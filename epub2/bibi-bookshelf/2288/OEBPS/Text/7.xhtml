<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">7</p>

  <p class="baslik1">Son Ateş de Sönünce</p>

  <p>Tekrar yola koyulduklarında Mumpo en önde Bowman’ın yanındaki yerini almakta ısrar etti. Yaraları iyileşiyordu ve her zamanki gibi yürüyordu ama Bowman acı çektiğini görebiliyordu.</p>

  <p>“Neden bir süre Rollo’yla birlikte arabada gitmiyorsun?”</p>

  <p>“Rollo topallamadan yürüyemiyor. Ben yürüyebiliyorum.”</p>

  <p>“Ağrılar seni güçsüz düşürüyor Mumpo. Hissedebiliyorum.”</p>

  <p>“Yürüyebildiğim sürece yürürüm.”</p>

  <p>Arabanın yanındaki gruptan bir çığlık yükseldi.</p>

  <p>“Bowman! Bowman’ı bulun!”</p>

  <p>Bowman arkaya koştu. İneklerinin ardından güçlükle yürüyen Creoth’un yanından koşarak geçti. Bowman’ın koşarken çıkarttığı sesten korkan ineklerden biri ürküp yoluna fırladı, neredeyse onu eziyordu.</p>

  <p>“Dur Sarıkız!” diye bağırdı Creoth. “Ne oldu sana kızım?”</p>

  <p>Bowman babasını Pinto’yu kollarının arasında sımsıkı tutarken buldu. Pinto çığlık atıyor, çırpınıyordu. Yüzü kanıyordu.</p>

  <p>“Git başımdan! Beni rahat bırak! Hepinizden nefret ediyorum! Öldürücem seni, kafanı kopartıcam, seni seviyorum, bakma bana, gözlerini oyarım senin, yaklaş, sarıl bana, canımı acıtıyorsun, canını acıtıcam, seni seviyorum, aaah! Aaah! Öldürün beni! Katil! Canavar! Aah! Aaah!”</p>

  <p>“Yüzünü tırmalıyor,” dedi Kestrel, yaşlı gözlerle. “Hem de çok kötü.”</p>

  <p>“Git başımdan!” diye bağırdı Pinto ellerini kurtarmaya çalışarak. “Senden nefret ediyorum! Öldürücem seni!”</p>

  <p>Bowman’ın Pinto’nun kanayan yüzüne bir kez bakması yetmişti.</p>

  <p>“Sinek içinde,” dedi.</p>

  <p>Mumpo da yanlarına gelmişti. Pinto onu görünce daha da çılgınca bağırmaya başladı.</p>

  <p>“Mumpo’yu istiyorum! Beni sevmesini sağlayın! Kess’i sevmemeli! Bakma bana, seni öldürürüm, Kess’i öldürürüm, kafasını kesip gözlerini oyarım! Mumpo – aah! Aaah!”</p>

  <p>“Onu dinleme Kess! Geri çekil Mumpo! Konuşan o değil.”</p>

  <p>Kestrel’le Mumpo göz göze gelmemeye özen göstererek Pinto’nun gözünün önünden çekildiler. Bowman Pinto’nun çılgınca bağırışlarını duymazdan gelerek hızla bir plan yapıyordu.</p>

  <p>“Creoth!” diye seslendi. “İneklerinden birini bağla! Yardım al. Sıkıca tutun.”</p>

  <p>Kolları arasında debelenen Pinto’yu tutmaya çabalayan babasına dönerek;</p>

  <p>“Eğer sadece bir sinek varsa sanırım bir daha başımıza bela olmamasını sağlayabilirim,” dedi.</p>

  <p>Creoth, Bowman’ın ne istediğini anlamıştı ama nedenini anlayamamıştı. O ve Bek Shim ineklerden birinin boynuzlarına ip geçirip hayvanı tuttular.</p>

  <p>“Haydi Yıldız’ım, haydi güzelim,” dedi Creoth korku içindeki hayvanı sakinleştirmek için. Ama hayvan gittikçe huzursuzlaşıyor, kaçmaya çalışıyordu.</p>

  <p>“Sıkı tutun!” diye bağırdı Bowman.</p>

  <p>Bu şaşırtıcı olayı izlemek için oraya toplananlar arasındaki Sisi, yapılması gerekeni anlamıştı. Battaniyelerin durduğu yere gitti ve bir battaniye alıp onu ürken ineğin kafasına attı. Bir anda durulan inek ne olduğunu anlamayarak kafasını bir o yana bir bu yana çevirdi.</p>

  <p>Bu sırada Bowman’la Hanno Pinto’yu tutup ineğin yanına götürdüler. Pinto mücadele ediyor, debeleniyor, çığlıklar atıyordu.</p>

  <p>“Gidin başımdan! Öldürün beni! Kurtarın beni! Aaah! Canımı acıtıyorsunuz!”</p>

  <p>Korkunç çığlıklar atıyordu ama Bowman umursamadı. Hanno Pinto’nun tekmeler savuran bacaklarını sımsıkı kavramıştı; Bowman onu kollarının arasında sıkıca tutup kafasına battaniye örtülü ineğin yanına götürdü. Pinto’nun delirmesi ve ineğin çaresizliği acınacak bir durum olmasa, çok komik bir görüntü olabilirdi.</p>

  <p>“Herkes geri çekilsin!” diye emretti Bowman.</p>

  <p>“Katil! Canavar! Bırak beni! Aaah!”</p>

  <p>Bowman debelenen kız kardeşini ineğin örtülü kafasına yaklaştırırken Creoth ve Bek Shim ineğin boynuzlarına takılı iplere asıldılar. İstediği konuma gelince yanağını Pinto’nun kanlı yanağına dayayıp, kafasından içeri girdi. Bu defa doğruca istilacıyı arayıp buldu; kocaman, şişko bir şeydi ve gittikçe şişiyordu. Onu sımsıkı yakaladı, sıkıp çekti. Yavaş yavaş tutunduğu yeri bıraktığını, öncekinden daha şişman olsa da eskisi kadar güçlü olmadığını fark etti. Pinto’nun içinden çıkartırken küçülüp, yağlı bir kurtçuktan minik vızıldayan bir sineğe dönüştü. Bowman son bir kez asılıp onu dışarı çıkarttı ve doğruca korku içindeki ineğin kafasına fırlattı. Bir an için tiz vızıltısını duydu. İneğin kafasının battaniyenin altında ürperdiğini gördü. Kız kardeşi kollarında hareketsizleşti.</p>

  <p>“Tamam baba. Bırakabilirsin.”</p>

  <p>Hanno, Pinto’nun bacaklarını yere bıraktı. Bowman onu kollarının arasında tutmaya devam ediyordu. Yanaklarından öptü, dudaklarında, teninde kuruyan kan ve terin tadını hissetti. Endişe içinde izleyen annesiyle babasına dönerek;</p>

  <p>“Bir şeyi kalmadı,” dedi.</p>

  <p>Kestrel gelip yorgunluktan uyuyakalan Pinto’nun saçlarını hafifçe okşadı. Bowman onun üzüntüsünü hissetti.</p>

  <p><i>Konuşan o değildi Kess.</i></p>

  <p><i>Öyle mi dersin?</i></p>

  <p>Öyle üzgün baktı ki Bowman ne diyeceğini bilemedi.</p>

  <p>Hâlâ boynuzlarından bağlı inek hafifçe böğürdü.</p>

  <p>“İneği bırakın,” dedi Bowman. “Ondan uzak durun!”</p>

  <p>Creoth battaniyeyi çekti, inek gözlerini devirdi. Boynuzlarındaki ipleri çözdü.</p>

  <p>“Haydi Yıldız’ım. Bitti artık.”</p>

  <p>İnek tekrar böğürdü; insanın içine işleyen, acıklı bir sesti.</p>

  <p>“Haydi Yıldız’ım! Haydi, benim Yıldız’ım!”</p>

  <p>Creoth iri, sakinleştirici elleriyle hayvanın boynunu, böğrünü okşadı. İnek bacaklarını açarak ağırlığını diğer toynağına verdi ve deli gibi titremeye başladı. Her yeri titriyordu.</p>

  <p>“Neyin var Yıldız? Bowman ona ne yaptın?”</p>

  <p>“Üzgünüm,” dedi Bowman. “Yapmak zorundaydım. Ona fazla yaklaşma. Yaratık onun içinde.”</p>

  <p>“Ah benim zavallı kızım! Zavallı kızım!”</p>

  <p>İneğin yanından ayrılmadı.</p>

  <p>Pinto gözlerini açarak boğulur gibi derin derin nefes almaya başlamıştı.</p>

  <p>“Bir şeyin kalmadı. Artık içinde değil.”</p>

  <p>“Ah Bo! Çok korkunçtu! Yüzümü... Yüzümü... Yüzümü parçalamak istedim! Oradaydı, tenimin hemen altında! Parçalayıp onu çıkartmak zorundaydım...”</p>

  <p>“Geçti artık. Konuşup yorulma. Geçti artık.”</p>

  <p>Pinto ağlıyor, rahatlama gözyaşları döküyordu. Bowman onu annesinin kollarına verdi.</p>

  <p>Creoth Bowman’ı kolundan çekti.</p>

  <p>“Zavallı Yıldız’ımın içinden onu çıkartmalısın Bowman. Yıldız’ımı kurtarmalısın.”</p>

  <p>“Olmaz Creoth. Bunu yapamam. Yaratık Yıldız’ın içinde kaldığı sürece bizler güvendeyiz.”</p>

  <p>“Ama hiçbir şey anlamıyor. Gözlerini nasıl devirdiğine baksana! Bir şeylerin yolunda gitmediğinin farkında, ama ne olduğunu bilmiyor.” İnek daha da yürek paralayıcı bir sesle inledi. “Sineği onun içinden çıkarıp, benim içime yerleştir.”</p>

  <p>“Olmaz,” dedi Bowman. “Böylesi daha iyi.”</p>

  <p>“Yıldız neden acı çeksin ki? Hiç kimseye bir zarar vermedi o. Ben hayatım boyunca aylaklık ettim. Onun yerine ben delireyim.”</p>

  <p>“Olmaz,” dedi Bowman.</p>

  <p>“Masum bir hayvana işkence mi edeceksin?”</p>

  <p>“Evet Creoth. Sorumluluk sende değil bende. Bununla yaşaması gereken benim. Sen sevmekte ve üzülmekte serbestsin.”</p>

  <p>Bowman’ın üzücü sözleri Creoth’u şaşırtmıştı.</p>

  <p>“Atalarımın sakalları adına!” diye bağırdı. “Ne çabuk büyüdün!”</p>

  <p>İnek kafasını bir o yana bir bu yana çeviriyordu. Öfkeyle böğürüp boynuzlarıyla Creoth’a saldırdı. Creoth şaşkınlıkla geri çekildi.</p>

  <p>“Yıldız! Benim!”</p>

  <p>“O artık Yıldız değil,” dedi Bowman. “Bırak gitsin.”</p>

  <p>İnek arkasını dönüp burnundan soluyarak ve böğürerek uzaklaştı; yüz adım kadar gittikten sonra durdu.</p>

  <p>“Onu böyle bırakamam,” dedi Creoth.</p>

  <p>“Haklısın,” dedi Bowman. “Onu böyle bırakamayız.”</p>

  <p>“Ne yapmalıyım?”</p>

  <p>“Bence ne yapman gerektiğini biliyorsun.”</p>

  <p>Bir zamanlar imparator olan inek çobanı başını çevirip Bowman’ın gözlerinin içine baktı.</p>

  <p>“Lütfen,” dedi. “Her şeyi yaparım ama bunu benden isteme.”</p>

  <p>“Ben yaparım.”</p>

  <p>“Ah Bowman! Ne kadar değiştin!”</p>

  <p>“Kardeşime, babama ve Sisi’ye neler yaptığını gördüm. Bizi daha fazla izlemesine izin vermeyeceğim.”</p>

  <p>Creoth bir acı çeken ineğe, bir Bowman’a baktı.</p>

  <p>“Nasıl yapacağım?”</p>

  <p>Bowman bir eliyle kılıcına dokundu.</p>

  <p>“Peki ya sonra?”</p>

  <p>“O zaman yaratık ineğin bedeninde hapsolacak. İneği gömüp bir daha ortaya çıkmamasını dileyeceğiz.”</p>

  <p>İnek ön ayaklarını kıvırıp yere çöktü. Gözlerini devirip, yattığı yerde titriyordu.</p>

  <p>“Çektiği acılar dinecek mi?”</p>

  <p>“Hayır,” dedi Bowman. “O şey onu delirtene kadar içinde büyümeye devam edecek, o zaman ondan kurtulmak için her şeyi yapacak. Yol kenarında gömdüğümüz adamı gördün.”</p>

  <p>“Evet. Gördüm.”</p>

  <p>Creoth başını eğdi ve birkaç dakika hiç konuşmadı. Kafasını yeniden kaldırdığında yüzündeki ifade değişmişti. Yaşlanmış görünüyordu.</p>

  <p>“Beni tanıyor,” dedi. “Onu yabancıların merhametine bırakamam.” Elini uzattı. “Bana kılıcını ver.”</p>

  <p>“Bunu yapabileceğinden emin misin?”</p>

  <p>“Eğer izin verirse,” diye yanıtladı.</p>

  <p>Bowman ona kılıcını verdi. Creoth tek başına ineğin yattığı yere gidip yanına oturdu. İnek uzun uzun inledi. Creoth kolunu ineğin boynuna doladı.</p>

  <p>“Yılların mahpushanesi ağır kapısını araladı,” dedi yavaşça. “Artık güzel ülkeye gitmekte özgürsün.”</p>

  <p>Sesi ineği sakinleştirmiş gibi görünüyordu. İnek kederli gözlerle Creoth’un gözlerinin içine baktı.</p>

  <p>“Bu gölgeler diyarında acı çeken bizleri affet.”</p>

  <p>Sağ elindeki kılıcı ineğin başının arkasında, kafatasıyla boynunun birleştiği yerde havaya kaldırıp kılıcın ucunu aşağı çevirdi.</p>

  <p>“Yol göster bize, bekle bizi seni beklediğimiz gibi.”</p>

  <p>İnek cevap verir gibi hafifçe mırıldandı.</p>

  <p>“Yine görüşeceğiz. Yine görüşeceğiz Yıldız’ım. Yine görüşeceğiz.”</p>

  <p>Ne kadar çabuk olursa o kadar az acı çekeceğini bildiğinden hızla ve sertçe vurdu. İneğin başı sert toprağa düştü. Kan akmaya başlamadan önce Creoth ineğin ölü yüzünü okşadı. Ayağa kalkıp Bowman’ın yanma giderek kılıcını geri verdi.</p>

  <p>“İyi iş çıkardın,” dedi Bowman.</p>

  <p>“Benimle konuşma!” Creoth’un sesi kamçı gibi indi. “Tek kelime etme!”</p>

  <p>Geriye kalan üç ineğinin yanına gidip onların ağır hareketleri arasında teselli aradı.</p>

  <p><br /></p>

  <p>Günler soğumaya ve kısalmaya başlamıştı. Her sabah don oluyor, buz gibi açık gökyüzünde yükselen güneş göz kamaştırıyordu. Arabanın dingillere yapışan tekerleklerini balyozla ayırmak gerekiyordu. Kalan et ve sakız, uzun süre idare etmesi için öğünlere dikkatle paylaştırılıyordu. Eksikliğini çektikleri en acil ihtiyaç yakacak odundu. Küçük bir ateş artık yeterli olmuyordu. İnsanların ve hayvanların ısınabilmesi, su kaynatabilmek, donan deri koşumları çözebilmek için sabah akşam büyük bir ateş yakılması gerekiyordu. Odun yığınlarının altından arabanın tahtaları görünmeye başlamıştı bile. Gittikçe çetinleşen kış şartlarında ateş olmadan uzaktaki dağlara varma şansları yoktu.</p>

  <p>Bütün gün, güneş batıncaya dek güçlükle ilerlediler; kuzeyde bulutlar toplanmıştı. O gece uyurlarken kar yağdı. Uyandıklarında her yer bembeyazdı. Rüzgârdan korunmak için altına girdikleri örtülerin deliklerinden içeri kar dolmuş, saçlarında ve giysilerinde buz tabakası oluşmuştu. Kar altında kalan odunları yakabilmek için birbirlerine vurmak zorunda kaldılar. Ateşin tutuşmasını beklerken zıplayıp kollarını yanlarına vurarak ısınmaya çalıştılar.</p>

  <p>Su fıçılarındaki buzu çekiçlerle kırıp yeniden buzlanmasını önlemek için sopalarla karıştırmaları gerekti. İnekler artık süt vermiyordu. Yiyecekleri yetersizdi ve hava aşırı soğuktu. Bir deri bir kemik kalmış bedenlerindeki enerji hayatta kalmalarına ancak yetiyordu.</p>

  <p>Bek Shim, Hanno Hath’a ateş yakmak için ne kadar odun kullanacağını sordu. Bu sorunun yanıtı kolay değildi.</p>

  <p>“Mümkün olduğunca az,” dedi Hanno önce. Ama sonra düşünüp fikrini değiştirdi. Onları ısıtamayacak küçük bir ateş odunların ziyan olması demekti.</p>

  <p>“Dünküyle aynı miktarda,” dedi.</p>

  <p>Bek Shim başını salladı.</p>

  <p>“Geriye bir günlük yakacak kalıyor,” dedi.</p>

  <p>“Biliyorum,” dedi Hanno. “Havanın ısınmasını ummaktan başka şansımız yok.”</p>

  <p>Güneş gün boyu bulutların ardındaydı ama uçsuz bucaksız düzlükte yol alanların üzerine daha fazla kar yağmadı. El değmemiş bir beyazlık önlerinde alabildiğine uzanıyordu. Arkalarında arabanın tekerlekleri derin izler bırakıyor, kar atların, ineklerin ve insanların ayakları altında eziliyordu. Gittikçe yavaşlıyorlardı. Karda arabayı çekmek atlara ağır geliyordu; bileklerine kadar kara batan insanlar da kısa sürede yorulmuşlardı.</p>

  <p>O öğleden sonra, daha fazla ilerlemek mümkün olmayınca, arabayı durdurup atları ve inekleri yanına bağladılar. Rüzgârlıkları kasnaklarından çıkartıp hayvanların üzerine yaydılar ve tüm yırtıkları sıkıca bağladılar. Kadın, erkek, çoluk çocuk uyurken ısınmak için hayvanların yanına sokulup birbirlerine yanaştılar.</p>

  <p>Creoth ineklerinin arasında uyumuştu. Hayvanlar bu kadar yakınlığın gerekli olduğunu anlar gibiydiler; ya da belki itiraz edemeyecek kadar güçten düşmüşlerdi; kalabalık yabancıların arasına sessizce yerleştiler.</p>

  <p>“İyice birbirinize sokulun,” dedi Hanno. “Bu şekilde ısı kaybını önleyebiliriz.”</p>

  <p>Etraflarındaki kardan gölgeli sığınaklarına yansıyan soluk beyaz ışık deliklerden içeri sızıyordu. Hâlâ bitkin olan Pinto annesinin yanına sokuldu. Kestrel diğer yanına uzanıp çekinerek ona sarıldı. Pinto itiraz etmeyince iyice yaklaştı. Bowman babasına sarılmış yatıyordu; Mumpo’yla Bayan Chirish de ona yanaşmışlardı. Mimilith ailesinin beş üyesi Scooch’u aralarına almış, Scooch’un karşısına Tanner Amos’la kız kardeşi Sarel uzanmıştı. Sarel Amos, Ashar’ı kollarına almıştı. Kaçırıldıklarından beri birbirlerine çok yakınlaşmışlardı. Büyük Shim kardeşler Miller Marish ve iki kızıyla birlikte uyuyordu. Böylece, gün sona erip yerini soğuk kış gecesine bırakırken hepsi birbirine sarılıp, kendilerine ısınacak bir yuva yapmaya çalıştılar.</p>

  <p>Aralarına en son katılan Duman oldu. Örtünün altına girip tekerleklerin arasından geçerken ay çıkmıştı. Uyuyanların üzerinden yavaşça geçerek Bowman’ın yattığı yere geldi. Bowman’ın bacakları arasında kendisine kıvrılıp yerleşecek bir delik buldu. Patisiyle Bowman’ın giysilerini tırmalayarak rahat edeceği şekilde düzenledikten sonra yerleşip uyudu.</p>

  <p>Gece kar yeniden yağmaya başladı; öncekinden daha şiddetli ve aralıksız yağıyordu. Soğuk nedeniyle erkenden uyandıklarında örtünün aşağı çöktüğünü görünce üzerlerinin karla kaplandığını anladılar. Dışarıya ilk çıkan Mo Mimilith üzerlerindeki altmış santim kar birikintisinin arasından kendisine bir yol açmak zorunda kalmıştı. Hâlâ kar yağıyordu; dünya, döne döne inen kar tanelerinden oluşan bir perdenin ardına gizlenmişti.</p>

  <p>Mo Mimilith’in ardından Rollo Shim, topallayarak dışarı çıktı; onu Bowman ve Mumpo izlediler. Birkaç adım sonra üzeri çadır gibi örtülü araba ve içindeki tüm insanlarla hayvanlar beyazlığın ardında kayboldular. Kar yüzünden fazla uzaklaşmaya cesaret edemeyen gençler ihtiyaçlarını görmek için karın içinde güçlükle ilerlediler. Rüzgâr almayan yerlerde bile kar diz boyuydu.</p>

  <p>“Arabanın gitmesine imkân yok,” dedi Rollo Shim.</p>

  <p>Bowman başıyla onaylayarak kafasında biriken karları silkeledi.</p>

  <p>“Beklememiz gerekecek,” dedi.</p>

  <p>Arabanın siperinde, yağan karın altında güçlükle son ateşlerini yaktılar. Durumun kötülüğü insanları sessizleştirmişti. Herkes bu şartlar altında çabalamanın bir anlamı olmadığının farkındaydı. Gökyüzünün açılmasını ve yerdeki karın arabanın ağırlığını taşıyacak kadar donmasını beklemek zorundaydılar. Kimse ne kadar beklemeleri gerektiğini ya da odunları bittiğinde ne yapacaklarını sormuyordu. Ama gözler, bizi buraya siz getirdiniz, siz kurtaracaksınız dercesine Hanno ve Ira Hath’a çevriliyordu.</p>

  <p>Ateş harlanınca bir tencere su kaynatıp son kalan sakızı erittiler. Bu, içlerini ısıtan tatlı, keskin bir içecek haline geldi. İçtikçe biraz canlandılar; bu yeni enerji içlerinde bulundukları kötü durumla yüzleşme isteği uyandırdı.</p>

  <p>“E, Hanno, söylesene,” dedi Miko Mimilith. “Durum ne kadar kötü?”</p>

  <p>“Ben de sizden fazlasını bilmiyorum,” dedi Hanno.</p>

  <p>“Eh, benim bildiğim, burada kalamayız yoksa soğuktan ve açlıktan ölürüz. Yola devam da edemeyiz, çünkü kar çok derin. Yani durum kötü derim.”</p>

  <p>“Evet Miko. Durum kötü.”</p>

  <p>Yağan karın ateşi söndürmemesi için durmadan beslemek gerekiyordu. Bek Shim arabaya gidip her odun getirişinde ateşin etrafındakiler;</p>

  <p>“Daha ne kadar var Bek?” diye soruyorlardı.</p>

  <p>“Çok yok,” diyordu.</p>

  <p>Kar yağmaya devam ediyordu. En kötüsü hareket halinde olmamak, bir yere gitmemek, hiçbir yönde birkaç metreden ötesini görememekti. Korku ve çaresizlik içindeydiler; gün ilerledikçe moralleri daha çok bozuluyordu. Sinirler yıpranmaya homurdanmalar duyulmaya başlamıştı. Bazıları her şeyin Hath’ların suçu olduğunu söylüyordu.</p>

  <p>Bek Shim son kalan odunu getirip ateşe attıktan sonra doğrulup yakında oturanlara:</p>

  <p>“Hepsi bu kadar,” dedi.</p>

  <p>Söz yayıldı.</p>

  <p>“Odun kalmamış! Odun kalmamış!”</p>

  <p>Hipnotize olmuş gibi, korku dolu gözlerini, şimdiden küçülüp sönmeye başlamış görünen parlak ateşe diktiler.</p>

  <p>“Hanno Hath,” dedi ağır ve yaşlı bir ses. “Sonumuz ne olacak?”</p>

  <p>Konuşan Seldom Erth’tü. Her zaman katı gerçekleri görebilmekle ve onlarla yüzleşebilmekle övünen bir adam olmuştu. Hanno’yu suçlamak gibi bir niyeti yoktu. Suçlamanın ne yararı vardı?</p>

  <p>“Bilmiyorum,” dedi Hanno.</p>

  <p>“Şikâyet etmiyorum,” dedi yaşlı adam. “Ama eğer öleceksem, bunu bilmek isterim ki kendimi hazırlayayım.”</p>

  <p>“İşler oraya varabilir,” dedi Hanno. “Umarım varmaz.”</p>

  <p>“Umarım varmaz mı?” Bu acı sözler Cheer Warmish’ten geliyordu. “Ben de kocamın ölmeyeceğini umuyordum ama öldü. Senin umudunun bana ne yararı var? Düşlerinizden söz etmeyin artık. Hepimiz yolun sonuna geldiğimizin farkındayız, kendimizi kandırmanın alemi yok.”</p>

  <p>Hanno Cheer Warmish’e ve kendisini izleyen solgun yüzlere baktı.</p>

  <p>“Sizi hayal kırıklığına uğrattıysam beni bağışlayın,” dedi sessizce. “Sayımız az da olsa bir gün anayurda varacağımıza ve arayışımızın sona ereceğine inandım. Amacımıza sadık kaldığımız sürece, ne tür zorluklarla karşılaşırsak karşılaşalım o günün geleceğine inandım. Şimdi son ateşimizin sönüşünü izlerken buna inanmaya devam ediyorum. Ateşin külleri soğuyup kar altında kaldığında hâlâ inanıyor olacağım. Ölene kadar buna inanacağım. Ben öldüğümde çocuklarım inanmaya devam edecekler.”</p>

  <p>Sustu. Bir süre kimse konuşmadı. Ira Hath elini sıktı. Bowman babasıyla öyle gurur duyuyordu ki ağlamak istiyor ama kendini tutuyordu. Kestrel’in de aynı duyguları paylaştığını hissederek düşünceleriyle ona ulaştı.</p>

  <p><i>O hepimizden daha güçlü.</i></p>

  <p><i>Onu çok seviyorum,</i> dedi Kestrel. <i>Hem de çok.</i></p>

  <p>Ardından Scooch ayağa kalktı. Bu utangaç, küçük adamın ayağa kalkıp herkesin dikkatini üzerine toplaması komik bir görüntüydü. Daha önce hiç konuşma yapmamıştı. Biraz mırıldanarak konuşsa da herkes onu duyabiliyordu.</p>

  <p>“Şunu söylemek istiyorum,” diye başladı, “Bay Hath’a, yaptıklarının affedilecek değil teşekkür edilecek şeyler olduğunu söylemek istiyorum. Kendi adıma konuşuyorum. Aramanth’da hayatım boyunca yerleri süpürdüğüm ve yapabileceğim başka bir şey olmadığına inandığım günleri unutmadım. Daha fazlasını yapabileceğimi bana Bay Hath gösterdi. Böylece bisküvi yapmaya başladım; bisküvilerden sonra pastalar yaptım, yaptığım pastalar insanlarda hayranlık uyandırdı. Bunun için Bay Hath’a teşekkür borçluyum. Anayurda giden bu yolda onu izlemekten gurur duydum. Eğer kaderimiz burada karların arasında ölmekse, onunla birlikte ölmekten de gurur duyarım.”</p>

  <p>Hanno’ya doğru eğilip küçük bir selam verdikten sonra hemen oturdu. Hanno ve Scooch’un konuşmaları beklenmedik bir etki yaratmış, her ikisi de açık açık ölebileceklerini söyleyince ölüm korkusu azalmaya başlamıştı. Hepsi aynı şeyi düşünüyordu. Şimdi bunu birlikte düşündükleri için birbirlerinden güç alıyorlardı.</p>

  <p>Genç Ashar Warmish annesine fısıldadı:</p>

  <p>“Ölürsek babamı göreceğiz değil mi? O zaman üzülecek pek bir şey yok.”</p>

  <p>Ne olduğunu anlamayan en küçükleri Jet Marish babasına,</p>

  <p>“Ölünce ne oluyor? Nasıl bir his?” diye sordu.</p>

  <p>“Uykuya yatmak gibi,” dedi Miller Marish.</p>

  <p>Annesine soruyu doğrudan yönelten Pinto oldu. Sonuçta Ira Hath peygamberleri değil miydi?</p>

  <p>“Hepimiz ölecek miyiz anne?”</p>

  <p>“Başka türlüsünün nasıl olabileceğini bilemiyorum,” dedi Ira yavaşça. “Ama yine de bu kar fırtınasında bile anayurdun sıcaklığını yüzümde hissedebiliyorum. Belki bir şeyler olur.”</p>

  <p>Bu tam bir kehanet sayılmazdı ama yine de umut vericiydi. Yaşlı Seldom Erth gittikçe azalan saman stokundan atlarına biraz verdi. Creoth ineklerine su verdi. Yağan kardan rahatsız olan kedi ateşin etrafındakileri bırakıp arabanın içine sığındı.</p>

  <p>Ateşin ısısı azaldıkça insanlar da kediyi izleyip örtülerin altına girerek gece olduğu gibi birbirlerine yaklaşıp ısınmaya çalıştılar. Gri alacakaranlıkta soğuğun gittikçe arttığını, ayaklarının ve ellerinin buz kestiğini hissediyorlardı. Gerçekten sonlarının geldiğine, son birkaç saatlerini yaşadıklarına inanmaya başlamışlardı. Soğuk canlarını acıtmıyor, uykularını getiriyordu. Kendilerini bırakıp uykuya dalarlarsa bir daha uyanamayacaklarını biliyorlardı.</p>

  <p>Bu alacakaranlıkta uzun süredir içlerinde taşıyıp birbirlerine daha önce hiç söylemedikleri şeyleri söylemeye başladılar. Geniş bir nehre varan, suya girmeleri gerektiği bilinciyle, yüklerinden kurtulup karşı tarafa rahat geçebilmek için eşyalarını ve kıyafetlerini birer birer bırakan yolculara benziyorlardı.</p>

  <p>Tanner Amos, Hanno ve Ira Hath’ın önünde diz çöküp ellerini öperek,</p>

  <p>“Pia’m öldükten sonra sizden nefret ettiğim için beni affedin. Hatalıydım. Ama çok mutsuzdum,” dedi.</p>

  <p>Sisi, Lunki’ye,</p>

  <p>“Bana baktığın bunca yıl boyunca sana hiç teşekkür etmedim Lunki. Sensiz yaşayamazdım,” dedi.</p>

  <p>“Ah benim tatlım! Sanki buna izin verirmişim gibi! Sana bakmak benim için nefes almak kadar doğal bir şey. Bundan vazgeçemem.”</p>

  <p>Pinto yavaşça Kestrel’e yaklaşıp fısıltıyla,</p>

  <p>“O korkunç sözleri söylediğim için özür dilerim. Seni öldürmek istemiyorum. Mumpo’nun dediği gibi ben iğrenç bir sıçanım,” dedi.</p>

  <p>“Hayır değilsin,” dedi Kestrel onu öperek. “Sen benim kardeşimsin. Beni öldürsen bile seni sevmeye devam ederim.”</p>

  <p>“Benim için bir şey yapmanı isteyebilir miyim Kess? Benim için. Başkası için değil.”</p>

  <p>“Evet. Ne istersen.”</p>

  <p>“Mumpo’ya iyi davran.”</p>

  <p>Kestrel gözyaşlarını tutmak için dudağını ısırdı.</p>

  <p>“Elimden geleni yaparım,” dedi.</p>

  <p>Bowman, gözlerini uzaklara çevirmiş, tek başına dimdik oturan Sisi’yi izliyordu. Onunla konuşmak istiyor ama ne söyleyeceğini bilmiyordu. Tam o sırada Sisi dönüp onunla göz göze geldi ve yaklaşabilirsin, diyen bir prenses edasıyla başını eğdi. Bowman onun yanına gitti.</p>

  <p>“Ee, Bowman,” dedi. “Gelip seni alacak olan hani nerede?”</p>

  <p>“Bilmiyorum. Belki yanılıyorumdur.”</p>

  <p>“Nasıl yanılabilirsin? Sen seçilmiş olan değil miydin?”</p>

  <p>“Benimle dalga mı geçiyorsun Sisi?”</p>

  <p>“Biraz. Bozuldun mu?”</p>

  <p>“Hayır, bozulmadım.”</p>

  <p>“Sen de benimle dalga geçebilirsin. Ne istiyorum biliyor musun?”</p>

  <p>“Ne istiyorsun Sisi?”</p>

  <p>“Keşke o sinek geri gelse.”</p>

  <p>Bowman gülmedi. Sisi’nin narin elini avucuna alıp öptü. Dudaklarına değen teni buz gibiydi.</p>

  <p>Kestrel söz verdiği gibi Mumpo’yu aradı. Onu uzak bir köşede buldu; zaman geçiyor, çok üşüyorlardı, bu yüzden birbirlerine sarıldılar.</p>

  <p>“Yaraların hâlâ çok acıyor mu Mumpo?”</p>

  <p>“Yaralarım değil,” dedi. “Canımı acıtan artık bir işe yaramamak.”</p>

  <p>“Bu doğru değil!”</p>

  <p>“Bundan önce yavaş ve aptal da olsam iyi dövüşüyordum. Bu yüzden, Kess’e bunu verebilirim diye düşünüyordum. Onun için savaşırım. Böylece ona sevgimi gösterebilirim. Ama artık o bile yok.”</p>

  <p>Kendisine acır gibi değil, yalnızca gerçekleri söyler gibi konuşmuştu. Kestrel de ona karşı dürüst olması gerektiğini biliyordu.</p>

  <p>“Beni sevdiğini biliyorum,” dedi, “bu beni onurlandırıyor. Keşke ben de aynı şeyleri hissedebilsem. Ama ben öyle değilim.”</p>

  <p>“Artık bir önemi yok,” dedi Mumpo onu kendisine çekerek.</p>

  <p>“Bunun seninle bir ilgisi yok Mumpo, ben böyleyim. Kimseyi senin beni sevdiğin gibi sevemiyorum. Sevebilsem seni severdim. İyisin, güçlüsün, senden daha fazla sevmek istediğim hiç kimse yok. Tuhaf bir insanım ben Mumpo. Lütfen beni bağışla!”</p>

  <p>“Bağışlanacak bir şey yok,” dedi Mumpo. Uzun zamandır olmadığı kadar mutlu olmuştu. “Sen benim dostumsun Kess. Hayatımı değiştirdin. Arkadaşım olduğun gün hayatım anlam kazandı. Dostlar birbirlerini severler değil mi? Birbirimizi az da olsa sevdiğimizi bildiğime göre burada ölsek de gam yemem.”</p>

  <p>“Biraz değil. Olabildiğince çok.”</p>

  <p>“Eh, öyleyse yalnız sayılmam değil mi? Yalnız değilsen ölmek o kadar da zor değil.”</p>

  <p>“Ah Mumpo. Çok, çok tatlısın.”</p>

  <p>Kestrel, Mumpo’nun yüzünü öpücüklere boğduktan sonra kollarının ve örtülerin arasından çabucak sıyrılıp yağan karın içine çıktı.</p>

  <p>Derin karın içine bata çıka yürüdü, yürüdü... Güçsüz olmasına, üşümesine rağmen herkesten kaçıp tek başına kalma isteğiyle hızla uzaklaştı. Yağan kar her yanı kaplayıp, kamp yeri görünmez olduğunda durdu. Kendini tutamayarak yüksek sesle ağlamaya başladı. Sıcak gözyaşları buz kesmiş yanaklarından aşağı süzülüyordu. Kollarını göğsünde kavuşturdu, üzüntüden bütün vücudu sarsılıyordu.</p>

  <p>Mumpo’yla birlikteyken başlamıştı. Onun iyiliği, sevgisinin gücü, hayatta bir amacı olduğuna inanışı Kestrel’i kendi hayatıyla ilgili bir umutsuzluğa sürüklemişti. Ne sıradan ne de iyi biriydi o. Bowman dışında kimseye bir sevgisi yoktu; içindeki yaşama güdüsüyle bir olan bu duyguya eğer sevgi denebilirse... Hiçbir amacı yoktu. Vermeden alıyor, sevmeden seviliyordu ve ölmeye hiç ama hiç hazır değildi. Mumpo’nun, ölümü, yaşamı kabul ettiği gibi cömertçe kabul ettiğini hissetmişti. Onun içinde böyle bir cömertlik yoktu. Kanının yavaş yavaş donması içinde öfkeden başka bir his uyandırmıyordu.</p>

  <p><i>Ölmeyeceğim! Ölmeyi reddediyorum!</i></p>

  <p>İçindeki öfke dolu iradeyi hissetti ve bunun için kendinden nefret etti, çünkü sadece kendisi için, hayatta kalabilmek için mücadele ettiğini biliyordu. Neden başkaları umurumda değil? Vahşi bir hayvan mıyım ben? Neden kimseyi sevemiyorum?</p>

  <p>Hıçkırarak, sarsılıp ağlayarak görünmez bir kafesin içine kapatılmış gibi dönüp durdu; kar yağmaya devam ediyordu. Ne yöne gittiğini bilmeksizin, yürümeye başladı; tek isteği bu perişanlıktan kurtulmaktı. Uzakta, arabanın olduğu yerde ona sesleniyorlardı ama onları duymadı. Gittikçe derinleşen karada, bata çıka yürümeye devam etti; gözyaşlarından hiçbir şey göremiyordu; sonunda yürüyemeyecek hale geldi.</p>

  <p>Dizlerine kadar kara batmıştı. Çok yorgun ve üzgündü. Kollarını göğsünde kavuşturup kendini karın içine bıraktı; dizleri sert toprağa çarptı. Dizlerinin üzerinde öylece kaldı; kar beline kadar geliyor, soğuk iliklerine işliyordu.</p>

  <p>“Kestrel! Kess! Neredesin?”</p>

  <p>Sesler ona kadar geliyordu ama cevap verecek gücü yoktu. Sanki hıçkırıklar ve gözyaşları tüm gücünü alıp götürmüştü.</p>

  <p>“Kestrel! Kestrel!”</p>

  <p>Uzaklaşmak isteğiyle ayağa kalktı. Sendeleyerek, görmeyen gözlerle bacaklarını karın içinde sürükleye sürükleye ilerledi. Birden bacaklarının hafiflediğini hissetti, sanki bir bulutun içine girmişti. Kar durmuş, soğuk dinmişti. Öldüm mü? diye düşündü. Ölünce gidilen yer burası mı? Kafası karışmış bir halde, korkarak bulutun içinde ilerledi. Durup dizlerinin üzerine çöktü– toprakta kar yoktu.</p>

  <p>Başı dönüyordu. Düşmek üzereyken elleriyle yere tutundu. Avuçları çıplak kayalara değdi. Vücudu karıncalandı. Ürperdi, şaşkınlık içinde tuhaf bir hisse kapıldı. Toprağa dokundu. Bu hissettiğim nedir? Soğuk hislerini köreltmişti. Kendisini sarstı. Bu hissettiğim nedir?</p>

  <p>Sert, pürüzsüz.</p>

  <p>Sıcak.</p>

  <p><i>Kestrel! Kestrel beni duyuyor musun? Yanıt ver.</i></p>

  <p>Bulutun içinden ona doğru gelen Bowman’ın sesiydi. Kestrel içinde büyük bir heyecan duydu; bütün vücudu uyanmıştı. Toprak sıcaktı!</p>

  <p>“Buradayım!” diye bağırdı. “Buradayım! Kurtulduk!”</p>
</body>
</html>
