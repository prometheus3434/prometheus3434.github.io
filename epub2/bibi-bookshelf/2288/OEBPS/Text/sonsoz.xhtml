<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">&nbsp;</p>

  <p class="baslik1">Sonsöz: Düğün</p>

  <p>Pinto kızgındı. Düğün günü çok uzun zaman önce kararlaştırılmıştı. On beşinci yaş gününden yedi gün sonra olacaktı, yani bugün. Öyleyse neden hâlâ gelmemişlerdi? Kendisine engel olamayarak, bir kez daha limandaki tahta iskelenin ucuna koşup doğuya, göz kamaştırıcı yaz güneşine doğru baktı. Deniz sakindi, hafif bir meltem esiyordu. Gemi neden gelmemişti?</p>

  <p>Lunki onu aramaya gelmişti. Mutsuz bir ifadeyle, elini sallayarak iskeleye koşuyordu.</p>

  <p>“Scooch kekleri yaktı! Ne yapacağız?”</p>

  <p>“Önemi yok,” dedi Pinto. Kekler umurunda değildi.</p>

  <p>“Zavallı adam ağlıyor. Senin özellikle ballı kek istediğini söyledi. Onun suçu değil. Uyuya kalmış, şimdi de ağlıyor.”</p>

  <p>“Söyle ona önemli değil,” dedi Pinto daha da sinirlenerek. Keklere kızmamıştı, onu sinirlendiren Scooch’un ağlamasıydı. Sanki yapacak başka işi yokmuş gibi şimdi gidip onu teselli etmesi gerekiyordu ve Bowman hâlâ gelmemişti.</p>

  <p>“Gemi geldi mi?” dedi Lunki.</p>

  <p>Bu kadarı da fazlaydı.</p>

  <p>“Bilmiyorum Lunki. Ortalıkta gemi görebiliyor musun?”</p>

  <p>Lunki etrafa bakınıp, “Hayır,” dedi.</p>

  <p>Pinto uzaklara bakan Lunki’yi iskelede bırakıp hızla geri yürüdü. Kimseyle karşılaşmamak için köy meydanının arkasından dolaşan yola saptı. Yürürken öfkeden köpürüyordu. Bowman’la Sisi neden bu kadar uzakta oturmak zorundaydı? Anlattıklarına bakılırsa Obagang durmadan sorun çıkaran bir sürü aptal insanla dolu, korkunç bir yere benziyordu. Herkes Bowman’ın çok iyi bir hükümdar olduğunu söylüyordu ama acaba Bowman’ın istediği bu muydu? Ya da Sisi’nin? Sisi prenses olduğu, Gang halkı gelmesi için ona yalvardığı ve pohpohlanmak Bowman’ın hoşuna gittiği için kabul etmişlerdi. Şimdi kilometrelerce ötede bir sarayda yaşıyorlardı ve düğününe geç kalacaklardı.</p>

  <p>Kendi kendine söylenirken, açık havada küçük sınıfına ders veren Silman Pillish’e rastladı. Prova yapıyorlardı.</p>

  <p>“Küçük civciv, küçük civciv nerdesin?” “Burdasın! Burdasın! Burdasın!”</p>

  <p>Her “Burdasın!” dediğinde Pillish’in eteklerinin arkasından bir çocuk çıkması gerekiyordu. Pik Shim ve Gem Marish dışarı fırladı ama beş yaşındaki Harman Amos hiçbir şeyin farkında değildi.</p>

  <p>“Harman! Üçüncü “burdasın”da çıkman gerekiyor!”</p>

  <p>“Pırt,” dedi öğretmenin arkasındaki ufaklık.</p>

  <p>“Harman! Pinto da burada, şarkıyı onun düğününde söyleyeceğiz!”</p>

  <p>“Pırt, pırt, pırt,” dedi Harman inatla. “Aptal civcivler!”</p>

  <p>“İstemiyorsan söylemek zorunda değilsin,” dedi Pinto. “Hem zaten ağabeyim de daha gelmedi, sanırım düğünü ertelememiz gerekecek ve her şey bozulacak.”</p>

  <p>“Ah umarım öyle olmaz! Bunun için çok çalıştık. Pia! Lea! Birbirimizin saçlarını çekmiyoruz!”</p>

  <p>“Birbirimizden izin aldık,” dedi küçük Pia incinmiş bir sesle.</p>

  <p>“İzin alsak bile birbirimizin saçlarını çekmiyoruz.”</p>

  <p>Pinto yoluna devam etti. Açık kapıdan insanın aklını başından alacak kokular gelmesine rağmen Scooch’un pastanesinin etrafından dolaştı. Pastanenin arkasında, meydanın ortasında, iki adam ahşap bir platforma tutunmuş rüzgâr çalgısını kurmaya çalışıyordu. Gerçek bir rüzgâr çalgısı değildi elbette; yüz yıllardır kimse böyle bir şey yapmamıştı. Bu, Tanner Amos’la Miko Mimilith’in aylardır üzerinde çalıştığı bir modeldi. Fin Marish’le Spek Such’ın düğününe yetiştirmeyi başaramamışlardı ama Pinto’yla Mumpo’nunkine yetiştirmekte kararlıydılar. Bu mesafeden bile henüz çalıştıramadıkları anlaşılıyordu. İkisinin de yüzünde telaşlı ve endişeli bir ifade vardı. Platformun üzerinde birbirlerine çarpıp duruyorlardı. Kepçeler yerindeydi ve bazı borulardan hava geçiyordu ama çıkan sese müzik demek mümkün değildi.</p>

  <p>Pinto’nun umurunda değildi. Zaten her şey ters gidiyordu. Mısır tarlasının içine daldı, en yüksek koçanlar omuzlarına kadar geliyordu; Creoth’un, çiftliğinin sınırlarını belirlemek için sekiz yıl önce diktiği beş altı metre uzunluğunda, ince kayın ağaçlarının arasından geçti; üzerinde Nurtopu’nun boynuzları asılı açık kapıdan içeri daldı. Durmadan geçip gitmeyi planlıyordu ama samanlıktan bir ağlama sesi gelince ne olduğunu anlamak için o yana gitti. Red Mimilith’in oğlu Milo dışarı çıkmaya çalışıyordu. Milo şaşılacak bir hızda emekliyor, sürekli kayboluyor, hep birilerinin onu kurtarması gerekiyordu. Pinto onu samanların içinden çıkarıp parmağını sallayarak,</p>

  <p>“Sen kötü bir sıçansın,” dedi.</p>

  <p>Milo ona bakıp, söylediklerini onaylarcasına kıkırdadı. Pinto bebeği yere bırakıp meydanı işaret etti; Milo beceriksiz bir kuçu gibi kıçını kaldırıp son hız uzaklaştı.</p>

  <p>Creoth bahçede tereyağı yapıyordu.</p>

  <p>“Daha gelmediler ha?”</p>

  <p>“Hayır, daha gelmediler.”</p>

  <p>Creoth bir yandan konuşup bir yandan çalkalıyordu. Yazları tereyağı yapmak meşakkatli işti. Eğer sürekli başında durmazsan bütün uğraşlarının sonunda eline kalan kesilmiş sütün içinde yüzen yağ parçaları olurdu.</p>

  <p>“Bu işi karımın yapması gerekiyordu ama yapmadı,” dedi.</p>

  <p>“Kol kuvveti istiyor,” dedi Pinto.</p>

  <p>“Yataktan kalkmak istiyor, başka bir şey değil.”</p>

  <p>Pinto’nun siniri yatışmaya başlamıştı. Bebekle çiftçi her nasılsa onu biraz sakinleştirmişti. Onunla ilgisi olmayan kendi tasalarının oluşu hoşuna gitmişti.</p>

  <p>“Gidip annemle konuşacağım,” dedi.</p>

  <p>“İyi edersin. Benden de selam söyle.”</p>

  <p>Pinto nehre giden yolu izledi. Etrafı taşlarla çevrili bir çayıra mezarlıklarını yapmışlardı. Bir köşede üç yıl önce ölen Seldom Erth yatıyordu. Dostları ya da aileleri tarafından daha önce ölenler için kalın ahşap direkler dikilmişti. Direklerin üzerlerinde dikey bir şekilde isimleri kazılıydı. Warmish Ailesi, Harman için bir anıt dikmişti ama Ashar Warmish’in de dediği gibi asıl anıt, adını taşıyan küçük oğlu Harman’dı. Ashar’ın kocası Tanner Amos, ilk karısı Pia Greeth için bir tane dikmişti. Bowman gitmeden önce Rufy Blesh için; Mumpo da bir zamanlar Aramanth’ın Baş Müfettişi olan babası Maslo Inch için bir anıt dikmişti.</p>

  <p>Mezarlıktaki çimenlerin biçilmeye ihtiyacı vardı. Uzun ve gür çimenlerin arasında sarı düğünçiçekleri açmıştı. Pinto çayırın ortasına, annesinin mezarının köşelerine konan dört yuvarlak taşa doğru ilerledi. Anayurda ilk geldiklerinde Ira Hath’ı buraya gömmüşler, bu düz taşları da sahilden kıraç araziye taşımışlardı. Şimdi etraflarını çimen bürümüş, gri taşların üzeri yosunla kaplanmıştı; mezarın üzerini ise yoncalar, papatyalar, karahindibalar sarmıştı. Hanno Hath, Ira’nın her zaman yabani bir tarafı olduğunu söyleyerek mezarı böyle bırakmıştı.</p>

  <p>Pinto güney batı köşesindeki taşa oturup mezardan çayıra, nehre ve denize doğru baktı; bu onun taşıydı.</p>

  <p>“Neden bu kadar çok sinirleniyorum anne?” dedi yüksek sesle. “Babam senin de her zaman sinirlenip insanlara bağırdığını söylüyor. Bense senin sessiz olduğunu hatırlıyorum.”</p>

  <p>Düşüncelerinin sakinleşmesi için bekledi. Buraya bunun için gelmişti: ölen annesiyle konuşarak, endişelerini daha farklı bir zamana ve mekâna taşıyor, böylece onların küçülüp hafiflemelerini sağlıyordu.</p>

  <p>“Onu çok seviyorum,” dedi. “Önemli olan da bu, öyle değil mi? Kekler yandı. Rüzgâr çalgısı bitmedi. Çocuklar şarkılarından nefret ediyor. Bowman gelmedi. Ama biz yine de bugün evleneceğiz. Bundan daha önemli bir şey olabilir mi?”</p>

  <p>Hafif bir rüzgâr çimenleri kıpırdatıp, nehrin sularını dalgalandırdı ve bütün anayurt Pinto’ya annesinin sesiyle şöyle fısıldadı:</p>

  <p><i>Başka hiçbir şeyin önemi yok.</i></p>

  <p>On beş yaşında olduğunu düşündü; daha doğrusu on beş yaşına gireli yedi gün olduğunu. Annesi de on beşinci yaş gününden bir hafta sonra evlenmişti.</p>

  <p>“Nasıl bir histi? Yeterince hazır olmadığını düşünmüş müydün? Ben düşünmüyorum. Yıllardır kendimi hazır hissediyorum.”</p>

  <p>Çocuk sahibi olmak konusunu düşündü. Daha önce çocuklarla pek ilgilenmemişti ama şimdi, olağanüstü bir şeymiş gibi geliyordu. Bebek, vücudunun bir parçası gibi içinde yoktan var olacaktı. Bu düşünce onu ürpertti.</p>

  <p>“Sanki bebeğim ben olacakmış gibi... Tek farkla, onu sevebileceğim. Bebeğine sarıldığında sanki kendine sarılır gibi mi oluyorsun?”</p>

  <p>Mumpo ilk erkek çocuklarına Mumpo adını vermek istiyordu, bu ona biraz kafa karıştırıcı gelse de kabul etmişti. Kız olursa adını Ira koymak istiyordu ama Bowman üçüncü çocuğunun adını Ira koyup onu sinir etmişti. Ira bir oğlandı ve bu daha da kafa karıştırıcıydı. Üstelik şimdi de düğününe geç kalacaklardı.</p>

  <p>Ayak sesleri duydu, Mumpo çayırın diğer tarafından hızlı adımlarla ona doğru geliyordu. Yaklaşırken onu izledi, izlerken geri kalan kızgınlığı da uçup gitti. O kadar uzun boylu, öyle güçlüydü ki... Yüzünden iyilik ve nezaket akıyordu. Ona, hayatında hiç kötü bir şey düşünmemiş, kötü bir şey yapmamış gibi geliyordu. Bir dağ gölü kadar saf, duru ve açıktı.</p>

  <p>“Seni burada bulacağımı biliyordum,” dedi.</p>

  <p>Taşın üzerinden kalkıp onu öptü.</p>

  <p>“Güneş bizim için parlıyor,” dedi.</p>

  <p>“Tabii ki parlıyor. Seni endişelendiren ne?”</p>

  <p>“Endişeli olduğumu kim söyledi.”</p>

  <p>“Buraya sadece endişeli olduğunda gelirsin. Annen senden bıkmış olmalı.”</p>

  <p>Böyle bir şeyi ancak Mumpo düşünebilirdi, diye düşündü Pinto gülümseyerek. Mezara döndü.</p>

  <p>“Benden bıktın mı anne? İşte. Bıkmamış.”</p>

  <p>Köye dönmek için Mumpo’nun koluna girdi.</p>

  <p>“Bowman gecikti.”</p>

  <p>“Gelecektir.”</p>

  <p>“Scooch kekleri yaktı.”</p>

  <p>“Yanık kısımlarını kesti. Sorun kalmadı.”</p>

  <p>“Rüzgâr çalgısı hazır değil.”</p>

  <p>“Olacak.”</p>

  <p>“Sana kalırsa hiçbir şey ters gidemez, öyle mi?”</p>

  <p>“Hiçbir şey,” dedi. “Bu bizim günümüz. Her şey olması gerektiği gibi olacak.”</p>

  <p>Taş çemberden çıktıklarında Pinto dönüp annesine seslendi:</p>

  <p>“Creoth selam söyledi.”</p>

  <p><br /></p>

  <p>Gemi körfeze demir attı. Liman balıkçı tekneleriyle tacirlerin küçük mavnaları için yeterince derindi ama Gang’dan gelen üç direkli koca ıskunaya göre değildi. Köylüler binalardan fırlayıp iskeleye dizilerek geminin yelkenlerini indiren denizcilere el salladılar. Pinto, bir yanında babası bir yanında Mumpo, el sallamadan duruyordu; hem kızgın hem de mutluydu. Sandal suya indirildikten sonra güverteye çıkıp el sallayan Bowman’ı gördüler. Ardından Sisi göründü, o da el sallıyordu. Etrafları hizmetkârlar ve denizcilerle çevrili iki küçük nokta gibiydiler.</p>

  <p>Gem Marish hayal kırıklığına uğramıştı.</p>

  <p>“Herkes gibi giyinmişler. İmparatora falan benzemiyorlar!”</p>

  <p>“İmparatorlar özel insanlar değildir,” dedi Creoth.</p>

  <p>“Bebek nerede?” diye sordu Pia Amos.</p>

  <p>“Arkalarındaki adama bakın! Mavi!”</p>

  <p>“İşte küçük Siri orada!”</p>

  <p>“Bebeği görmek istiyorum!”</p>

  <p>“Görülmeye değer,” dedi kucağında küçük Milo’yu zıplatan Miller Marish, gemiyi kastederek.</p>

  <p>Gemicilerden biri sandala inmiş Bowman’a elini uzatmıştı. Bowman uzanıp aldığı bohçayı sımsıkı tuttu. Ayrıntıları görebilmek için çabalayan Lunki bohçanın içinde minik pembe bir surat görünce bir sevinç çığlığı bastı.</p>

  <p>“Bebeğim!” diye bağırdı. “Bebeğimin bebeği!”</p>

  <p>Büyük çocuklar Bowman’ın ardından sandala indiler: Merdivenden tek başına inmekte kararlı görünen dört yaşındaki Falcon ve kısaca Siri dedikleri altı buçuk yaşındaki Johdila Sirharani. Ardından Sisi, mavi adam ve elinde sepet taşıyan küçük bir adam indiler.</p>

  <p>“O küçük adamı tanıyorum!” dedi Lunki, hafızasını zorlayarak.</p>

  <p>Sandal körfezi geçip kıyıya yanaştı. Pinto bütün kızgınlığını unutarak Bowman’ın kollarına atılıp ona sımsıkı sarıldı. Lunki Sisi’ye sarılınca gözyaşlarını tutamayarak ağlamaya başladı.</p>

  <p>“Canım benim,” dedi hıçkırarak. “Küçüğüm.”</p>

  <p>Sisi artık yirmi dört yaşında, uzun boylu, ince, zarif, göz kamaştırıcı bir kadındı. Lunki’ye sarıldıktan sonra iki yıldır görmediği dostlarını ararken kehribar rengi gözleri Hanno Hath’a rastladı. Başıyla onu selamladı, Hanno da aynı şekilde karşılık verdi. Küçük Pia Amos yanına gelip elbisesini çekiştirdi.</p>

  <p>“Yüzün çok tuhaf,” dedi.</p>

  <p>“Evet,” dedi Sisi gülümseyerek. “Sen Ashar’ın küçük kızı mısın?”</p>

  <p>“Tabii ki öyleyim,” dedi Pia.</p>

  <p>Sisi’nin gözleri küçük kızını aradı, o ise utangaç utangaç yüzünü annesinin eteklerine gömmekle meşguldü.</p>

  <p>“Fal, bu Pia.”</p>

  <p>Falcon dışarı çıkmayı reddetti.</p>

  <p>Lunki, “Bebeğimin bebeğini göreyim,” dedi yalvararak.</p>

  <p>Bowman kundağı açtı.</p>

  <p>“Karnı aç, ağlarsa şaşma,” dedi.</p>

  <p>Lunki bebeği aldı; Siri’yle Falcon dışındaki bütün küçük çocuklar etrafına toplandılar.</p>

  <p>“Alt tarafı bir bebek,” dedi Siri omuzlarını silkerek.</p>

  <p>Hanno, yanlarına gelip Bowman’a sarıldı.</p>

  <p>“Seni görmek çok güzel Bo. Canım benim.”</p>

  <p>“Baba. İyi görünüyorsun.”</p>

  <p>“İyiyim.” En sevdiği torunu Falcon’la konuşmak için eğildi. “Günaydın Fal. Yolculuk nasıldı?”</p>

  <p>“Çok uzun,” dedi.</p>

  <p>Hanno, Sisi’ye sarıldı.</p>

  <p>“Sisi. Seni özledik. Umarım annenle baban iyidir.”</p>

  <p>“Yaşlanıyorlar,” dedi Sisi. “Annem her şeye endişeleniyor, babam da hiçbir şey yapmıyor.”</p>

  <p>“Çok mutlu,” dedi Bowman gülümseyerek. “Hayatı boyunca yapmak istediği şeyleri yapıyor: yiyor ve uyuyor.”</p>

  <p>Kalabalık ağır ağır köye doğru ilerlerken Bowman tüm eski dostlarıyla merhabalaştı. Scooch’la Creoth okul binasının önünde masalara öğle yemeği hazırlamıştı. Tanner Amos hâlâ telaşla platformun üzerindeki mekanizmanın parçalarını birleştirmekle meşguldü.</p>

  <p>“Bir rüzgâr çalgısı!” diye bağırdı Bowman, onu görünce. “Çalışıyor mu?”</p>

  <p>“Henüz değil,” dedi Tanner Bowman’ın elini sıkarak. “Zaten sadece bir model.”</p>

  <p>“Eve dönmek güzel Tanner.”</p>

  <p>“Evinin hizmetkârlar ve altın tabaklarla dolu bir saray olduğunu sanıyordum.”</p>

  <p>“Hayır,” dedi Bowman sessizce. “Burası her zaman benim evim olacak.”</p>

  <p>Lunki, Gang imparatorluk maiyetinden tanıdığı mavi adamın Ozoh, küçük adamın da Lazarim olduğunu hatırlamıştı. Ozoh kâhinliği bırakıp şarap üretimine başlamıştı. En iyi şaraplarından bir fıçı, Branco Such’ın dükkânı için ısmarladığı çeşitli mallarla birlikte karaya çıkartılıyordu.</p>

  <p>Ozoh şaraplarından söz etmekten çekinmiyordu.</p>

  <p>“Tadına bir bakın ve görün madam. Altın Yanoo’mdan bir kadeh içmek ölmeden cennete gitmeye benzer.”</p>

  <p>“Scooch’uma söylerim. Mutlaka biraz isteyecektir.”</p>

  <p>Bir zamanların dans hocası Lazarim kraliyet çocuklarının eğitimini üstlenmişti, çünkü inanması güç de olsa Bowman’la Sisi koca Gang İmparatorluğu’nu yönetiyorlardı. Ülkeleri bir denizden diğerine uzanıyor, eski Aramanth şehrinin kalıntılarını, Gang ülkesini, eski İmparatorluğu, dağları, ormanları ve hatta anayurdu içine alıyordu. Saraylarının bulunduğu Obagang’da Bowman’a, Milyonların Efendisi, Gang’ın Bowmana’sı unvanı verilmişti.</p>

  <p>Rollo Shim bunu her duyduğunda, “Benim efendim değilsin,” diyordu. “Milyondan bir eksiltebilirsin.”</p>

  <p>Sisi, Ulusun Anası, Sirhardi olmuştu.</p>

  <p>Hepsi de kendisi gibi genç anneler olan dostları Ashar, Red, Seer ve Sarel etrafını sarınca kahkahalara boğulup bütün unvanlarını bir kenara atmıştı.</p>

  <p>“Hepsi saçmalık,” dedi. “Ama Bowman’ın da dediği gibi, birilerinin ülkeyi yönetmesi gerekiyor, bu da bize düşüyor.” Sesini alçaltarak ekledi, “Bo’yu görseniz, inanılmaz! Bu iş için doğmuş sanırsınız! Öyle ağırbaşlı ve bilge ki görseniz onu tanıyamazsınız. Ama en çok burayı seviyor.”</p>

  <p>Lazarim sessizce oturmuş dikkatli gözlerle küçük kızları izliyordu. Sepetini yere koymuştu. Falcon sepetin yanına gelip elini içine daldırdı.</p>

  <p>“Artık karadayız Duman,” dedi sepette kıvrılmış yatan kedinin gri tüylerini okşayarak. “Sen de benim gibi gemilerden nefret ediyorsun, değil mi?”</p>

  <p>Duman puslu gözlerle ona baktı. Çok yaşlanmıştı ve artık pek bir şeyi umursadığı yoktu. Yine de kendi kendine, kız haklı dedi. Hayat yeterince yorucu. Gemiyle bir yerlere gitmek her şeyi daha da güçleştiriyor.</p>

  <p>Bebek Milo Marish özgürlüğünü ilan ederek fırına doğru hızla emekledi. Red Mimilith peşinden koşup onu kucaklayarak genç annelerin yanına geri döndü.</p>

  <p>“Bu en küçüğüm. Yemin ederim yürümeyi öğrenemeden boğulacak.”</p>

  <p>“Merhaba küçük Milo,” dedi Sisi. “Duyduğuma göre büyük kardeşin Fin evlenmiş. Yıllar nasıl da geçiyor.”</p>

  <p>Mumpo Bowman’la konuşmak için bir anlık sessizlikten yararlandı.</p>

  <p>“Eh,” dedi, “Pinto’yla ben de sonunda bugüne geldik.”</p>

  <p>“İkiniz için de çok seviniyorum.”</p>

  <p>“Sence Kess onaylar mıydı?”</p>

  <p>“Hiç kuşkum yok.”</p>

  <p>“Ne kadar kalacaksınız?”</p>

  <p>“Bir ay. Daha fazlası imkânsız. Sonra dönmemiz gerek. Ama ikiniz de Obagang’a ziyaretimize geleceksiniz değil mi?”</p>

  <p>“Elbette.”</p>

  <p>Yemek masalarının etrafına toplanan neşeli kalabalığa baktılar.</p>

  <p>“Bugünleri görebildiğimiz için şanslıyız,” dedi Bowman.</p>

  <p>“Biliyorum,” dedi Mumpo.</p>

  <p>Ozoh’un fıçısı açıldı, şarap kadehleri elden ele uzatıldı. Siri’yle Falcon utangaçlıklarını üzerlerinden atmış Harman Amos, Gem Marish ve Shim ikizleriyle rüzgâr çalgısının etrafında yarış yapıyorlardı. Öğretmen Pillish, Falcon’a bakarak Sisi’ye, “Bu kız sizin kopyanız, leydim,” dedi.</p>

  <p>“İzler hariç,” dedi Sisi. Bowman’ın bakışlarını yakalayarak ona gülümsedi. Sık sık onu böyle kendisini izlerken yakalıyor, sevgisini ve minnetini hissediyordu, bütün istediği de buydu.</p>

  <p>Lunki bebeği ona geri verdi. Bebek etrafındaki yeni yüzlerle meşgul olduğundan şimdilik sessizdi. Sisi onu sepete Duman’ın yanına yatırdı.</p>

  <p>“Hah! Yine mi sen?” dedi Duman.</p>

  <p>Küçük Ira minik elini uzatıp tüylerine dokundu. Buna okşamak denemezdi ama kedinin hoşuna gidiyordu. Bebek hiç konuşmasa da Duman onun kendisini anladığından şüpheleniyordu. Ira’yı kendi çocuğu gibi görüyor, ona nasihatler verip öyküler anlatıyordu.</p>

  <p>“Gençken uçabiliyordum,” dedi. “Uçan bir kediydim. Büyüyünce hâlâ hayattaysam sana da öğretirim. Hoşuna gidecektir. Ama her şeyde olduğu gibi bir kere başardıktan sonra ilgini kaybediyorsun.”</p>

  <p>Bebek agulayıp onu yine dürttü.</p>

  <p>“Hayattaki en büyük mesele de bu,” dedi Duman. “Sonunda ilgini kaybediyorsun.”</p>

  <p>Pinto gelinliğinin içinde ışıltılar saçarak okul binasından çıktı. Herkes sustu. Sonra herkes alkışladı, Pinto’nun yüzü kızardı. Elbisesini diken Miko Mimilith arkasında durmuş, eleştirel bir memnuniyetsizlik ve gurur karışımı bir bakışla onu izliyordu. Sisi’nin gözleri doldu. Pinto o kadar çok Kestrel’e benziyordu ki... Gelinlik, İmparatorluk’taki düğünü için dikilen, Kestrel’in içinde tantaraza yaptığı beyaz elbiseyi andırıyordu. Pinto’nun yüz hatları Kestrel’e benzemiyordu ama davranışları, seri hareketleri, parıldayan gözleri o kadar çok onu andırıyordu ki...</p>

  <p>Tam o sırada bebeğinin ağlamasını duydu.</p>

  <p>“Gene ne yaptın Duman?”</p>

  <p>“Ben mi? Hiçbir şey. Ne zaman bir şey yaptım ki?”</p>

  <p>Sisi bebeği sepetten alıp göğsüne yasladı, o küçücük ağzın memesine dokunup çekiştirmesi onu yatıştırıverdi. Büyük kızı Siri sık sık yaptığı gibi gelip yüzündeki izlere dokundu.</p>

  <p>“Keşke benim de seninkiler gibi izlerim olsa. Çok şanslısın. Onlar seni özel yapıyor.”</p>

  <p>“Sen de özelsin hayatım.”</p>

  <p>“Hayır, değilim. Benim sadece özel giysilerim var.”</p>

  <p>Sisi iç çekip bebeğini göğsüne sıkıca yaslayarak zihnini bedeninin kolayca karşıladığı bu basit ihtiyaca verdi. Çocuklar büyüdükçe her şey ne kadar zorlaşıyordu.</p>

  <p>Bowman herkesle selâmlaştığından ve Lazarim’in kızlara göz kulak olduğundan emin olmak için etrafına bakındı. Düğüne kadar hâlâ biraz vakit vardı. Sessizce ayrılıp daha önce Pinto’nun tuttuğu yolu tutarak mezarlığa yöneldi. Kimse onu izlemedi. Yalnız kalmak isteyeceğini biliyorlardı.</p>

  <p>Yürürken tarlalara, nehirlere bakarak tanıdık manzarayı yeniden görmekten mutlu oldu. <i>Barış ve unutma zamanı,</i> dedi kendi kendine. <i>Çok fazla şeyi uzun süre unutmama izin verme.</i></p>

  <p>Annesinin mezarına varınca Pinto’nun yaptığı gibi köşe taşlarından birine oturup annesiyle konuştu.</p>

  <p>“Mutlu olacağımızı görmüş müydün anne? Bu yüzden mi bizi bırakabildin?”</p>

  <p>Köyden tuhaf bir ses duyuldu. Başını çevirip elini gözlerine siper ederek görmeye çalıştı. Tanner Amos’un sonunda çalıştırmayı başardığı rüzgâr çalgısı dönerek rüzgârı yakalıyor ve homurtuya benzer komik bir ses çıkarıyordu. Meydandakiler gülüyorlardı. Bowman gülümsedi. Aramanth’daki rüzgâr çalgısını, gümüş anahtarını ve Kestrel’i düşündü.</p>

  <p><i>Sanki üzerinden çok uzun zaman geçmiş gibi. Bizi buralara getireceğini hiç düşünmüş müydün?</i></p>

  <p><i>Elbette düşünmüştüm,</i> dedi Kestrel. <i>Yoksa ne anlamı kalırdı ki?</i></p>

  <p><i>Yalancı,</i> dedi Bowman. <i>Hiç de düşünmemiştin!</i></p>

  <p><br /></p>

  <p>Bowman yeniden kalabalığın arasına katılınca çocuklar Öğretmen Pillish’le birlikte şarkılarını söylediler ve herkes gülüp küçük civcivleri alkışladı. Hanno Hath, Pinto’yu elinden tutup Mumpo’nun yanına götürdü. Güneşin altında, rüzgâr çalgısının yanında el ele tutuşup birbirlerinin gözlerinin içine bakarak evlilik yeminini ettiler.</p>

  <p>“Seninle yolculuğumuz bugün başlıyor.”</p>

  <p>Çocuklar anın ciddiyetini kavrayarak sustular.</p>

  <p>“Gittiğin yere gidecek, kaldığın yerde kalacağım.”</p>

  <p>Mumpo o ışıl ışıl kara gözlere bakıp birinin kendisini, sınıfın sonuncusunu, hiçbir şeyden anlamayan bu yalnız çocuğu bu kadar sevebilmesine şaştı.</p>

  <p>“Sen uyuduğunda uyuyacak; uyandığında uyanacağım.”</p>

  <p>Çok uzun sürdü ama sonunda oldu, diye düşündü Pinto.</p>

  <p>“Günlerimi sesinin; gecelerimi ellerinin yakınında geçireceğim ve aramıza kimse giremeyecek.”</p>

  <p>Tek istediğim yalnız kalmamak, diye düşündü Mumpo.</p>

  <p>Tek istediğim seni ölene kadar sevmek, diye düşündü Pinto.</p>

  <p>Bebek Ira bir sevinç kahkahası attı. Kalabalığı bir kahkaha dalgası sardı.</p>

  <p>Mumpo, Pinto’yu kollarının arasına aldı, öpüştüler.</p>

  <p>Bowman onları izlerken, Kestrel de onun gözlerinden izliyordu. Kış ağaçlarını aydınlatan şafak güneşini, hiç bozulmamış yeminlerini anımsadılar.</p>

  <p><i>Neden bitmek zorunda? Neden birbirimizi sonsuza dek sevemiyoruz?</i></p>

  <p>Bir an için her şeye dokunan, daha güçlü bir ışığı anımsadılar. Işık, uzanıp kahkahalar atan dostlarından oluşan kalabalığı, üzerleri dolup taşan masaları, gıcırdayan rüzgâr çalgısını, anayurdu, okyanusu sardı. Her şey bir ışığa dönüştü ve bu göz kamaştırıcı, tüy kadar hafif, şaşırtıcı, güzel an gökyüzünde asılı kaldı.</p>
</body>
</html>
