<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">13</p>

  <p class="baslik1">Yumurtanın Şarkısı</p>

  <p>Jumper ay ışığının altında alabildiğine uzanan arazi boyunca şaşılacak derecede hızlı ilerliyordu. Bowman’la Kestrel ona yetişebilmek için koşmak zorunda kalıyorlardı.</p>

  <p>“Siren’e kadar bütün yolu koşarak mı gideceğiz?” diye sordu Bowman.</p>

  <p>“Hayır, hayır,” dedi Jumper yavaşlayarak. “Tekneyle gideceğiz.”</p>

  <p>Tekrar önlerine çıkan nehri görünce Jumper’ın onları nehrin kıvrımlarından birine getirdiğini anladılar. Nehrin kıyısına bağlı uzun, alçak mavnanın pencerelerinden ışık sızıyordu.</p>

  <p>“Atlayın, ben de ipleri çözeceğim.”</p>

  <p>Bowman’la Kestrel mavnanın güvertesine tırmanırken Jumper arkalarından güverteye atlayıp teknenin iplerini çözdü. Bakıyor olsalar Jumper’ın bu işi ipe hiç dokunmadan başardığını görebilirlerdi: Jumper’ın başını hafifçe eğmesiyle ip çözülüp mavnanın güvertesine kıvrılmıştı.</p>

  <p>Mavna hemen hareket ederek nehrin akıntısıyla aşağı doğru sürüklenmeye başladı. Bowman kamaranın penceresinden dümeni görebiliyordu.</p>

  <p>“Dümenin başında birinin durması gerekmez mi?”</p>

  <p>“Duruyor zaten,” dedi Jumper.</p>

  <p>Basamaklardan inip kamaranın alçak kapısından içeri girmelerini işaret etti. Geminin kıç tarafında bulunan bu ana kamara bir masa, iki dar sedir, birkaç dolap ve diğer bölmeye geçen bir kapıdan ibaret rahat bir odaydı.</p>

  <p>Sedirlerden birinde, üzeri battaniyeyle örtülü, gürültüyle horlayan bir adam uyuyordu.</p>

  <p>“Bu Albard,” dedi Jumper. “Sabah onunla tanışırsınız.”</p>

  <p>Uyuyan adamın yüzü arkasına dönüktü ama iri gövdesi Bowman’a tanıdık gelmişti.</p>

  <p>“O kim?” diye sordu.</p>

  <p>“Öğretmenin,” dedi Jumper. “İşi kolay olmayacak. Normal olarak bir Ozan’ın yetişmesi yıllar alır. Albard’ın iki günü var.”</p>

  <p>Bu sözler Bowman’ı çok heyecanlandırmıştı. Ozan olacaktı!</p>

  <p>“Ozan mı olacağım?”</p>

  <p>“Elbette.”</p>

  <p>Kestrel izledi, dinledi ama bir şey söylemedi.</p>

  <p>“Şimdi uyumanı tavsiye ederim. Şafakla birlikte çalışmaya başlayacaksınız. Başladıktan sonra uyumak için pek vaktin olmayacak.” Uyuyan adamın karşısında, masanın diğer tarafındaki ikinci sediri işaret ederek, “İkiniz bir sedire sığışabilir misiniz?” diye sordu.</p>

  <p>“Evet,” dedi Bowman. “Peki ama sen nerede uyuyacaksın?”</p>

  <p>“Yerde. Ben alışkınım.”</p>

  <p>Bowman’la Kestrel bu yakınlaşmadan memnun, sedirin üzerinde sarılıp yattılar. Rüyalarını paylaşmak için alınlarını birbirine yaslayıp uykuya daldılar.</p>

  <p>Jumper yerdeki tahtalara uzanıp, tombul, küçük gövdesini mümkün olan en rahat konuma getirdi. Uyanık olmadıklarından göremiyorlardı ama bakıyor olsalar Bowman’la Kestrel, onun görünmez bir yatağın üzerine uzanmış gibi yerden birkaç santim yukarıda yattığını görebilirlerdi.</p>

  <p>Mavna bazen geniş nehrin ortasından, bazen akıntının sürüklemesiyle, ağaçlara çarpmaksızın karlı kıyıların yakınından aşağı doğru seyrediyordu. Geminin dümeni fenerin ışığında sanki bir hayaletin kumandasındaymış gibi bir o yana bir bu yana dönüp duruyordu; gerçekte dümen kendi kendine dönüyordu. Nehir mavnanın kontrolünü ele almış, ona yol gösteriyordu. Jumper nehrin şarkısını bulmuş, mavnayı onun notalarına ayarlayarak rahat bir uykuya dalmıştı.</p>

  <p>Mavna nehirden aşağı doğru yol alırken sıska, gri bir kedinin kıyı boyunca koşarak atlama zamanını kolladığından Jumper bile habersizdi. Sonunda nehrin kıvrımlarından biri mavnayı kıyıya yaklaştırınca kedi kamaranın alçak çatısının üzerine sıçradı. Orada duran iplerin arasında döne döne kendisine yer açıp uzanarak sabahın olmasını bekledi.</p>

  <p class="ortali">* * *</p>

  <p>“UYAN!”</p>

  <p>Bu söz, sanki uyuyan söyleneni yapmamakta inat ediyormuşçasına öfkeyle bağırılarak söylenmişti.</p>

  <p>“Sümüklüböcek! Yağ tulumu! Bok parçası! Kalk! Kalk! Uyan!”</p>

  <p>Rüyalarından kopartılmış, nerede olduklarını anlamayan Bowman’la Kestrel gözlerini kırpıştırarak uyanmaya çalıştılar. Karmakarışık saçlarına bakılırsa kendisi de henüz kalkmış olan Albard tepelerine dikilmiş sopayla Bowman’ı dürtüklüyordu.</p>

  <p>“Seni boş yılan derisi! Fırsat varken başını ezmeliydim! Hatam merhamet etmek oldu. Bir kadın gibi fazla merhametliyim! Şuna bak! Sulu göz bir çocuk!”</p>

  <p>Bowman, Albard denen adamı görüp, gürleyerek emirler yağdıran sesi tanıyacak kadar uyanmıştı.</p>

  <p>“Sen İmparator’sun!”</p>

  <p>“Ne olmuş? Sayende imparatorluğum tarihe karıştı.” Sopasıyla Kestrel’i göstererek, “Söyler misin lütfen, bu nedir?”</p>

  <p>“Kardeşim Kestrel.”</p>

  <p>“Onu nehre atın! İstemiyorum onu.”</p>

  <p>Kestrel de İmparator’u gördüğüne en az kardeşi kadar şaşırmıştı.</p>

  <p><i>Bo! Onun burada ne işi var?</i></p>

  <p><i>Bilmiyorum. Öldüğünü sanıyordum.</i></p>

  <p>“Sen ölmüştün,” dedi Bowman yüksek sesle. “Bunu hissetmiştim.”</p>

  <p>“Öyle mi? Peki ya bunu hissediyor musun?”</p>

  <p>Sopasıyla Bowman’ın bacaklarına vurdu.</p>

  <p>“Hey!”</p>

  <p>“O kadar da ölü sayılmam ha?”</p>

  <p>Jumper ön tarafa açılan kapıdan onlara katıldı. Elinde kahvaltı tepsisi vardı. Albard ona dönüp hırlayarak;</p>

  <p>“Yapamam,” dedi. “Bu çocuk tam bir odun.”</p>

  <p>“Yaparsın,” dedi Jumper. “Aramızda en iyisi sensin.”</p>

  <p>“Yağla, yağla! Ne yapmaya çalıştığını bilmediğimi mi sanıyorsun seni küçük yağ tulumu?”</p>

  <p>“Kahvaltı,” dedi Jumper.</p>

  <p>Tepsi yavaşça masanın üzerine doğru süzüldü. Fincanlar, tabaklar, bıçaklar, yumurta sepeti, ekmek, sütlük, tereyağı, bal kavanozu masanın üzerine yerleşti ve dört kişilik bir masa kuruldu. Albard bu ufak düşünce gücü gösterisini izleyerek inledi.</p>

  <p>“Bir zamanlar bir ulusa hükmediyordum. Şimdi bir tabağı bile yerinden oynatamıyorum.”</p>

  <p>İç çekerek masaya oturup yemeye başladı. Diğerleri de ona katıldılar. Doyana kadar sessizce yiyip içtiler. Jumper, Bowman’a;</p>

  <p>“Albard senin öğretmenin olacak,” dedi.</p>

  <p>“Ama öbürünün değil!” dedi Albard, tereyağlı bıçağıyla Kestrel’i göstererek.</p>

  <p>“Söylediği her şeyi yapacaksın.”</p>

  <p>“Onu nehre at!” dedi Albard.</p>

  <p>“Başlangıçta zor olacak. Vazgeçmemelisin. Anlıyor musun? Ne hissedersen hisset, üzüntün ne kadar büyük olursa olsun vazgeçmemelisin.”</p>

  <p>“Anlıyorum,” dedi Bowman. “Ama onun neden öğretmenim olacağını anlamıyorum.”</p>

  <p>“Ben de öyle evlat,” dedi Albard.</p>

  <p>“İmparator, Ozanların düşmanı değil mi?”</p>

  <p>“Hiç de değil,” dedi Jumper gülümseyerek. “Albard bizim kardeşimiz. Onu seviyoruz, o bizden biri.”</p>

  <p>“Lütfen!” diye inledi Albard. “Bu saçmalıkları bırakalım!” Bowman’a dönerek, “Bana uzun zaman önce tanıdığım bir çocuğu anımsatıyorsun. Başkalarından farklı olduğuna inanan ve yaptıklarıyla bunu kanıtlayan bir çocuğu.”</p>

  <p>“Oğlunu mu?”</p>

  <p>“Oğlumu değil, solucan beyinli! Benim oğlum yok! Kendimden söz ediyorum. Sana, bana dönüşeceğini söylememiş miydim?”</p>

  <p>Jumper, “Vakit geçiyor,” diye mırıldandı.</p>

  <p>“Demek vakit geçiyor, öyle mi? Vah vah vah! Bilmiyordum.”</p>

  <p>Albard ima edilen talimatı kabullenip Bowman’ı güverteye çıkarttı. Kestrel davetsizce onları izledi. Soğuk, açık bir sabahtı. Kış havası ve eğitiminin başlayacağı düşüncesi Bowman’ı canlandırdı.</p>

  <p>Kestrel İmparator olarak tanıdığı adamı burada görmekten hâlâ şaşkındı.</p>

  <p><i>O nasıl senin öğretmenin olabilir? Hepimizi köleleştiren o değil miydi?</i></p>

  <p><i>Bilmiyorum.</i></p>

  <p><i>Bilmek istemiyor musun?</i></p>

  <p><i>Nasıl Ozan olunduğunu öğrenmek istiyorum. O zaman anlayacağım.</i></p>

  <p>“Kesin şunu!” diye bağırdı Albard. “Ne söylediğinizi bilmiyorum ama çene çaldığınızın farkındayım.”</p>

  <p>“Durmadan bağırmak zorunda değilsin,” dedi Kestrel. “Senin uşağın değiliz.”</p>

  <p>Albard ona ters ters baktı.</p>

  <p>“Benim yaşadıklarımı yaşasaydın sen de bağırırdın,” diye söylendi. “Beni rahat bırakıp ölmeme izin vermeliydi.” Bu son sözler, ters bir bakış attığı Jumper’aydı.</p>

  <p>“Vakit geçiyor,” dedi Jumper nazikçe.</p>

  <p>“Tamam, anladık.” Albard, Bowman’a döndü. “Pekâlâ evlat, yıkımıma neden olan kukla... Beni yıkan sen değildin, sakın kendini kandırma, sen ikimizden de daha büyük güçlerin aracıydın...”</p>

  <p>“Bunu biliyorum.”</p>

  <p>“Bunu ve daha pek çok şeyi bilsen iyi olur. Hiçbir özel yeteneğin olmadığını bilmelisin. Özel bir gücün yok. Özel bir kaderin de yok. Başkalarının kuklası, oyuncağısın. Bütün bunları biliyor musun?”</p>

  <p>“Hayır...”</p>

  <p>Şrak! Albard elinin tersiyle suratına bir tokat indirdi. Sert vurmamıştı ama Bowman’ın gözleri doldu.</p>

  <p>“Bana kalırsa biliyorsun!”</p>

  <p>Vurmak için tekrar elini kaldırdı. Bowman tokadı durdurmak için zihnini toplamaya çalıştı ama tamamen güçsüz olduğunu fark etti.</p>

  <p>Şrak! İkinci tokat daha da çok canını acıttı. Gözyaşları istemdışı yanaklarından aşağı süzülüyordu.</p>

  <p>“Beni durdurmayacak mısın? İnleyen bir köpek yavrusu gibi orada oturup sana vurmama izin mi vereceksin?”</p>

  <p>Şrak! Bowman hiçbir şey yapamadığını, kolunu kaldıramadığını, kenara bile çekilemediğini fark etti.</p>

  <p>Şrak! Şrak! Şrak! Albard, Bowman’ın kırmızı, alev alev yanaklarından yaşlar süzülene dek vurmaya devam etti.</p>

  <p>Kestrel gittikçe artan bir öfkeyle izliyordu. Tam araya girmek üzereyken kafasının içinde bir ses duydu.</p>

  <p>Onu yalnız bırak. Bırak öğrensin.</p>

  <p>Şaşkınlıkla arkasına dönüp baktığında kendisini izleyen Jumper’ı gördü. Bakışları onu, kafasının içinde duyduğu ses kadar etkilemişti. Jumper’ın bakışlarında derin bir anlayış vardı; dahası, Bowman’ın ve Albard’ın aksine orada olma nedenini bildiğini gördü. Bu yüzden hiçbir şey yapmadan durup izledi.</p>

  <p>“Seni affetmem için bana yalvar!”</p>

  <p>Bedenen ve ruhen incinmesine rağmen karşı koymaya devam eden Bowman, Albard’a baktı.</p>

  <p>“Elimi öp!”</p>

  <p>Bowman kıpırdamadı.</p>

  <p>“Hâlâ gururlu musun? Gururlanacak neyin var? Güçsüzsün! Bana karşı koyamıyorsun! Peygamberin oğlu olduğun için dünyanın kaderini etkileyebileceğini mi sanıyorsun?”</p>

  <p>“Evet,” dedi Bowman.</p>

  <p>“Hah!” Albard göbeğini şişirerek alayla güldü. “Hah! Görmüyor musun? Şaka yapıyor olmalısın! Peygamberin oğlu olduğun için kendini özel mi sanıyorsun? Tam tersi! Sen bir hiçsin! Herhangi birinden farkın yok! Seninle ilgili tek önemli şey atalarının önemli kişiler olması. Şaşı ve topal olsan yine aynı rolü oynayacaktın. Bunun seni herkesten daha önemsiz kıldığını görmüyor musun? Geçmişten mektup taşıyan bir postacıdan başka bir şey değilsin! Taşıdığın önemli şeyin seni önemli kıldığını mı sanıyorsun?”</p>

  <p>Bowman’a sert bir tokat daha indirdi. Bowman acıyla sarsıldı.</p>

  <p>“Şimdi, elimi öp!”</p>

  <p>“Bu eğitimim için gerekli mi?”</p>

  <p>“Sana açıklama yapacak değilim! Emirlerimi yerine getir!”</p>

  <p>Bowman bir süre daha tereddüt ettikten sonra eğilip Albard’ın elini öptü. Kestrel’in yüreği burkuldu. Acı çektiğini hissediyordu. Albard’ın sözleri yerini bulmuş, etkisini göstermişti.</p>

  <p>“Benden af dile!”</p>

  <p>“Beni bağışla!”</p>

  <p>“Morah kokuyorsun! Senin Siren’de ne işin var?”</p>

  <p>“Bilmiyorum.”</p>

  <p>“Giysilerini çıkar.”</p>

  <p>Bowman tereddüt etse de bu kez bunun gerekli olup olmadığını sormadı. Titreyen ellerle kemerini çözüp giysilerini çıkardı. Çırılçıplak, soğuktan titrerken öyle kırılgan görünüyordu ki Kestrel ağlamamak için dudaklarını ısırdı.</p>

  <p>“Şu haline bak! Vücuduna bak! Vücudunu beğeniyor musun?”</p>

  <p>Soğuktan gerilen Bowman, ne cevap vermesi gerektiğini bilmiyordu.</p>

  <p>“Vücudun seni beğeniyor mu? Sanmam.”</p>

  <p>Bowman’ın bacağına ani bir kramp girdi. Bağırarak acıyı dindirmek için eğildi. İkinci kramp koluna girdi. Ardından boynuna, karnına, diğer bacağına bıçak saplanıyormuş gibi ağrılar girmeye başladı. Boğazı yanıyor, bağırsakları burkuluyordu. Güverteye yığılarak ağrılar içindeki bedenini çılgınca ovuşturmaya çalıştı ama acılarına yenileri ekleniyor, kulaklarına, bileklerine ağrılar saplanıyor, her soluk alışta ciğerleri yanıyordu.</p>

  <p>“Vücudun senden nefret ediyor!” diye bağırdı Albard. “Vücudun senin düşmanın! Vücudun canını yakmak istiyor!”</p>

  <p>Bowman çığlık atmaya başladı. Kendisini tutamıyordu. Güvertede kıvranarak bağırıyordu. Kestrel daha fazla dayanamadı.</p>

  <p>“Yeter!”</p>

  <p>İleri doğru atılacakken görünmez bir güç önünde delinmez, yumuşak bir duvar oluşturarak onu engelledi.</p>

  <p>Bowman elinden geldiğince acıya karşı koymaya çalışsa da çok geçmeden bilincini yitirdi. Yavaş yavaş kendinden uzaklaştıkça ağlıyor, kollarını uzatıyor, gitmek istemiyordu ama çok fazla acı çekiyordu.</p>

  <p><br /></p>

  <p>Uyandığında her yer kapkaranlıktı. Nerede olduğunu anlamak için elini uzattı; iki yanında tahta duvarlar, üzerinde çok alçak tahta bir tavan vardı. Battaniyelere sarılmış, uzun bir kutunun içinde yatıyordu. Duyabildiği tek ses, her yanını saran, diğer tüm sesleri bastıran ve hiç dinmeyen hafif bir dalga sesiydi. Acıları dinmişti: acılarıyla birlikte neredeyse tüm hisleri de kaybolmuştu. Üzerini saran battaniyeler dışında çıplaktı.</p>

  <p>Hiç ışık yoktu, tek bir sızıntı bile... Tek bir ses dışında ses yoktu. His yoktu.</p>

  <p>Yüksek sesle konuşmayı denedi.</p>

  <p>“Yardım edin!”</p>

  <p>Sesi sanki bir başkasına aitti.</p>

  <p><i>Kess! Neredesin?</i></p>

  <p>Yanıt yoktu. Mavnada değil miydi? Geri mi gönderilmişti?</p>

  <p>Birden çok korktu.</p>

  <p>“Yardım edin!” diye bağırdı. “Yardım edin!”</p>

  <p>Yanıt gelmedi. Onu duyan olmamıştı. Öyle sımsıkı kapatılmıştı ki ne kadar bağırırsa bağırsın kimse onu duyamazdı. Beklemek zorundaydı.</p>

  <p><br /></p>

  <p>“Onu daha ne kadar orada tutacaksın?” dedi Kestrel.</p>

  <p>“Vazgeçene kadar.”</p>

  <p>“Ama ona vazgeçmemesini söyledin.”</p>

  <p>“Evet öyle söyledim; değil mi?” Yanından geçtikleri kıyıya bakan Jumper dalgın bir sesle konuşuyordu.</p>

  <p>“Başarısız olduğunu düşünecek.”</p>

  <p>“Evet, sanırım öyle.”</p>

  <p>“Başarısız olmasını mı istiyorsun?”</p>

  <p>“Sanırım bu sorunun cevabını biliyorsun.”</p>

  <p>“Tek bildiğim bunu, onun öğrenmesi için yaptığın. Ama onu o deliğin içinde tek başına bırakarak ne öğretmeye çalıştığını anlamıyorum.”</p>

  <p>“Öğrenme daha başlamadı. Bu, bildiklerini unutması için.”</p>

  <p><br /></p>

  <p>Bowman’ın ne kadar süredir karanlıkta yattığını ölçmesi imkânsızdı. Saatler ya da günlerdir burada olabilirdi. Bir süre sonra ölmüş olabileceğini düşündü. Bir süre daha geçtikten sonra hiçbir şey düşünmemeye başladı.</p>

  <p><br /></p>

  <p>Kestrel, Albard ve Jumper’la birlikte akşam yemeğini yedi. Jumper onlara tereyağlı yumurta pişirmişti. Sessizce oturup atışmalarını ve söylenmelerini dinliyordu. Kendince o da bir şeyler öğreniyordu.</p>

  <p>“Neden sen, ha Jumper? Neden senin gibi sıkıcı bir yağ tulumunu gönderdiler?”</p>

  <p>“Beni sıkıcı bulmana üzüldüm. Daha eğlenceli olmaya çalışırım.”</p>

  <p>“Lütfen! Hiç gerek yok.”</p>

  <p>Birkaç dakika sonra:</p>

  <p>“Neden seni gönderdiklerini ben sana söyleyeyim. Çünkü benden nefret ediyorlar. Siren benden her zaman nefret etmiştir.”</p>

  <p>İlk defa olarak tarafsız birinin bulunmasından hoşnut bir ifadeyle Kestrel’e döndü.</p>

  <p>“İmparatorluğumu görmüş müydün kızım?”</p>

  <p>“Evet,” dedi Kestrel.</p>

  <p>Ölüme ne kadar yaklaştığını gayet iyi hatırlıyordu. Ortiz’in kılıcını kontrol eden adam karşısında oturuyordu. Ama Albard yalnızca imparatorluğunun görkemli yanlarını hatırlıyor gibiydi.</p>

  <p>“Ah! İmparatorluğum görülmeye değerdi! Ozanlar bunu yapacak güce sahip! Ama yapmazlar. Dünya yansa oturup seyretmeyi tercih ederler.”</p>

  <p>“Gücümüzü büyük göreve saklıyoruz,” dedi Jumper.</p>

  <p>“Büyük görevmiş!” Albard tekrar Kestrel’e döndü. “Neyi beklediklerini biliyor musun? Ne için hazırlanıp hayatlarını verdiklerini biliyor musun? Ölümü bekliyorlar! Onların büyük görev dediği şey işte bu! Ölüm!”</p>

  <p>“Sen de yemin ettin Albard.”</p>

  <p>“Evet ettim. İnsanlar acı çekerken böyle bir güce sahip olup beklemenin anlamı var mı?”</p>

  <p>Tekrar Kestrel’e dönerek:</p>

  <p>“Benim suçum buydu! Bana verilen güçleri daha iyi bir dünya yaratmak için kullanmak. Bu yüzden Siren bütün gücüyle bana saldırdı. Bu yüzden şimdi karşında oturan bu şeye dönüştüm. Görüyor musun?”</p>

  <p>Havaya bir parça ekmek attı. Ekmek masaya düştü.</p>

  <p>“Bir ekmek parçasını bile kontrol edemiyorum! O yapabiliyor.” Parmağıyla Jumper’ı itti. “Bu, kadın mı erkek mi belirsiz yağ tulumu yapabiliyor.” Başka bir ekmek parçasını Jumper’a attı. Ekmek havada dondu ve süzülerek Albard’ın tabağına geri döndü. “Gördün mü? Ama ben, insanoğlunun gördüğü en mükemmel kenti inşa eden ben hiçbir şey yapamıyorum!”</p>

  <p>“Ozanların neden ölmesi gerekiyor?” diye sordu Kestrel.</p>

  <p>“Sen peygamberin çocuğu değil misin?” dedi Albard. “Bilmen gerekir.”</p>

  <p>“Ira Manth’ın her şeyi başlattığını, Ozanların Morah’ı durdurabilecek tek güç olduğunu biliyorum. Ama neden ölmeleri gerektiğini bilmiyorum.”</p>

  <p>“Kibirlerinden!” diye homurdandı Albard. “Kendilerini önemli hissetmelerini sağlıyor.”</p>

  <p>Kestrel sorusunu Jumper’a yöneltmişti. Jumper Albard’a aldırmayarak soruya soruyla karşılık verdi.</p>

  <p>“Mor nedir?”</p>

  <p>“Güç arzusu, sanırım,” dedi Kestrel. “Bir şeyleri yalnızca kendin için istemek ve istediğini elde etmek için başkalarına zarar vermek. Korku ve nefret.”</p>

  <p>“Peygamber mor’u kontrol edebilmek için tam tersi bir yol izlemesi gerektiğini biliyordu. Güç arama. Hiçbir şey isteme. Hiçbir şeye sahip olma. Hiçbir şey alma. Ver. Bırak.”</p>

  <p>Kestrel Kayıp Ahit’ten alıntıladı:</p>

  <p>“Her şeyi kaybedecek, her şeylerini verecekler.”</p>

  <p>Jumper başıyla onayladı.</p>

  <p>“Bu yola bir kere girdikten sonra bunun sonu yok.” Bakışları onu dondurdu. “Vermenin sonu yok. Hayat dahil.”</p>

  <p>Kestrel anlamıştı. Jumper’ın bakışları, içindeki his, kelimelerden çok daha fazlasını anlatıyordu.</p>

  <p>“Ozanların neden ölmesi gerektiğini soruyorsun. Neden ölmesinler? Neden hayat gibi küçük bir şeye tutunsunlar?”</p>

  <p>“Hah!” dedi Albard alayla. “Kibir! İnanılmaz bir kibir!”</p>

  <p>“Ölümün son olduğunu mu düşünüyorsun? Hayır. Hayatını kaybettiğinde her şeyi bulacaksın. Ateş şarkısı şarkıların en güzelidir.”</p>

  <p>“Yine de ölüyorsun,” dedi Albard.</p>

  <p>“Bütün canlılar gibi. Ama çok azı ateş rüzgârını biliyor.”</p>

  <p>Kestrel eskisinden daha iyi anladığını hissetse de bütün parçaları bir araya getirmeyi henüz başaramamıştı. “Ateş rüzgârı Morah’ı mı yok ediyor?” diye sordu.</p>

  <p>“Ateş rüzgârı Morah’dan daha büyük olan tek güçtür. Tüm Ozanların güçlerini birleştirmesinden oluşur.”</p>

  <p>“Sonra mor yeniden yükselir ve Morah geri döner,” dedi Albard.</p>

  <p>“Ozanlar da öyle.”</p>

  <p>“Dön dur,” dedi Albard. “İnsanın başını döndürüp midesini bulandırıyor.”</p>

  <p>“Çocuk hep var,” dedi Jumper.</p>

  <p>“Evet, evet. Çocuk hep var.” Albard, Bowman’ı düşününce sinirleri biraz yatıştı. “Acaba başarabilecek gücü var mı?”</p>

  <p>“Öğretmen sensin Albard.”</p>

  <p><br /></p>

  <p>Bowman onu görmeden önce sesini duydu. Bir kapı açılıp kapandı. Ayak sesleri duyuldu. Bir ses;</p>

  <p>“Evlat?” dedi.</p>

  <p>Konuşmaya çalıştı ama şaşkınlıkla konuşmayı unuttuğunu fark etti.</p>

  <p>“Kapa gözlerini evlat. Işık gözlerini yakacak.”</p>

  <p>Bowman gözlerini kapadı. Üzerinde bir takırtı duydu. Hafif bir ışık göz kapaklarına dokundu. Eller uzanıp gözlerini bağladı. Bütün bunlar iradesi dışında gerçekleşiyordu. Bedeni üzerinde kontrolü kalmamıştı.</p>

  <p>Ellerin onu kavradığını hissetti. Güçlü kollar onu havaya kaldırdı. Gıcırdayan tahtaların üzerinden taşınarak aydınlığa çıktı. Gözlerini kapatan bağın arasında, burnunun oluşturduğu üçgen şeklinde boşluklardan ışık sızıyordu. Temiz havayı kokladı. Etrafında başkalarının varlığını da hissediyordu ama kim olduklarını merak edecek gücü ya da isteği yoktu. O karanlık delikte bedeninden daha fazlasını yitirmişti. Benlik duygusunu kaybetmişti.</p>

  <p>Eğreti bir yatağa yatırıldı. Minnetle uzandı. Etrafında bir sürü ses vardı: nehir, rüzgârın kıpırdattığı ağaçlar, yakınındaki insanların soluk alış verişleri. Elinin kaldırıldığını ve küçük bir nesnenin avucuna konduğunu hissetti.</p>

  <p>Bu bir yumurtaydı.</p>

  <p>Yumurtanın ağırlığını elinde hissetti, içine dalgalar halinde sevinç yayıldı. Yumurta pürüzsüzdü ama yine de üzerinde pürüzsüzlüğünü bozan minicik zerreler vardı. Muazzam güzellikte kıvrımları vardı ama bir küre değildi. Hiçbir kurala uymayan kendine özgü bir şekil oluşturmuştu. Kabuğun serin yüzeyinin elinin sıcaklığını emdiğini hissedebiliyordu. Parmaklarını yumurtanın etrafına sararak kapladığı alanı ve direncini hissetti. Avucunu sıktı. Kabuğun gücüne hayran kaldı. Biraz daha sıktı ve çatırtt! Yumurta kırılıp bambaşka bir şeye dönüştü. Pürüzsüz kıvrımlar sivri parçalara dönüştü; sağlam, bütün biçim yok oldu, soğuk yağ gibi bir sıvı eline yayıldı.</p>

  <p>Kırılma anı onu şoka uğratmıştı. Direncin kırıldığı noktayı, değişim anını bulmaya çalışarak deneyimi kafasında tekrar yaşadı. Sağlamlıktan teslimiyete, katıdan sıvıya, yumurtadan yumurta olmamaya dönüşmüştü. O zaman, o anı yakalayıp dondurabilirse bir şeyin tam kalbinde olacağını hissetti. Ama neyin? Düşüncenin peşini bırakmadı. Hayatın mı? Gerçekliğin mi?</p>

  <p>“Biz buna şarkı diyoruz.”</p>

  <p>Ses onu şaşırttı. Sesin düşüncesine yanıt vermesi onu şok etmişti. Ama bu yabancı olduğu bir his değildi. Yumurtanın kalbinde onu yumurta yapan şey vardı. Buna neden yumurtanın şarkısı demeyelim?</p>

  <p>Albard’la Jumper, bir elinde parmaklarının arasından sızan yumurta, yüzünde bir gülümseme, gözleri bağlı, battaniyelerin üzerinde yatan Bowman’a baktılar. Jumper memnun bir ifadeyle başını salladı.</p>

  <p>“İyi olacak,” dedi.</p>

  <p>“İyi mi?” diye bağırdı Albard. “O bir usta olacak!”</p>
</body>
</html>
