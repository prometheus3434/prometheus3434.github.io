<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">18</p>

  <p class="baslik1">Güzel Ülke</p>

  <p>Bowman karla kaplı ovaların üzerinden, ağaçların biraz yukarısından var gücüyle dağlara doğru uçtu. Uçmanın ne kadar tuhaf ve muhteşem olduğunu; ormanların, tarlaların, çiftliklerin, köylerin görünür görünmez altından kayıp gittiğini; Kestrel’i bir daha hiç göremeyeceğini düşünmedi. Bunun yerine bütün dikkatini dağ geçidinde bekleyen, ona ihtiyacı olan halkına ve geçtiği yerlerde, altında serili bilinmez dünyada çekilen acılara vermişti.</p>

  <p>Acımasızlığın kontrolden çıktığı, acımasızlıkla beslenip yeni acımasızlıklar doğurduğu bir zamandı. Köyler birbiri ardına yakılıp yağmalanıyordu. Saman yığınları karla kaplı tarlalarda hâlâ için için yanıyor, terkedilmiş ölü hayvanlar alıcı kuşlara av oluyordu. Bowman yıkıntıların arasında ilerleyen insanlar görüyordu, ama bunlar kurtulanlar değil leş yiyicilerdi; üzerlerinden uçarken içlerindeki nefretin ve korkunun kokusunu alabiliyordu. Yıkılmamış bir çiftliğin üzerinden geçerken dehşet içindeki sahiplerinin burayı bir sığınak haline getirdiklerini, duvarlarının ardına sığınıp çapulcuların saldırısını beklediklerini gördü. Çiftliğin az ilerisinde yanan bir sıra ağaç, karın üzerinde alevden bir çizgi gibi görünüyordu. Yanan ağaçların ardında en fazla altı yedi yaşlarında küçük çocuklar ana yolda ilerliyordu. Bowman panik içinde olduklarını hissedebiliyordu ama onlar için yapabileceği bir şey yoktu. Aşağıdaki felaketlerin gücünü aştığını düşünerek uçmaya devam etti. Dünyanın mahvoluşu onu öfkelendiriyor, hasta ediyordu; ateş rüzgârının bir an önce gelmesini diledi.</p>

  <p>Az sonra bir bölük atlı askerle peşlerinden gelen çapulcuları gördü. Bir köye girip evleri yaktılar. Köylülerin saklandıkları yerlerden çıkışlarını, atlıların onları birer birer avlayışını gördü, korku dolu çığlıklarını duydu. Bunlar, yenilen ordulardan geriye kalan ve önüne çıkan her şeyi yok eden başıboş birliklerdi. En korkuncu güç elde etmek ya da kazanç sağlamak için değil –hatta zevk için bile değil– sadece yıkımı arzuladıkları için öldürüp yakmalarıydı. Her şeylerini kaybetmişlerdi. Şimdi ise her şeyi yok etmekte kararlıydılar. Kendi hayatları yakılıp yıkıldığına göre dünya da yok edilmeliydi. Kimse onlara acımamıştı, onlar da başkalarına acımıyordu. Kurbanların mı katillerin mi daha fazla acı çektiğini anlamak güçtü.</p>

  <p>Bowman bu acı dolu yerlerin üzerinden geçerken zihniyle aşağıdaki tüm insanlara uzanıp onları kucakladı. Korkuyu, nefreti; sevdikleri öldürülenlerin çektiği acıyı, katillerin öfkesini hissetti. Hem acı çekenler hem de en az onlar kadar aciz saldırganlar için ağladı. Hepinizi anlıyorum, diye seslendi. Dünya yeniden kurulabilsin diye sizin için, sizinle birlikte kurtarılacak olan suçlu benim.</p>

  <p><br /></p>

  <p>Ira Hath sedyesinde oturup etrafını çevreleyen dağların arasından anayurda baktı. Şafağın kızıllığı gitmişti. Kar bulutları geçmiş, hafif kar yağışı dinmişti. Rüyasındaki manzarayı görmüştü, artık gidebilirdi. Son günlerde direnmek gittikçe güçleşmişti. Artık o kadar güçsüz düşmüştü ki yemek bile yiyemiyordu; su içebilmesinin tek nedeni Hanno’nun ağzından içeri su damlatmasıydı. Çoğu çenesinden aşağı aksa da birazı dudaklarından geçiyordu. Şimdi, sanki gözleri anayurdu görmeyi bekliyormuş gibi, görme yetisini de yitirmeye başlamıştı. İnsanların yüzleri bulanıklaşıyor, güneş yükseldiği halde gökyüzü gittikçe kararıyordu. Hanno ya da Pinto onunla konuştuğunda onları duyabiliyordu ama onlara yanıt verecek gücü kalmamıştı. Sadece konuşmak için bile ne kadar çok kasını çalıştırması gerektiğine şaşırıyordu. Konuşmak yerine duyduğunu ve anladığını anlatmak için parmağının ucunu hafifçe oynatıyordu. Hanno yanında oturuyor, elini tutuyor, hareketlerini hissediyor, onu anlıyordu. Hiç konuşmadan aralarında anlaşmaya vardıkları kod şöyleydi: parmağını bir kez oynatması evet, hiç oynatmaması hayır anlamına geliyordu.</p>

  <p>Ira ölmek üzere olduğunu şimdi çok net hissediyordu. Korkmuyordu. Kendine düşen küçük rolü oynamıştı ve gitmek istiyordu. Hafifleyen vücudu artık onun kontrolünde değildi. Yardım olmadan dik oturamıyordu. Otursa bile şiddetlenen rüzgâr onu güz yaprakları gibi alıp götürürdü.</p>

  <p>Vakit gelmişti. O da kendi şarkısını sonuna kadar söyleyecekti. Sevgili Hanno’sundan ve çocuklarından ayrılmak zordu; ama kalmak daha zordu. Oyalanmak için bir neden yoktu. Ufaklıklar büyümüştü, çiçek açabilmeleri için kenara çekilmesi gerekiyordu. Çocuk sahibi olmamızın nedeni bu, diye düşündü kendi kendine gülümseyerek. Zarafet içinde ölebilelim diye.</p>

  <p>Hanno bir anlık gülümsemesini görerek elini sıktı.</p>

  <p>“Daha değil,” dedi.</p>

  <p>Hanno’nun yanında oturan Pinto tuhaf bir üzüntü ve heyecan içindeydi. Annesine her baktığında ağlamak istiyordu. Ama ileriye, anayurda her bakışında içi neşeyle doluyordu. Daha önce hiç görmemesine rağmen orayı tanımıştı. Hayatımın başlayacağı yer burası, diye düşündü. Büyüyüp güçleneceğim ve büyük işler başaracağım yer burası. Orada artık çocuk olmayacağım.</p>

  <p>Anayurda ulaşmak imkânsız görünüyordu. Uçurum çok yüksek ve dikti. Herkes bu üstesinden gelinemez durum karşısında yenik düşmüş, şaşkınlık içinde kümeler halinde bir araya toplanmıştı. Yolculuklarının sonuna bu kadar yaklaşmışken, bu kadar umut doluyken, bu onlar için ezici bir darbe olmuştu. Ama Pinto böyle hissetmiyordu. Sorunun nasıl çözülebileceğini bilmiyordu. Tek bildiği, anayurdu buldukları, kehanetin gerçek olduğu ve hayatının geri kalanının önünde uzandığıydı.</p>

  <p>Annesinin ölüm döşeğinde oluşuyla bu aşılmaz engel, bu uçurum iç içe geçmiş gibiydi. Hiçbir mantıklı neden olmasa da Pinto, ilk imkânsız olay, annesinin ölümü gerçekleştiğinde İkincisinin de onu izleyeceğini ve anayurda gireceklerini hissediyordu.</p>

  <p>Bunları Mumpo’ya da söyledi.</p>

  <p>“Annem bizi buraya kadar getirdi. Son kalan yolu aşmamıza da yardım edecektir. Göreceksin.”</p>

  <p>Mumpo ona inanıyordu. Pinto’nun açıklamalarına saygı duymayı öğreniyordu. O özel biriydi ve ona göz kulak olmak onun göreviydi. Mumpo Pinto’nun kendisini sevmesinin çok değerli bir armağan olduğunu düşünüyordu.</p>

  <p>Fikir üretme eğiliminde olanlar umutsuzluğa kapılmıştı. Branco Such, Silman Pillish ve Cheer Warmish’e göre yolculuklarının başarısızlıkla sona erdiği çok açıktı. Peygamberleri ölmek üzereydi ve liderleri soruna bir çözüm getiremiyordu. Dumanlar yükseliyor; gökyüzü alev alev yanıyordu. Sanki dünyanın sonu gelmişti ve onların da soğuk, sert toprağa oturup, son kalan yiyeceklerini yemekten ve umutsuzluğa kapılmaktan başka yapabilecekleri bir şey yoktu.</p>

  <p>“Bu yolculuğa hiç çıkmamalıydık,” diye söylendi Branco. “Bırakıp gitmekten bir hayır geldiği görülmemiştir.”</p>

  <p>“Nereden ayrılmamalıydık?” dedi Silman Pillish.</p>

  <p>“Hiçbir yerden,” dedi Branco, dünyanın sonu geliyorsa nerede olduklarının bir önemi olmadığını, ayrılmak istemediği şeyin aslında geçmiş olduğunu fark etmenin verdiği kızgınlıkla.</p>

  <p>“Her şey yoluna girecek. Bekle ve gör.”</p>

  <p>Konuşan küçük Scooch’tu.</p>

  <p>“Ben beklemeyeceğim,” dedi Cheer Warmish. “Bekleyip görmek istemiyorum. Yeterince bekledim. Neden acı çekecekmişim? Biraz da başkaları acı çeksin.”</p>

  <p>“Şişşt!” dedi Lea Mimilith başıyla Ira Hath’ı göstererek. “En azından sağlığın yerinde.”</p>

  <p>“Neye yarar?” dedi Cheer Warmish. “Dünyanın sonu geldiyse sağlıklı olmanın ne faydası var? Bunu hak etmek için ne yaptım, ben onu bilmek istiyorum.”</p>

  <p>“Dünyanın sonu geliyorsa herhalde yalnızca senin için gelmiyor,” diye mırıldandı Scooch.</p>

  <p>“Hiç durma, beni daha da kötü hissettir. Özel biri olmadığımın farkındayım.”</p>

  <p>Tanner Amos, Miller Marish ve Bek Shim ileride uçurumdan aşağı inebilecekleri bir yol olup olmadığını araştırmaya gitmişti. Kötü haberle geri döndüler. Sarp kayalık, dağ sırası boyunca devam ediyordu. Dağların aşağısında, nehirden ya da denizden anayurda giden bir yol olduğuna kuşku yoktu. Ama bunun için vakitleri var mıydı?</p>

  <p>Rüzgâr şiddetleniyordu. Bunu artık herkes hissedebiliyordu.</p>

  <p>Sisi herkesten uzak duruyordu, Lunki’den bile. Onu endişelendiren uçurum, anayurt ya da Ira’nın ölmek üzere oluşu değildi. Dinliyordu. Bowman’a onun dönüşünü bekleyeceğini söylemişti ve bekliyordu. Sisi geleceği görebildiğini iddia etmiyordu ama güçlü bir iradesi vardı ve iradesine güveniyordu. Bowman ona dönecekti, çünkü bunu çok istiyordu. Bu yüzden dinliyor ve bekliyordu.</p>

  <p>Hath ailesinin de Bowman’ı beklediğini bilmiyordu: ama hem güçten düşen Ira, hem de sabırla bekleyen Hanno onun döneceğini düşünüyordu. Olması gereken buydu, başka çıkar yol yoktu, bu yüzden olacaktı. Ölümün büyüklüğüyle karşılaştıktan sonra ikisi de olayların nedenini anlamayı bırakmış, daha azıyla, olabilecek şeylerle yetinir olmuştu. Ira’nın böyle düşünmesinin çok basit bir nedeni vardı: oğluyla vedalaşmadan ölmeyecekti.</p>

  <p>Durumun vahametinden habersiz olan küçük çocuklar aşırı heyecanlıydı. Uçurum onları hem korkutuyor hem de meraklandırıyordu. Sırayla uçurumun kenarına kadar sürünüyor, aşağı bakıp çığlıklar atarak geri kaçıyorlardı. Güven kazandıkça oyunu geliştirdiler. Sanki atlayacakmış gibi uçuruma doğru koşuyor, uçurumun kenarına birkaç metre kala birden durup çığlık atıyorlardı.</p>

  <p>Miller Marish yaptıklarını görünce dehşete düştü.</p>

  <p>“Fin! Jet! Kesin şunu!”</p>

  <p>“Neden? Çok eğlenceli!”</p>

  <p>“Çünkü aşağı düşeceksiniz.”</p>

  <p>“Kimin umurunda? Her şeyin sonu gelmedi mi?”</p>

  <p>“Benim umurumda! Sizi kaybetmek istemiyorum!”</p>

  <p>“Herkes herkesi kaybedecek zaten. Bak!”</p>

  <p>Küçük kız parmağıyla gökyüzünü gösterdi. Batıda dumanlar yükseliyordu; alevlerin kızıllığı ufku kaplamıştı. Uzaktan gök gürültüsü duyuldu, hava ağırlaşmıştı. Bu tuhaf olaylar ve sonu beklemek çocukları sarhoş etmişti.</p>

  <p>Creoth inekleriyle oturuyordu. Artık kendisine anayurtta kuracağı hayatla ilgili hikâyeler anlatamadığından geçmişi düşünmeye başlamıştı.</p>

  <p>“İnanmayacaksın ama Hayalci,” dedi ineğine. “Bir zamanlar bir sarayda yaşayıp durmadan çikolata yiyordum! Çikolataları çok seviyordum! Ama asıl tuhaf olan şu ki, duvarlara tırmanacak kadar çok istediğim çikolataları ağzıma atar atmaz aslında onları istemediğimi fark ediyordum. Buna ne dersin?”</p>

  <p>İnek yavaşça başını çevirip ağaçlara baktı.</p>

  <p>“Çok doğru. Aptallık, tam anlamıyla aptallık.”</p>

  <p>Bayan Chirish yanına geldi.</p>

  <p>“Tam bir curcuna,” dedi.</p>

  <p>“Yapacak bir şey de yok, değil mi?”</p>

  <p>“Bilemiyorum. Hiçbir şey yerinde saymıyor bayım. Durmadan bir şeyler oluyor. Bir şeyler olmasını beklemeliyiz derim.”</p>

  <p>Herkes farklı bir şekilde bir şeyleri bekliyordu. Yalnızca, Ira Hath için zaman hızla tükeniyordu.</p>

  <p>“Vakit geldi mi?” diye fısıldadı Hanno.</p>

  <p>Parmak ucunun hafif dokunuşunu hissetti. Eğilip çökmüş yüzünü yavaşça öptü.</p>

  <p>“Seni tutmayacağım canım,” dedi. “Sevgin benimle kalsın yeter. Sen de benimkini al.”</p>

  <p>Elini sıktı.</p>

  <p>“Hayatımın yarısı seni sevmekle geçti,” dedi. “En güzel yarısı.”</p>

  <p>Parmağını kıpırdatmadı. Bu konuda onunla aynı düşüncede değildi.</p>

  <p>“Benimle tartışma kadın!”</p>

  <p>Yüzünde hafif bir gülümseme belirir gibi oldu. Gülümsemeye devam ederek gözlerini kapadı. Eli kıpırdamadan duruyordu.</p>

  <p>“Ira?”</p>

  <p>Cevap gelmedi. Nefes alıp almadığını anlamak için burun deliklerine doğru eğildi. Islak dudaklarının üzerinde hafif bir kıpırtı hissetti.</p>

  <p>“Pinto,” dedi başını kaldırıp. “Herkesi çağır.”</p>

  <p>“Hayır baba,” dedi Pinto. Ne dediğini düşünmeden, aklına ilk gelen şeyi söylemişti. “Daha gidemez...”</p>

  <p>Hepsi birden ani bir ürperti hissetti. Creoth’un inekleri başlarını hızla yukarı kaldırdılar. Çocuklar oyunlarının ortasında donup kaldı. Homurdananlar ağızları açık sustular. Sisi güçlü ve kendinden emin bir şekilde yukarı baktı. Başının üzerindeki bir noktaya bakan Pinto sözlerini tamamlayamadı.</p>

  <p>Bowman üzerlerinde uçarak, inecek yer arıyordu. Bir anda belirivermişti. Çıplak ayaklarıyla havada yürüyerek yavaşça ölüm döşeğindeki annesinin yanına indi.</p>

  <p>Dokunuşuyla Ira gözlerini açtı. Onu görünce gülümsedi.</p>

  <p>“Benim cesur kuşlarım,” diye mırıldandı.</p>

  <p>Bowman incecik bedenini kollarının arasına alıp onu sedyeden kaldırarak yüzünü öptü.</p>

  <p>“Bizi beklemişsin,” diye fısıldadı. “Geleceğimizi biliyordun.”</p>

  <p>Son bir kez oğluna baktı, bir kelebeğin kanatları kadar hafifçe ona dokunup sevgisini verdi. Ardından gözleri bir daha açılmamak üzere kapandı.</p>

  <p>Bowman kollarında annesinin ılık bedeni, öfkeyle yükseldi. Yükselebildiği kadar yükseldi, son bir kez onu öpüp vedalaştı ve gökyüzünde gizlenerek ağladı.</p>

  <p>Yavaş yavaş aşağı inip onu babasına, sevgilisine, kocasına geri verdi. Hanno onu kollarına alıp halkının arasına götürdü. Hiç kimse kıpırdamıyor, kimseden çıt çıkmıyordu; tanık oldukları iki mucize, Bowman’ın uçuşu ve Ira Hath’ın ölümü karşısında şaşkınlık içindeydiler.</p>

  <p>Pinto ağlayarak annesini öptü. Hanno ağlamadı. Kendisini bu ana hazırlamıştı.</p>

  <p>“Biz geride kalanlar, seni son yolculuğuna uğurluyoruz.”</p>

  <p>Bu eski sözleri söylerken, onun kendisini duyduğundan eminmiş gibi, ölen karısının yüzünden gözlerini ayırmamıştı. Diğerleri de sessizce ona katıldılar.</p>

  <p>“Yılların mahpushanesi ağır kapısını araladı. Artık güzel ülkeye gitmekte özgürsün.”</p>

  <p>Sesi titredi ve sustu. Diğerleri de saygıyla sustular. Hanno Hath birkaç dakika durup ölen karısının yüzüne, sonra başını kaldırıp Bowman’ın gözlerinin içine baktı. Soruyu yüksek sesle sorması gerekmiyordu.</p>

  <p>“Yakında,” dedi Bowman. “Çok yakında.”</p>

  <p>Hanno gözlerini tekrar karısının yüzüne çevirerek sözlerini tamamladı.</p>

  <p>“Bu gölgeler diyarında acı çeken bizleri bağışla. Yol göster bize, bekle bizi seni beklediğimiz gibi. Yine görüşeceğiz.” Onu öptü. “Yine görüşeceğiz.”</p>

  <p>Bowman uçurumun kıyısına gidip, aşağıda uzanan anayurda baktı. Geri döndüğünde kalabalığın arkasında kendisini izleyen Sisi’yle göz göze geldi. Hafifçe başını eğdi, o da çok hafifçe başını eğerek karşılık verdi. Yeterliydi.</p>

  <p>“Rüzgârı bekleyeceğiz,” dedi Bowman.</p>
</body>
</html>
