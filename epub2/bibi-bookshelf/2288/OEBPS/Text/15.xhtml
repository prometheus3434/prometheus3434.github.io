<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">15</p>

  <p class="baslik1">Bowman’ın Uçuşu</p>

  <p>Duman mavnanın güvertesinde, brandaların altında gizlenip yatarak aşağıdaki kamaradan gelen sesleri dinledi. Olaylar normal akışında giderken Duman insan seslerine pek aldırış etmezdi. Cır cır cır: anlamsız bir sürü laf kalabalığı. Kedi, uzun zaman önce kadınlarla erkeklerin fazla şişmiş bir balonun hava kaçırması gibi acil, içsel bir ihtiyacı karşılamak için konuştukları sonucuna varmıştı. Kelimelerin pek bir önemi yoktu. Oysa bu sesler farklıydı. Küçümser bir biçimde, gürleyerek konuşan yüksek ses Duman’ı bilgeliğiyle etkilemişti; tabii burada, bu bezgin kedinin her tür küçümsemeyi bilgelik olarak algıladığını söylemek gerek. Diğer ses Bowman’ındı. Duyulması güç, kısık bir sesle ve çok az konuşuyordu. Fazla yumuşaktı ve pek çok konuda onu düş kırıklığına uğratmıştı ama yine de ondan hoşlanıyordu.</p>

  <p>“Hay şeytan!” diye gürledi kabindeki koca ses. “Dinlemeyi bilmiyor musun? Bu çocuk aptal olduğu gibi bir de sağır mı?”</p>

  <p>“Neyi duymam gerekiyor?”</p>

  <p>“Duymak mı? Ben duymak mı dedim? Duymayacaksın, dinleyeceksin! Bunun ne demek olduğunu biliyor musun? Bu ne tür sesler duyabileceğini bilemezsin demek. Sesin sana gelmesini bekliyorsun demek. Bunu duydun mu? Efendim? Dediklerimden bir kelime anladıysan kafanı salla. Güzel. Belki sonunda bir yere varırız.”</p>

  <p>Duman, çocuğun dinlemesi emredilen şeyin ne olduğunu anlamak için kamaranın penceresine doğru sessizce yaklaştı. Albard, Bowman, Jumper ve Kestrel kamaradaki masanın etrafına toplanmış oturuyorlardı; masanın ortasında hepsinin dikkatle baktığı, kedinin anladığı kadarıyla ses çıkartmayan bir kaşık duruyordu.</p>

  <p>Albard, Bowman’ın yüzündeki ilgili ifadeyi görerek, “Kaşığın da bir şarkısı var,” dedi daha az sinirli bir sesle. “Kaşığın şarkısını dinle.”</p>

  <p>Bowman gözlerini kaşıktan ayırmayarak kafasını salladı.</p>

  <p>“Şimdi kendi şarkını kaşığın şarkısına göre ayarla.”</p>

  <p>Bowman yine kafasını salladı. Kardeşinin zihniyle bağlantı halinde olan Kestrel, bir dizi hafif titreşim hissetti.</p>

  <p>“Şimdi kaşığı kaldır.”</p>

  <p>Bowman zihniyle kaşığı masadan hafifçe kaldırdı. Buna benzer şeyleri daha önce de yapmıştı. Bu, yeni bir şey değildi.</p>

  <p>Kaşık havada asılı duruyordu.</p>

  <p>“Şimdi,” dedi Albard, “kaşıkla masada bir delik aç.”</p>

  <p>Bowman şaşkınlıkla alnını kırıştırdı. Kaşık gürültüyle masanın üzerine düştü.</p>

  <p>“Bir sorun mu var?”</p>

  <p>“Kaşık masayı kesebilecek kadar keskin değil.”</p>

  <p>“Ama puding kesebilecek kadar keskin.”</p>

  <p>“Puding kesebilecek kadar keskin. Masayı kesebilecek kadar keskin değil.”</p>

  <p>“Öyleyse tahtayı değil pudingi kes.”</p>

  <p>Bowman uzunca bir süre sessizce bunu düşündü. Ardından başka soru sormadan dikkatini kaşıktan masaya çevirdi. Bunu gören Albard, Jumper’a baktı. Bowman kaşığı dinlediği gibi masayı da dinlemeye başlamıştı. Daha derin ve donuk bir sesti; daha... odunsuydu.</p>

  <p>Kestrel izliyor, kardeşinin tüm düşüncelerini takip ediyordu. Bu basit, ahşap yüzeye nasıl büyük bir dikkatle yoğunlaştığını hissetti. Masanın, zihninde çıkarttığı hafif, tok sesi duydu ve onunla birlikte, merakla incelemeye koyuldu. Anlamadığı bir şeyi yapması istendiği için duyduğu gizli sinir bozukluğunu hissetti. Kestrel sinir bozukluğu yaşamıyordu, o sadece bir izleyiciydi. Belki de bu yüzden bir anda masanın dalgalanan damarlı yüzeyinden içeri düşen Bowman değil de o oldu.</p>

  <p>Çok tuhaf bir histi. Bir saniye önce masaya bakarken şimdi masayı akışkan ve ılık bir biçimde her yanında hissediyordu. Kendisine has bir kokusu bile vardı; reçine ve ıslak kumaş gibi kokuyordu. Bu maddeyi istediği her şekle sokabileceğini, hamur gibi yoğurabileceğini ya da su gibi dökebileceğini hemen anladı. Masa hâlâ gözü önünde durmasına rağmen kendisini ona açmış, yapıldığı gerçek maddeyi, yalnızca geçici olarak masa halini alan maddeyi bulmasına izin vermişti.</p>

  <p>Bunun yerine puding de olabilirdi, diye düşündü kendi kendine.</p>

  <p>Parıldayan gözlerle gülerek başını kaldırdı ve gözleri kamaranın duvarına asılı eski bir takvime takıldı. Tarihi geçmiş rakamlar hafif bir tıslamayla açılmaya, soluk kâğıdın yüzeyinde oynaşan çizgilere dönüşmeye başladılar. Ardından küçük bir patlamayla parlak bir toz bulutuna dönüşüp havaya savruldular; duvardaki kâğıt boş kalmıştı.</p>

  <p>Kestrel gözlerini kırparak odaklamaya çalıştı. Ama gözleri hiç görmedikleri kadar net görüyordu. Kamaranın duvarı çözülmeye başlamıştı. Tahtalar, hiçbir duyma belirtisi göstermeseler de diğerlerinin de duyabileceği tuhaf bir guruldamayla önce süngere, sonra yosuna benzer bir şeye dönüşüp yere döküldüler. Ama yer de yok olmuştu. Ayaklarının altında su vardı: su parıldayıp dalgalanıyordu ama aynı zamanda sertti; yer tamamen şeffaftı, aşağı baktığında, mavnanın kaybolan zemininden nehrin sularına yansıyan gökyüzünü gördü – ya da en azından parlak bir boşluk gördü – ve altındakinin su olmadığını, hava olduğunu hatta hava değil ışık olduğunu fark etti.</p>

  <p>Şaşkın, korkmuş bir halde yukarı baktı. Kamara, kardeşi, Albard, Jumper hepsi gitmişti. Işıktan bir dünyada yapayalnızdı. Elini uzattı, hiçbir şey göremiyordu. Aşağıda duran bedenine baktı ve hiçbir şey göremedi. O da gitmişti. Yalnızca bir şarkı mırıldanan sonsuz bir ışık ve bunu bilen kendisi vardı.</p>

  <p><i>Öyleyse gitmiş olamam. Hâlâ burada olmalıyım.</i></p>

  <p>Ama nerede?</p>

  <p><i>Her yerde,</i> dedi bir ses. <i>Her yerdeyim. Her şeyle bütünleştim.</i></p>

  <p>Böylece korkusu geçti ve bir anda içi sevinçle doldu. Şimdi anlıyordu. Bir şekilde nesneleri birbirinden ayıran duvarları aşıp her şeyin bir bütün olduğu o yere girmişti. Şafak vakti ağaçların arasından süzülen göz kamaştırıcı ışığın altında durup kendi kendine, Neden bitmek zorunda? dediği o kış gününü anımsadı. Şimdi, daha büyük bir ışıkta kaybolmuştu ve hiçbir şeyin sonu olmadığını, sınırların, nesnelerin ve zamanın olmadığını anlamıştı. Kendi bedeni dahil tüm varlıklar erimişti.</p>

  <p><i>Peki ya zihnim? Benliğim? O da mı eriyip yok oldu?</i></p>

  <p>Bu ürkütücü düşünceden kaçınca kendisini tekrar kamarada buldu. Bowman alnını kırıştırmış masayı pudinge dönüştürmeye çalışıyordu.</p>

  <p><i>Çok kolay, Bo. Böyle yapacaksın.</i></p>

  <p>Bowman’ın, zihnine girmesine izin verdi. Bowman ondaki rahatlığı hissederek dikkatini yoğunlaştırmayı bıraktı. Kestrel onunla birlikte masanın yüzeyine baktı, gözleri Bowman’ınkilere yol gösterdi; Kestrel masanın şarkısını yakalayarak Bowman’a yol gösterdi, içinden onunla konuşarak ona ne yapması gerektiğini söyledi.</p>

  <p><i>Çok hızlı hareket ettiği için zor geliyor. Onu yavaşlatırsan daha yavaş hareket edecek.</i></p>

  <p>Söyledikten sonra bunu nasıl bildiğini düşündü. Her şeyin hem kaybolup hem de hâlâ orada olmasıyla ilgiliydi. O kısacık anda her şeyin, neredeyse hareket etmediğini düşündürtecek kadar yavaş hareket ettiğinden emindi.</p>

  <p>Bowman söylediklerini yapmaya çalıştı. Masanın titreşimlerini çok net hissediyor ama onu nasıl yavaşlatabileceğini kestiremiyordu. Dinledikçe sesin kendi sesinden oldukça farklı olduğunu keşfetti. Belki masanın sesini kendi sesiyle sararsa bu onu yavaşlatabilirdi. Dikkatini Albard’ın kendi şarkısı olduğunu öğrettiği ses örgüsüne yoğunlaştırarak onu bir battaniye gibi masanın etrafına sarmaya başladı. Sonra pudingi düşündü.</p>

  <p>Albard bunu görüp beğendi. Kestrel’in sessiz yardımını fark etmemişti. O, yalnızca Bowman’ın kimseden yardım almadan önündeki katı maddeyi istediği gibi şekillendirdiğini görüyordu.</p>

  <p>Birkaç dakika bir şey olmadı. Bowman masaya bakıp puding düşündüğü için kendini aptal gibi hissediyordu. Tam o sırada Kestrel’in dürtmesiyle devrildi; zihninin bir hamlesiyle titreşimleri masanın vızıltısını yuttu. Masa hâlâ önünde duruyordu, ama masanın tüm temel özellikleri artık onun içinde, onun kontrolündeydi.</p>

  <p>Puding. Masanın pürüzsüz, kaymak gibi olduğunu düşündü. Kaşık kolayca içine batabilirdi.</p>

  <p>Düşüncelerini kullanarak kaşığı kaldırdı ve masadan bir kaşık aldı. Masa puding gibi kaşığa doldu. Masanın yüzeyi, tıpkı bir puding gibi kaşığın açtığı boşluğa doğru aktı; ama elindeki kaşıkta masa, yani tahta vardı.</p>

  <p>“Aferin evlat!” diye bağırdı Albard. “Anlamaya başladın!”</p>

  <p>Kaşık masaya düştü. Tahta parçası yuvarlanıp kıvrımlı tarafının üzerinde öne arkaya sallandı.</p>

  <p>“Görüyor musun şişko?” dedi Albard. “Bu çocuk bu işi başaracak.”</p>

  <p>Bowman tahta parçasına baktı. İçinde yükselen bir güç dalgası hissetti. Dikkatini kaşığa yöneltip suyu düşündü. Kaşık gümüşten bir su birikintisine dönüştü.</p>

  <p>“Akıllı çocuk!” diye mırıldandı Albard. “Demek yelken kulaklı bir salak değilmişsin! Ah şişko! Genç olsam ve bu yüzen tabutta hareket edecek yer olsa şimdi dans ederdim!”</p>

  <p>Jumper, Bowman’a bakıp gülümsedi. Ardından yavaşça kafasını çevirip düşünceli gözlerle Kestrel’e baktı.</p>

  <p>“Vay canına!” diye bağırdı Albard. “Aşağıda fırtına kopuyor!”</p>

  <p>Paldır küldür güverteye çıktı, bacaklarını açıp gürültüyle nehre işedi.</p>

  <p>“Aaah!” diye bağırdı işerken. “Fırtına diniyor. Tatlı rüzgârlar. Açık gök.”</p>

  <p>Diğerleri de arkasından güverteye çıktı. Mavna kıyıdan on metre açıkta hızlı bir akıntıyla yol alıyordu.</p>

  <p>“Sen, şişko! Bir işe yara da bizi kıyıya bağla!”</p>

  <p>Jumper itaatkâr bir şekilde palamarı alıp mavnanın yan tarafına oradan da kıyıya çıktı. Bunu öyle sıradan bir şey gibi yapmıştı ki yalnızca saklandığı yerden izleyen Duman onun suyun üzerinde yürüdüğünü fark etmişti.</p>

  <p>“Eh evlat!” diye gürledi Albard. “Uçmayı öğrenme vaktin geldi!”</p>

  <p>Duman bunu duyunca heyecanlandı. Sonunda uzun zamandır düşlediği arzusu gerçekleşecekti. Eski dostu münzevi Köpeksurat’ın ağaçtan aşağı uçtuğunu gördüğünden beri uçan bir kedi olma hayalleri kuruyordu. O zamandan beri, kalkıştan önce uzun süre koşarak kısa mesafeleri uçmayı öğrenmişti. Ama gerçek uçuşun koşmayı gerektirmediğini biliyordu. Köpeksurat hiçbir yere koşmamış, havada süzülmüştü.</p>

  <p>Jumper mavnayı kıyıya çekip bir ağaca bağladı. Yer iki üç santim kalınlığında karla kaplıydı. Neredeyse nehir kıyısına kadar inen uzun çamların dalları karla yüklüydü. Sık ağaçların seyrelip yarım daire şeklinde bir açıklık oluşturmasından Jumper’ın mavnayı bağlamak için seçtiği noktanın sık kullanılan bir geçiş yeri olduğu anlaşılıyordu; açıklığın karşı tarafında, ağaçların arasından güneye doğru uzanan bir araba yolu seçiliyordu.</p>

  <p>Albard iri gövdesini mavnadan dışarı atıp ayaklarını kara vura vura açıklığı incelemeye koyuldu. Bowman’la Kestrel onu izledi. Duman mavnada saklandığı yerde kaldı. Kedinin gizlilikten hoşlanmak dışında, saklanmak için bir nedeni yoktu; az sonra burada bazı sırların açıklanacağından emindi. Duman öğrenmemesi gerektiğini düşündüğü bilgilere çok daha fazla değer verirdi.</p>

  <p>Albard açıklığın insan eliyle yapıldığını, ağaçları kesen oduncuların karların arasında, kütükler bıraktığını keşfetti. Altmış santim yüksekliğinde, üzeri tabure gibi düzgün bir kütüğü gözüne kestirdi.</p>

  <p>“Şunun üzerine çık evlat.”</p>

  <p>Bowman kütüğün üzerine çıkıp dikildi.</p>

  <p>“Buradan uçmamı mı istiyorsun?” diye sordu.</p>

  <p>“Uçmak mı? Nasıl uçabilirsin? Kanatların mı var?”</p>

  <p>“Sanmıştım ki–”</p>

  <p>“Kanatların yoksa uçamazsın. Bunu anlamak o kadar zor değil.”</p>

  <p>“Evet.”</p>

  <p>“Pekâla öyleyse. Daha fazla, uçmaktan söz etmeyelim. Yapmanı istediğim tek şey kütükten bana doğru bir adım atman. Yalnızca bir adım, daha fazla değil. Anlaşıldı mı?”</p>

  <p>“Evet.”</p>

  <p>“Haydi o zaman.”</p>

  <p>Bowman kütükten ileri doğru bir adım atıp karlı zemine indi.</p>

  <p>“Hayır, hayır, hayır!” diye bağırdı Albard. “Sana düş dedim mi? Hayır, demedim! Sana bir adım at dedim!”</p>

  <p>“Düşmemek için ne yapacağım?”</p>

  <p>“Oturmamak için ne yapıyorsan onu. Düşmemeyi seçeceksin. Düşmeyi beklediğin için düşüyorsun. Şimdi o kütüğün üzerine çık, bir adım at ve orada bekle.”</p>

  <p>“Nasıl?”</p>

  <p>“Nasıl mı? NASIL MI?” Albard kıpkırmızı kesilerek ayaklarını yere vurdu. “ASLA NASIL DİYE SORMA! Nasıl olduğunun bir önemi yok! Nasıl, aptallar ve köleler içindir! Nasıl, her şeyi küçültür! Sen nasıldan daha büyüksün, nasıl olduğu senin umurunda değil, eğer istiyorsan nasıl onu izleyecektir! Sen bir efendi olacaksın! Efendiler nasıl hakkında hiçbir şey bilmez!”</p>

  <p>Bu ani azarlama tiradından sonra karla kaplı açıklığa bir sessizlik çöktü. Albard silkelenip, gülümseyerek kendisine bakan Jumper’a öfkeli bir bakış attı.</p>

  <p>“Pekâla. Komik olan nedir?”</p>

  <p>“Hiçbir şey,” dedi Jumper. “Haklısın tabii ki.”</p>

  <p>“Hayır haklı değil,” dedi Kestrel. “Saçmalıyor. Bunun efendiler ve kölelerle hiçbir ilgisi yok.”</p>

  <p>Albard şaşkın, öfkeli gözlerle ona baktı.</p>

  <p>“Sen kimsin?” dedi, sanki onu daha önce hiç görmemiş gibi. “Senin ne düşündüğün kimin umurunda?”</p>

  <p>“Kardeşimin umurunda. Onun da öyle.” Başıyla Jumper’ı işaret etti.</p>

  <p>“Hayır umurlarında değil. Git buradan. Yok ol.”</p>

  <p>“Gitmeyeceğim.”</p>

  <p>“Yakın şu veledi!”</p>

  <p>“Artık kimseyi yakamazsın.”</p>

  <p>“Sıska boynunu kırabilirim.”</p>

  <p>Onu yakalayacakmış gibi bir adım attı. Kestrel korku belirtisi göstermedi.</p>

  <p>“Haydi kır.”</p>

  <p>“Seni uyarıyorum.</p>

  <p>Kestrel ona doğru uzanan elini tutup kolaylıkla büktü. Albard çok güçsüzdü.</p>

  <p>“Ah! Canımı yakıyorsun!”</p>

  <p>Canı yandığı ve küçük düştüğü için gözleri yaşlarla doldu.</p>

  <p>“Canımı acıttı! Haksızlık bu!” diye bağırdı. “Hep senin suçun!” Gözyaşları arasından Jumper’a ters ters baktı. “Neden beni ölmeye bırakmadın?”</p>

  <p>“Senin de zamanın gelecek,” dedi Jumper nazikçe. “Ama önce yeteneklerini çocuğa öğretmelisin. Senin yerine o güçlü olacak.”</p>

  <p>“Evet,” dedi Albard neşelenerek, “evet, o genç, benim yerime o güçlü olabilir.” Bowman’a döndü. “Sana güçlü olmayı öğrettiğimde bu solucan kılıklı çocuğun başını benim için ezersin değil mi? Öğretmenine duyduğun saygının karşılığı olarak.”</p>

  <p>“O benim kardeşim,” dedi Bowman.</p>

  <p>“Öyle mi?” Albard şaşırmış görünüyordu. “Eh, ne yapalım. İyi bir çocuk olur, sana söylediklerime kulak verirsen dünyaya hükmedersin. O zaman ben de huzur içinde ölebilirim.”</p>

  <p>“Ben dünyaya hükmetmek istemiyorum. Ben yalnızca bir Ozan olmak istiyorum.”</p>

  <p>“Heyhat. Her şey olacağına varır. Ben de keman çalıp herkes tarafından alkışlanmak istiyordum ama şimdi bir deri bir kemik vaziyette buradayım, nefes alacak gücüm bile yok. Vay, vay! Bir zamanlar ne müzik yapardım ama! Ama sen kemanımı elimden aldın evlat, yo, hayır sen değil, sen ne biliyordun ki? Siren kemanımı elimden aldı. Siren asla unutmaz, asla affetmez.”</p>

  <p>Gözlerini sildi, derin bir nefes alıp elindeki işe geri döndü.</p>

  <p>“Kütüğe. Bir adım at. Düşmemeyi seç.”</p>

  <p>Bowman kütüğün üzerine çıktı.</p>

  <p>“Kuşku yok. Tereddüt yok. Nasıl yok. Yerin seni çekme gücü var ama senin de gücün var. Kullan onu.”</p>

  <p>Bowman kütükten bir adım attı. Sonra düştü. Ama düşmeden önceki kısacık anda düşmemenin nasıl bir şey olacağını hissetti. Hatasını anladı. Düşmemek için çaba harcaması gerektiğini sanmıştı. Görünmeyen kaslarını geriyordu. Ama çaba harcamasına gerek yoktu. Hareketsizliğe ihtiyacı vardı. Tek ayağının üzerinde durmak için denge noktasını bulmak gibi bir şeydi. Dengeyi bulana kadar sallanıp kollarını oynatırsın ama bulduktan sonra seni yerinde tutan şey hareketsizliktir.</p>

  <p>Tekrar kütüğün üzerine çıktı.</p>

  <p>“Bir şey söyleme. Bırak tekrar deneyeyim.”</p>

  <p>Havaya adımını attı – ve orada kaldı.</p>

  <p><i>Bravo Bowman, bravo!</i></p>

  <p>Kestrel’in sessiz tezahüratını duyunca gülümsedi ve yere düştü.</p>

  <p>Albard şüpheyle ona baktı.</p>

  <p>“Orada kalabilir miydin?”</p>

  <p>“Sanırım.”</p>

  <p>Nehirden gelen bir şapırtı duyuldu. Duman, Bowman’ı taklit ederek tekneden uçmaya çalışmış ama pek başarılı olamamıştı. Üzerinden sular süzülerek kıyıya çıktı.</p>

  <p>“Duman! Sen nereden çıktın?”</p>

  <p>“İşe yaramıyor,” dedi Duman kederle, üzerindeki suları silkeleyerek.</p>

  <p>“Kışt! Pis hayvan!” dedi Albard. “Defol buradan!”</p>

  <p>“Onu rahat bırak,” dedi Bowman. “Benim dostum o.” Duman’a dönerek sessizce, “Acele etme. Yavaş yavaş başlamalısın,” dedi.</p>

  <p>Göstermek için, nasıl yaptığını bilmeksizin kollarını kaldırıp yavaşça havaya yükseldi.</p>

  <p>Albard eleştiren gözlerle baktı.</p>

  <p>“Kollarını ne diye kaldırdın?”</p>

  <p>“Emin değilim. Kaldırmam gerekiyormuş gibi hissettim.”</p>

  <p>“Kanat taklidi yapıyorsun, değil mi? Kanatları unut. Sen bir kuş değilsin.”</p>

  <p>Bowman kollarını indirdi.</p>

  <p>“Nasıl yapıyorsun evlat?” diye bağırdı Duman, özlemle sızlanarak.</p>

  <p>“Bilmiyorum. Sadece yapıyorum.”</p>

  <p>Jumper kedinin arzusunu anlamıştı. Uzanıp zihninin ucuyla Duman’a dokundu. Duman irkildi, sırtındaki tüyler diken diken oldu. Yabancı olduğu bir hafiflik duygusunun içini sarmasıyla yumuşadı. Bu hissin nereden geldiğini anlamak için döndü. Jumper gülümseyerek onu izliyordu. Duman, Jumper’ı, mırıldanarak onu teselli eden annesine benzetti.</p>

  <p>Jumper başıyla onaylayarak onu yüreklendirdi. Duman uzun, ince bedenini gerip sıçradı.</p>

  <p>“Hey! İşte geldim!”</p>

  <p>Kedi havaya sıçrayıp yavaşça dönmeye başladı. Bowman durmadan yükseliyordu; karla kaplı dallardan birine çarpıp kedinin üzerine kar yağdırdı.</p>

  <p>“Hey! Dikkat et!”</p>

  <p>Duman havada silkinip üzerine düşen karları attı. Soğuğun etkisiyle havada bir kez daha sıçrayıp Bowman’ın üzerinden atlayarak yüksekteki dallardan birine kondu. Ağırlığıyla Bowman’ın üzerine kar yağdırdı.</p>

  <p>“Nasıl oluyormuş evlat?”</p>

  <p>Kedi sıçrayıp daldan dala atlıyor, Bowman da onu kovalıyordu; boşluktan boşluğa atlayarak bir kuşun ağırlığını bile güçlükle taşıyacak dalların ucuna konuyorlardı. Albard, Jumper ve Kestrel aşağıdan, yüzlerinde aynı gülümsemeyle yüksekteki dallarda dans eden kediyle çocuğu, ağaçların arasında şelaleler gibi akan karları seyrediyorlardı.</p>

  <p>Bowman sonunda pespembe parlayan, gururlu bir yüzle yere indiğinde Albard koşup ona sarıldı.</p>

  <p>“Harikasın evlat! Bana ilk uçuşumu anımsattın!”</p>

  <p>Onu yanaklarından ve alnından öptü.</p>

  <p>“Duydun mu?” dedi.</p>

  <p>Bowman, Albard’ın, içindeki sesten söz ettiğini biliyordu.</p>

  <p>“Evet. Duydum.”</p>

  <p>“Yüksek sesle söyleyebilir misin?”</p>

  <p>Bowman sesi çıkartmaya çalıştı. Ama fokurdamayla mırıltı arası bir ses çıkardı.</p>

  <p>“Doğrusunu söyle.”</p>

  <p>Bowman içinde duyduğuna en yakın sesi çıkartmaya uğraştı.</p>

  <p>“Fazla zorlama. Bırak şarkı kendiliğinden çıksın. Eski rüzgâr çalgıları gibi.”</p>

  <p>Eski rüzgâr çalgıları gibi mi? Bowman Aramanth’daki rüzgâr çalgısını çok iyi hatırlıyordu. Ahşap payandalar ve metal borulardan oluşan yüksek yapı kendi kendine çalışmıyordu. Rüzgâr onu çalıştırıyor, borularından geçerek şarkısını söylemek için onu kullanıyordu. O da bir rüzgâr çalgısı kadar boş ve bilinçsiz olabilir miydi?</p>

  <p>Tekrar denedi. Bu defa ağzını açarak şarkının kendiliğinden dışarı çıkmasına izin verdi. Bunun doğru olduğunu; söylediği şarkının duyduğuyla aynı olduğunu biliyordu. Bedeninin havalandığını hissetti.</p>

  <p>“Evet!” diye bağırdı Albard sarkan göbeğine keyifle vurarak. “Şarkıyı öğren, istediğinde onu kullan.”</p>

  <p><i>Ben de duyayım Bo.</i></p>

  <p>Bowman zihnini memnuniyetle Kestrel’e açtı. Kestrel’in içine girip bu yeni duyguya uzandığını, Albard’ın şarkı dediği gücü bulduğunu hissetti. Öğrenip onu içine aldığını hissetti. Onun da istediği buydu. Zihni ve bütün gücü Kestrel’e aitti; tıpkı onunkinin kendisine ait olduğu gibi.</p>

  <p>“Evlat!” dedi Duman. “Haydi yine uçalım!”</p>

  <p>Duman bu defa gösterişli ve kontrollü bir biçimde sırtını kabartıp gerinerek, pençelerini göstererek uçtu. Bowman sanki görünmez dev bir merdivene tırmanıyormuş gibi kocaman adımlar atarak onu izledi. Bir anlık bir duraksamanın ardından Kestrel de keyifle gülümseyerek yavaşça yükselip onlara katıldı.</p>

  <p><i>Kess! Sen de uçabiliyorsun!</i></p>

  <p>Bowman havada dans ederek ona doğru uçup elini tuttu. El ele ağaçların üzerinde süzüldüler.</p>

  <p>“Daha yukarı çıkalım mı?”</p>

  <p>“Evet daha yukarı! Daha yukarı!”</p>

  <p>Bulutsuz gökyüzünde yükseldikçe yükseldiler; sonunda bu yükselişin bir sonu olmadığından korkarak durdular. Sonsuza dek devam edebileceklerini hissediyorlardı. Sanki hareketlerini kontrol eden bedenleriymiş gibi kollarıyla bacaklarını kullanarak durdular; oysa uçmayı ya da uçmamayı seçenin zihinleri olduğunu çok iyi biliyorlardı. İnce bulutların arasında havada durarak ormana ve ardındaki topraklara baktılar.</p>

  <p>Kilometreler boyunca her yer bembeyazdı. Yerler ve ağaçların dalları karla kaplıydı. Topraktaki yarıklar gölgeli kesikler gibi görünüyordu. İleride, dağların yeniden başladığı yerde, evlerden oluşan dağınık kümeler ve yükselen alevler gördüler.</p>

  <p>Bu kadar yüksekte olup, çok uzakları görebilmeye alıştıklarında pek çok ateş yandığını fark ettiler. Dışarıda neden bu kadar çok ateş yanıyordu? Bunlar, bu sıkıntılı zamanda evlerini terk edip yollara dökülen insanların yaktığı kamp ateşleri miydi? Daha iyi görmeye başlayınca, küçük görünmelerine rağmen ateşlerin, tencere kaynatmak için yakılan ateşlerden çok daha büyük olduğunu fark ettiler. Bunlar çok büyük yangınlar; yanan evler ve köylerdi. Uçsuz bucaksız beyaz arazide evler yanıyordu.</p>

  <p><i>Neler oluyor Kess? Bunu kim yapıyor?</i></p>

  <p><i>Zulüm zamanı,</i> dedi Kestrel, bunun bir yanıt olmadığını bile bile.</p>

  <p>Ani bir rüzgâr uzaktan yanık et kokusuyla karışık odun kokusunu burunlarına kadar taşıdı. Bu, yemek kokusu da olabilirdi, çok daha korkunç bir şeyin kokusu da...</p>

  <p>İkizler sessiz bir fikir birliğiyle alçaldılar.</p>

  <p>“Her şey yanıyor,” dedi Bowman. “Sanki dünya bir yangın yeri olmuş gibi.”</p>

  <p>“Olacağı buydu,” dedi Albard sertçe, “İmparatorluğu yıkarsan kaos olur. Onları uyarmıştım. Ama umurlarında mı? Onlar sadece izlesinler.”</p>

  <p>“Sıra bize de gelecek,” dedi Jumper.</p>

  <p>“Bizim sıramız, bizim sıramız! Peki o zamana kadar ne olacak? Acılar ve çirkinlikler...”</p>

  <p>Jumper yalnızca, “Yola devam etmeliyiz,” dedi.</p>

  <p>Bu kez kediyi gruplarının bir üyesi olarak aralarına alarak mavnaya geri döndüler. Duman uçup kuşları kovalamayı düşünse de kendisini yorgun hissettiğinden, önce dinlenmeye karar verdi. Bowman da kendisini yorgun hissediyordu, ağır iş yapmış kadar yorulmuştu. Kediyle birlikte kamaradaki sedirlerden birine kıvrılıp uyudular;</p>

  <p>Jumper palamarı toplayıp güvertede kaldı. Ata binen küçük şişman bir cüce gibi bacaklarını pruvanın iki yanından aşağı sarkıtıp oturdu. Kestrel onu burada buldu.</p>

  <p>“Kimsin sen?” dedi Kestrel.</p>

  <p>“Kim olmamı isterdin?”</p>

  <p>“Bana açıklama yapacak birine ihtiyacım var.”</p>

  <p>“Tam adamına geldin.”</p>

  <p>Dostane bir gülümsemeyle Kestrel’e baktı. Bakarken görünümü değişti. Belirgin fiziksel bir değişim olmamıştı ama Kestrel’e sanki yaşlanmış gibi geldi. Yaşlı bir dedeye dönüşüyordu. Kestrel değişimi izlerken bunu ben yapıyor olmalıyım diye düşündü. Yaşlı, bilge bir dede istemişti, Jumper da onun istediği şeye dönüşüyordu.</p>

  <p>“Ozanlar ne yapar?”</p>

  <p>“Dingin bir hayat yaşar, alevleri beklerler.”</p>

  <p>“Lütfen kitap gibi konuşma. Bana gerçekten ne yaptıklarını ve neden yaptıklarını anlat.”</p>

  <p>“Ama sen bunu zaten biliyorsun çocuğum. Bunu hissettin.”</p>

  <p>“Ne zaman hissettim?”</p>

  <p>Gülümsemekle yetindi.</p>

  <p>“Daha önce kamarada olanları mı kastediyorsun?”</p>

  <p>Başını eğdi.</p>

  <p>“Orada olmadığımı hissettiğim zaman mı?”</p>

  <p>Tekrar başını eğdi.</p>

  <p>“Ama bu ölmek gibi bir şeydi.”</p>

  <p>“Ölmek gibi bir şey ama tam olarak değil.”</p>

  <p>“Evet.” Kamaranın parlak bir hiçliğe dönüştüğü o kısa, olağanüstü anı düşündü. “Ozanların yaptığı da bu mu?”</p>

  <p>“Ozanlar pek çok şey yapar. Ama varoluş nedenleri budur.”</p>

  <p>“Ölmek mi?”</p>

  <p>“Eğer adına ölmek demek istiyorsan, evet.”</p>

  <p>“Ateş rüzgârında mı?”</p>

  <p>“Gördün mü,” dedi. “Biliyorsun.”</p>

  <p>“Ama ne olduğunu ve neden olduğunu bilmiyorum.”</p>

  <p>“Bilmiyor musun?”</p>

  <p>Kestrel bir şey söylemedi. Kelimelerinden çok ses tonu ona daha fazla soru sormamasını söylüyordu. Gözlerini ayırmadan ona baktı. İnanılmaz komik, küçük bir yaratıktı; koca göbekli, kısa bacaklı, gülünç ama aynı zamanda çok güçlüydü. Jumper kendi kendine sessizce mırıldanmaya başladı. Kestrel kendisini Jumper’ın rengi ve biçimi belirsiz saçlarına bakar buldu. Saçları nehirden esen meltemle havalanıp hafifçe dalgalanıyor; mırıldandıkça sanki ışık saçarak etrafını aydınlatıyordu. Daha dikkatle bakınca saçlarının gerçekten de parladığını, dahası teninin, paltosunun ve ellerinin de parladığını fark etti. Parlak, titreşen bir hava tabakası her yanını sarmıştı.</p>

  <p>Kestrel Jumper’a dikkatle baktı. Jumper hiç kıpırdamadan duruyor, alçak sesle mırıldanmaya devam ediyordu. Gözleri açık, kendisine bakıyordu ama Kestrel onun kendisini görmediğini biliyordu. Etrafını saran bu ışık huzmesi Kestrel’e yabancı değildi ama nerede karşılaştığını anımsamıyordu. Başının üzerine baktığında parlak havanın bir sorguç gibi yükseldiğini, arkasındaki ağaçların salınıp dans eder gibi göründüğünü fark etti.</p>

  <p>Elbette, diye düşündü. Isı yayıyor. Isı yayan bir mum alevi gibi.</p>

  <p>Jumper ısı yayıyordu. Elini uzatıp ısıyı hissetti. Jumper yanmıyordu, sıcak havanın merkezinde alev yoktu, ama Kestrel bu tombul ve çirkin bedenin ısının kaynağı olduğunu anlayabiliyordu. Jumper yanıyordu.</p>

  <p>Isı yavaş yavaş azaldı; havadaki karışıklık yatıştı. Eğer buna uyku denebilirse Jumper uykusundan uyandı. Yine ona gülümsedi. Mırıldanmayı bırakmıştı.</p>

  <p>“Daha uzun süre devam edersen ne olur?”</p>

  <p>“Geri dönemem.”</p>

  <p>“Ozanların sonunda yaptıkları şey de bu mu?”</p>

  <p>Başını eğdi.</p>

  <p>“Yaptığımız tek şey bu. Diğerleri o ya da bu şekilde başkaları tarafından da yapılabilir. Yalnızca Ozanlar ateşi bilir.”</p>

  <p>“Yalnızca Ozanlar bu kadar ileriye gidip dönmemeyi seçerler.”</p>

  <p>Babacan gözleri saygıyla ona baktı.</p>

  <p>“Bunu biliyorsan, her şeyi biliyorsun demektir.”</p>

  <p>“Peki ya ateş rüzgârından sonra? Sonra ne oluyor?”</p>

  <p>“İyilik dönemi başlıyor.”</p>

  <p>“Hayır, Ozanlar için demek istiyorum.”</p>

  <p>“Ah çocuğum. Onu ben de bilmiyorum. Onu kimse bilmiyor. Çıktığımız yolculuğun bir haritası yok.”</p>

  <p>Kestrel nehrin akan sularına bakıp düşüncelerini akıntıya bıraktı. Denize yaklaştıkça daha fazla sayıda kaynağın katılmasıyla nehir genişlemiş, derinleşmişti. Dümende kimse olmamasına rağmen mavna usta bir kaptanın yönetimindeymişçesine ağaçlıklı kıyılardan geçerek nehrin kıvrımlarını izliyordu.</p>

  <p>“Kardeşimi almaya geldiğinde,” diye sordu bir süre sonra, “benim de geleceğimi biliyor muydun?”</p>

  <p>“Ne kadar meraklısın!” diye yanıtladı Jumper. “Hayır, bilmiyordum. Çok az şey biliyorum. Bir planım da yok.” Tombul eliyle nehri göstererek, “Tıpkı bu nehir gibi. Sığ taşlıkların, tehlikeli karşı akıntıların nerede olduklarını biliyor muyum? Hayır, hiçbir şey bilmiyorum. Ama tetikte bekleyip, tehlikeyle karşılaştığımda yapmam gerekeni yapıyorum. Sen de aramıza katıldığında kendi kendime, tetikte olmalı, neyle karşılaşacağımı görmeliyim, dedim.”</p>

  <p>Kestrel başka soru sormadı.</p>

  <p>Kısa süre sonra kamaradan sesler geldi. Kamaranın kapağı açıldı ve Bowman kapağın eğimine başını vurmamak için dikkatle dışarı çıkıp pruvada oturan Kestrel’le Jumper’a katıldı.</p>

  <p>“Albard nehrin ağzına varmak üzere olduğumuzu söyledi.”</p>

  <p>Jumper başıyla onayladı. “Az kaldı.” Yukarıda toplanan bulutlara baktı. “Kar geliyor.”</p>

  <p>Bu sözleri söyler söylemez ilk kar taneleri atıştırmaya başladı. Birkaç dakika içinde yağış hızlandı, kar taneleri başlarına ve omuzlarına düşmeye başladı.</p>

  <p>“Aşağı insek iyi olur,” dedi Kestrel.</p>

  <p>“Biraz daha kalın,” dedi Jumper.</p>

  <p>Albard gürültülü adımlarla güverteye çıkıp, yağan kara sövüp sayarak yanlarına geldi.</p>

  <p>“Lanet olası kış!” diye söylendi. “Lanet olası soğuk!”</p>

  <p>“Bakın,” dedi Jumper.</p>

  <p>Nehrin kıyıları her iki yanda da genişlemeye başlamıştı; nehrin hızla akan suları ileride beyaz köpükler çıkararak denize dökülüyordu. Bütün gün her tarafı kapalı ormanın içinde yol aldıktan sonra geniş ufku görmek onları şaşırtmıştı. Yağan kar gri gökyüzüyle denizi birbirinden ayıran çizgiyi bulanıklaştırıyor, mavnayı sınırsız, belirsiz bir sonsuzlukla kaplıyordu. Karın perdelediği kıyılar hayal meyal görünüyordu.</p>

  <p>Mavna açık denize doğru yoluna devam etti. Nehrin denize aktığı çizgiden geçerken şiddetle yalpalayarak yolcularını iplere tutunmaya zorladı. Akarsuyun denize karıştığı noktayı geçtikten sonra sarsıntı yerini yeni bir harekete, dalgalara bıraktı.</p>

  <p>“İlerideki şu karaltıyı görüyor musunuz?” dedi Albard parmağıyla işaret ederek. “Kuzeybatıda, ufuk çizgisinde.”</p>

  <p>Bowman’la Kestrel kar perdesinin arasından gösterdiği yere bakarak gökteki bulutlardan daha koyu gri küçük bir şekil gördüler.</p>

  <p>“İşte Siren,” dedi Albard. “Aptallarla dolu, lanet olası, aptal bir yer.”</p>

  <p>Kestrel, Jumper’a dönerek onun da adaya baktığını gördü. Yeniden gençleşmişti.</p>

  <p>Bowman baktı, baktı...</p>

  <p>“Siren,” diye mırıldandı. “Sonunda.”</p>
</body>
</html>
