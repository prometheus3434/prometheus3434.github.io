<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">17</p>

  <p class="baslik1">Buluşma Noktası</p>

  <p>Bowman’la Kestrel’i taşıyan mavna açık denizde ilerlerken kuzeyden esmeye başlayan bir rüzgâr onları yavaşlattı. Kar bulutlarının ardında gökyüzü kurşuniydi.</p>

  <p>“Hah!” diye bağırdı Albard. “Oyun başlıyor!”</p>

  <p>Şiddetlenen rüzgârın etkisiyle büyük bir dalga mavnayı kaldırdı; kıyıya doğru götürüp hızla, korkunç bir çatırtıyla suya bıraktı. Bowman, Kestrel ve Jumper şaşkınlık içinde peş peşe kabinden dışarı çıkarak, bacaklarını açıp kollarını göğe kaldırmış, güvertede durup fırtınaya bağıran Albard’ı gördüler.</p>

  <p>“Haydi durmayın! Elinizden geleni ardınıza koymayın! Bakalım beni vurabilecek misiniz?! Umurumda mı sanıyorsunuz?!”</p>

  <p>Diğerlerini görünce parlayan gözlerle onlara seslendi:</p>

  <p>“Adaya çıkmanızı engellemeye çalışıyor!”</p>

  <p>Açıklama yapacak vakit yoktu. İlkinden daha büyük ikinci bir dalga üzerlerine doğru geliyordu. Uzun bir gümbürtü, ardından muazzam bir gök gürültüsü duyuldu. Mavna bir kez daha havalanıp dalganın tepesine fırladı; bu sırada sessiz bir anlaşmaya varmışçasına birkaç santim havalanan Jumper, Bowman ve Kestrel tekne suya inerken havada asılı kaldı. Yalnızca Albard ayaklarını güverteye sımsıkı basmaya devam etmiş, tekneyle birlikte yuvarlanıp düşmüştü.</p>

  <p>“Korkaklar!” diye bağırdı onlara. “Kaçaklar! Seyirciler!”</p>

  <p>Yanına, sallanan güverteye indiler. Albard, Bowman’ı kolundan yakaladı. Gök gürültüsünü bastıran bir sesle, “Evlat!” diye bağırdı. “İşte güç bu! Enerji bu! Onu istemiyor musun?”</p>

  <p>“Parçalanmak istemiyorum!”</p>

  <p>“Demek korkuyorsun.”</p>

  <p>“Evet. Korkuyorum.”</p>

  <p>Mavna bir kez daha havalandı, bu kez öyle bir yana yattı ki Bowman denize düşmemek için ambar kapağına tutunmak zorunda kaldı.</p>

  <p>“Korkunu kullan!” diye bağırdı Albard. “Korkuda güç var! Bul onu, al ve kullan!”</p>

  <p>Bowman, Jumper’ın yüzünde o tuhaf, küçük gülümsemesiyle kendisini izlediğini gördü. Kestrel de yanındaydı, sımsıkı tutunmuş onu izliyordu. Sanki kendisinden yapması beklenen bir şey vardı ama ne olduğunu bilmiyordu. Fırtına şiddetlenmeye, dalgalar gittikçe artan bir hızla savurmaya devam ediyordu.</p>

  <p><i>Korkuyu kullan.</i> Ama nasıl?</p>

  <p>Deniz bir balina gibi alttan saldırarak mavnayı neredeyse dikey konuma gelinceye dek kaldırıp Bowman’ı karlı, karanlık havaya fırlattı–</p>

  <p>“Aaah!” diye bağırdı. Ardından daha yüksek sesle bağırarak panik ve korkunun bütün vücudunu sarmasına izin verdi–</p>

  <p>“AYAYAYAYANNAYANNAAAA!”</p>

  <p>Denizin dibinden suyun yüzeyine doğru çıkan bir dalgıç gibi bacaklarıyla kendisini yukarıya itti. Bağırışın etkisiyle titreyerek yukarı fırladı; fırtınanın içine doğru hızla yükselip, elektrik yüklü bulutların üzerinde taklalar attı. Döne döne giderken uzun, bir anlam ifade etmeyen sesler çıkartıyor, fırtınanın tehlikesini içine çekerek korku ve öfkesini titreşimler halinde yayıyordu. Şimşek çaktı ardından gök gürledi, ışık ve ses onu tepetaklak döndürdü. Kollarını ve bacaklarını alabildiğine açıp fırtınanın onu bir paçavra, bir yelken gibi atmasına izin verdi; fırtına gibi yayıldı. Şarkısını söyleyerek fırtınayı kollarının, midesinin, dizlerinin, ayaklarının arasına çekti; gök gürültüsüne ve rüzgâra sarılarak onların güçlerini içine aldı.</p>

  <p>“Aferin evlat!”</p>

  <p>Fırtınada taklalar atışını izleyen Albard, sesi gururdan çatlayarak güverteden bağırdı. Jumper’la Kestrel sallanıp gülümseyerek onu izliyorlardı. Fırtınanın öfkesi dinmeye başlamıştı. Bowman aşağı doğru süzüldüğünü hissediyordu, sonunda ayakları yeniden güverteye bastı. Mavna Siren’e doğru sakin sularda yol alıyordu.</p>

  <p>“Fırtına dindi mi?”</p>

  <p>“Dinmek mi? Hayır! Onu yedin! Karnın gök gürültüsü dolu! Osursan kasırga kopabilir!”</p>

  <p>Albard sarsıla sarsıla güldü.</p>

  <p>“Doğru mu?” diye sordu Bowman, Jumper’a.</p>

  <p>Jumper yanıt olarak elini uzattı. Bowman elini tutmak için uzandı. Parmakları Jumper’ın eline yaklaştığında parlak mavi bir kıvılcım sıçrayarak onu zıplattı. Elini hızla geri çekti.</p>

  <p>“Fırtınanın enerjisini içine aldın,” dedi Jumper.</p>

  <p>“Hissetmeme izin ver Bo.”</p>

  <p>Kestrel Bowman’ın yanına geldi, gözlerinde daha önce gördüğü o tuhaf bakış vardı. Ama artık her şey tuhaftı. Elini uzatıp ona dokundu. Koluna dokunduğu yerden kıvılcımlar çıktı.</p>

  <p>“Sarıl bana.”</p>

  <p>Bowman onu kollarının arasına alırken vücudunun ona dokunan her noktası ürperdi. Kestrel ona sımsıkı sarıldı ve bedeni, her yanından iğne batması gibi fışkıran sıcak-soğuk, tatlı-sert enerjiyi içine aldı. Yarattığı şok Kestrel’in nefesini kesse de Bowman’ın verebileceğinin tamamını alıncaya dek onu bırakmadı. Ayrıldılar, gözleri birbirlerinin gözlerine kilitlenmişti.</p>

  <p><i>Her şeyi yapabilirim Kess.</i></p>

  <p>Kestrel bir şey söylemedi. Onun için acı yeni başlıyordu. Boynunda asılı duran gümüş anahtarı teninde hissediyordu. Kardeşine sarılırken bedeninin ona değen tarafı sıcaktı. Bedeni yavaş yavaş soğumaya başlamıştı; ama gümüş anahtar gittikçe ısınıyordu.</p>

  <p>Fırtına, beraberinde kar bulutlarını da alıp götürmüş, alacakaranlıkta ayın ışığı ortaya çıkmıştı. Akşam olurken ileride Siren’i, kayalık tepeyi, çatısız büyük binanın yüksek duvarlarını gördüler. Yelkeni ve kürekleri olmayan mavna dalgalı denizde sessizce ilerliyordu. Adanın limanı olan küçük koya doğru yönelmişti.</p>

  <p>Karaya ilk ayak basan Albard oldu.</p>

  <p>“Siren!” diye bağırdı. “Bu senin için!”</p>

  <p>Taşların üzerine gürültüyle işedi.</p>

  <p>Bowman’la Kestrel batan güneşin ışığında çok uzun zamandır hayal ettikleri bu gizemli adayı görebilmek için gözlerini zorladılar. Tek görebildikleri çıplak kayalık arazi ve eğri zeytin ağaçlarıydı.</p>

  <p>Arkalarından gelen Duman da pek etkilenmemişe benziyordu.</p>

  <p>“Böyle kasvetli bir kaya parçasına geldikten sonra uçmayı öğrenmenin ne yararı var,” diye söylendi.</p>

  <p>“Bizi bekliyorlar,” dedi Jumper.</p>

  <p>Jumper delirtici bir şekilde zıplayıp duruyordu.</p>

  <p>“Tanrı aşkına!” diye bağırdı Albard. “Dans edip durmak zorunda mısın?”</p>

  <p>“Sürünmemi mi tercih ederdin?”</p>

  <p>“Evet sürün.”</p>

  <p>Ama Jumper’ın sürünmesi öyle yavaş ve tuhaftı ki bu, Albard’ı daha da rahatsız etti.</p>

  <p>“Pekâlâ, pekâlâ. Nasıl istiyorsan öyle yap.”</p>

  <p>“Sıçra Jumper!” dedi Jumper neşeyle.</p>

  <p>Küçük grup kısa süre sonra adanın ortasındaki alçak tepenin zirvesine vardı. Çatısız binanın yüksek taş duvarları önlerinde duruyordu. Kemerli pencerelerin ana hatları ay ışığında açıkça seçiliyordu. Duvarların arasındaki boşluk zifiri karanlıktı.</p>

  <p>“Herkes buradadır herhalde,” dedi Albard alçak sesle.</p>

  <p>“İkimiz dışında herkes,” dedi Jumper.</p>

  <p>“Şarkıyı kim yönetiyor?”</p>

  <p>“Bizi bekliyor.”</p>

  <p>“Ah yağ tulumu. Beklediği ben değilim. Ben Siren’den ayrılalı çok uzun zaman oldu.” Albard sesini daha da alçaltarak. “Çocuk son sınava hazır. Benim işim bitti,” dedi.</p>

  <p>“Henüz değil.”</p>

  <p>“Gücüm kalmadı.”</p>

  <p>“Rüzgâr seni taşır.”</p>

  <p>“Pekâlâ öyleyse.” Kaderine karşı çıkarcasına iri omuzlarını dikleştirdi, gri saçlarını geriye attı.</p>

  <p>“Evlat,” dedi Bowman’a. “Gel de sana bir sarılayım.”</p>

  <p>Bowman yanına gitti ve Albard kocaman kollarını Bowman’ın incecik, kemikli sırtına doladı.</p>

  <p>“Seni ilk gördüğüm anda sevmiştim. Bunu biliyor muydun?”</p>

  <p>“Hayır,” dedi Bowman.</p>

  <p>“Evet, büyük şeyleri kimse bilmez. Ama bu gerçek. Senin yaşayabilmen için ölmek istedim. Bunu biliyor muydun?”</p>

  <p>“Hayır.”</p>

  <p>“Bu da gerçek.” İçini çekerek Bowman’ı alnından ve yanaklarından öptü. “Benim için yaşa evlat.”</p>

  <p>“Ama ben–”</p>

  <p>“Sus, sus! Söyleneni yap. Benden korktuğun için değilse bile, çünkü artık kimsenin benden korktuğu yok, bana acıdığın için yap. Bir zamanlar İmparatordum. Bir dünya kurmuştum.”</p>

  <p>“Bizi bekliyorlar,” dedi Jumper.</p>

  <p>Zıplayarak yüksek, kapısız girişten içeriye girdi ve karanlıkta kayboldu. Önce Albard, ardından Bowman, Kestrel ve kedi onu izledi.</p>

  <p>Çimenlerle kaplı zeminde yürürken birden kendilerini boşlukta buldular. Ne Jumper ne de Albard ses çıkarmıştı. Bowman düştüğünü hissedince uçma iç güdüsüyle kollarını açtı ama bu hiçbir işe yaramadı: ancak o zaman kendisine öğretilenleri hatırladı. Düşüşünü kontrol altına alarak yavaşlayınca bu sırada her şeyi unutmuş, bir taş gibi düşmekte olan Duman’ı da yakaladı.</p>

  <p>Kestrel arkasından eşikten atlar gibi yumuşak bir şekilde indi. Bowman etkilenmişti. Kedi kıpırdanarak kollarından aşağı atladı, durup sırtını kabartarak tüylerini dikleştirdi.</p>

  <p>Burası içinden yeraltı nehri akan bir mağaraydı. Gözleri yavaş yavaş yukarıdan gelen parlak ay ışığına alıştı. Karanlık gölgelerde, kollarını kavuşturmuş hayaletler gibi duran yüzlerce Ozan vardı. Gözleri açıktı ama bakışlarından hiçbir şey görüp duymadıkları anlaşılıyordu. Kaba kumaştan cüppeler giymişlerdi. Ayakları çıplaktı, başları ve omuzları tozlanmıştı. Her yaştan, her türden kadın ve erkek onları uyandırıp son yolculuklarını başlatacak anı bekliyordu.</p>

  <p>Albard titremeye başladı. Dizlerinin üzerine çöküp başını eğdi.</p>

  <p>Bowman Ozanlara baktı. Gözleri karanlığa alıştıkça mağaranın ilerilere uzanan kemerli gölgelerinde daha fazlasını görüyordu. Binlerce kişi vardı.</p>

  <p>“Neyi bekliyorlar?”</p>

  <p>“Peygamberin çocuğunu.”</p>

  <p>Beni bekliyorlar! diye düşündü Bowman. Olan bitenden çok az şey anlasa da bu onu korkutmuyordu. Tam tersine: bir heyecan duyuyordu. Hayatım boyunca hazırlandığım şey bu, diye düşündü.</p>

  <p>Kestrel, Bowman’ın içindeki sevinci hissederek mutlu oldu, ama onun içinde sevinç yoktu. Üzgündü, üzüntüsü içini acıtıyordu. Üzüntünün göğsünün üzerinde sıcaklığını her an hissettiği gümüş anahtarla bir bağlantısı vardı.</p>

  <p>“Mezarın yanına gidin,” dedi Jumper yavaşça.</p>

  <p>Sessiz kıpırdamadan duran Ozanlar, taştan sütunları ve kubbesiyle önlerinde duran mezarı çevreliyorlardı. Bowman’la Kestrel aralarından dikkatle geçip mezarın yanına vardılar. Önce taş platformdan başka bir şey yokmuş gibi geldi. Ama az sonra, ayın solgun ışığı altında, ölünün kurumuş derisini, küçülmüş kemiklerini; kaburga kemiklerinin üzerinde kavuşturduğu ellerini, kafatasından ibaret yüzünü gördüler.</p>

  <p>“Atanız, Peygamber Ira Manth,” diye mırıldandı Jumper.</p>

  <p>Bowman’la Kestrel mezarın iki ucunda durup peygamberin kemiklerine baktılar. Ne saygı ne de korku hissetmişlerdi. Kestrel yalnızca gümüş anahtarın yanan sıcaklığını hissediyordu; öyle sıcaktı ki gömleğinde bir delik açmış olmalıydı.</p>

  <p>Bowman Kayıp Ahit’in ilk satırlarını hatırladı.</p>

  <p><i>Son yolculuğunuzda, çocuklarımın çocuklarından biri mutlaka sizinle olacak. Böylece yeniden yaşayacak ve yeniden öleceğim.</i></p>

  <p>Bowman ne yapması gerektiğini biliyordu. Elini uzattı. O sırada Kestrel’in de elini uzattığını fark etti. Şaşırmış ama sevinmişti.</p>

  <p><i>Birlikte gideceğiz,</i> dedi Kestrel, sessizliği bozmadan.</p>

  <p>Jumper hareketsizleşmiş ve ciddileşmişti. Havadaki elleri, uzanan parmakları izledi.</p>

  <p>Bowman, eli peygamberin kolunun kurumuş derisine dokunduğunda, uzun zaman önce ölmüş bir adamın kemikleri dışında hiçbir şey hissetmedi.</p>

  <p>Kestrel de elini kemiklere değdirdiğinde bir şey hissetmemişti.</p>

  <p>Sonra başladı. İlk önce gittikçe artan bir yorgunluk hissi gibiydi. Ardından Bowman kendisini güçsüz hissetmeye başladı. Başı döndü. Sendeledi, neredeyse düşüyordu.</p>

  <p><i>Neler oluyor Kess?</i></p>

  <p><i>Gücümüzü alıyor.</i></p>

  <p>Gücünün yavaşça, acımasızca, durmaksızın çekildiğini hissediyordu. Az sonra elini çekip teması kesmezse ölü adam bütün gücünü çekip alacaktı.</p>

  <p><i>Yaşamımızı istiyor,</i> dedi Bowman’a.</p>

  <p><i>Onun olsun,</i> diye yanıtladı kardeşi.</p>

  <p>Ayakta duracak gücü kalmamıştı, elini kemiklerin üzerinden çekmeden dizlerinin üzerine çöktü. Başı ölü adamın üzerine düştü. Birkaç dakika sonra Kestrel de yere düştü.</p>

  <p>Jumper kıpırdamadan izlemeye devam ediyordu. Kızla çocuk, başları taş yatağında uzanan ölünün üzerine eğilmiş, dizlerinin üstünde hareketsiz duruyorlardı. Nefes alışları çok yavaşlamıştı. Baygındılar.</p>

  <p>Mezarın en yakınındaki Ozanlar birer birer uyanmaya başladılar. Gözlerini kırpıp yüzlerini çevirdiler. Biri elini kaldırıp yanağını kaşıdı. Bir diğeri ağırlığını bir bacağından diğerine aktardı. Nefes alıp verişleri mağaranın sessiz havasını doldurdu. Hepsi teker teker uyanıyordu. İlk uyananlar hafif bir şarkı mırıldanmaya başladılar. İnsan sesinden çok bir gölün yüzeyine düşen yağmur damlalarına benzer, sözsüz bir şarkıydı. Albard yavaşça çöktüğü yerden kalkıp şarkıya katıldı. Jumper da öyle.</p>

  <p>Çok geçmeden tüm Ozanlar uyandı. Birer birer kımıldanıp geriniyor, derin bir nefes alıp şarkıya katılıyorlardı.</p>

  <p>Şarkılarının sesi bir yaşam nefesi gibi Bowman’la Kestrel’in etrafını sardı. Gözkapaklarına ve kulaklarına değerek onları uykularından uyandırdı; içlerini onlardan alınandan çok daha büyük bir güçle, Ozanların gücüyle doldurdu. Gözlerini kırpıştırarak, ne olduğunu anlamadan mezarın iki yanında durup etrafa bakındılar. Binlerce yüz onlara bakıyordu.</p>

  <p>“Vakit geldi,” dedi Jumper.</p>

  <p>Sesi yine değişmişti, ama bu kez onu duyanlar, bunun, onun gerçek sesi olduğunu anladılar. Konuşurken, gözleri gençliğin değil kendinden emin oluşun verdiği bir ışıltıyla parlıyordu. Yıllardır tatmadığı bir huzurla şarkı söyleyen Albard bunu görünce gülümsedi.</p>

  <p>Ah yağ tulumu! dedi içinden. Demek ilkimiz sensin!</p>

  <p>Albard çok uzun zaman önce olmuş bir şeyi hatırlar gibi hatalarını anladı. Ama onlardan utanmıyordu. Yaptığı hatalar umurunda değildi. Çünkü şimdi, Ozanların gözlerinin üzerinde olduğunu, bir anlamda kendisine düşen görevi yerine getirdiğini hissediyordu. Tüm Ozanların hazırlanıp beklediği kurtuluşa, ateş şarkısına, mutluluk fırtınasına hazırdı.</p>

  <p>Etrafında olup biten değişikliklerin yarattığı korkuyla sırtındaki tüyleri diken diken olan Duman cüppeli figürlerin arasında gezinerek tanıdığı birini arıyordu. Sonunda onu buldu. Köpeksurat kollarını kavuşturmuş, başını kaldırmış, dev mağaranın içerisinde akıp dönen sözsüz şarkıyı mırıldanıyordu.</p>

  <p>“Bütün bunların anlamı nedir?” dedi Duman, eski dostuna.</p>

  <p>Köpeksurat ne yanıt verdi ne de aşağı baktı. Duman, onun her zaman olduğu gibi kendisini duymayı başaramadığını düşündü. Ama başını kaldırıp o tanıdık, çirkin yüze baktığında kedinin içi sevgiyle doldu. Daha önce nasıl oldu da bunu göremedim? diye düşündü. Benim münzevim ne kadar da güzelmiş.</p>

  <p>“Köpeksurat,” diye seslendi. “Çok güzelsin!”</p>

  <p>Münzevi, kedinin miyavlamasını duyarak aşağı baktı ve şarkısına ara vermeden gülümsedi. Duman havalanıp etrafında iki kez dönerek gururla ona yeni becerisini gösterdi. Köpeksurat şarkı söyleyip gülümsemeye devam ederek onu gözleriyle izledi. Duman bu uçuşun gösteriden başka bir şey olmadığını ve Köpeksurat’ın, etrafında gerçekleşen çok daha büyük bir şeyin parçası olduğunu anladı. Yavaşça yere indi ve sıradan bir kedi gibi münzevinin bacaklarına sürtünüp kuyruğunu etrafına dolayarak gırıldadı. Bu sıradan sevgi gösterisi küçültücü olmakla birlikte münzevinin onu anlamasını sağlıyordu. Duman yumuşak gri tüylerinin, ince uzun bedeninin dokunuşuyla, onunla ağaçta yaşadığı yıllar boyunca mutlu olduğunu söylüyordu. Köpeksurat elini uzatıp onu okşayarak, ben de seninle mutluydum Duman, dedi.</p>

  <p>Ozanların şarkısı değişiyor, yükseliyor, hızlanıyordu. Bowman’la Kestrel hareketsiz, sessiz Jumper’ın önünde yan yana dururken Ozanlar yükselmeye başladılar. Önce biri, sonra ikisi, üçü, derken düzinelercesi mağaradan yukarı ay ışığının aydınlattığı geceye doğru yükseldi. Jumper yine değişmiş, çok yaşlı, bilge ve sevgi dolu bir adama dönüşmüştü.</p>

  <p>“Şarkıyı sonuna dek söyleme zamanı geldi.”</p>

  <p>Sesi etraflarında mırıldanan şarkının bir parçasıymış gibi tatlı ve yumuşaktı. Bowman bütün bunları daha önce duyduğu, kendisine söylenecekleri ve ne cevap vermesi gerektiğini bildiği hissine kapıldı.</p>

  <p>“Peygamberin çocuklarından biri sizinle gelecek.”</p>

  <p>“Karşımda peygamberin iki çocuğunu görüyorum,” dedi Jumper.</p>

  <p>“Sizinle gelecek olan benim,” dedi Bowman. “Ben seçildim. Bunun için eğitildim. Kestrel bunu biliyor.”</p>

  <p>Kestrel sonunda kederli bir sesle konuştu;</p>

  <p>“Hayır,” dedi.</p>

  <p>Bowman kendisini bırakmak istemediğini sanarak onu yanlış anladı.</p>

  <p>“Bu olmak zorunda Kess.”</p>

  <p>“Olmak zorunda,” dedi Kestrel, “ama gidecek olan sen değilsin.</p>

  <p>“Ben değil miyim?”</p>

  <p>Bowman şaşkınlık içinde uyandı. Jumper’a döndü. Küçük, yaşlı adam şaşırmamıştı.</p>

  <p>“Söyle ona,” dedi Bowman. “Sizinle ateş rüzgârına katılacak olanın ben olduğumu ona söyle.”</p>

  <p>“Birinizin bizimle gelmesi gerekiyor,” dedi Jumper. “Peygamberin içinde yaşayıp yeniden öleceği kişinin.”</p>

  <p>“O benim! Ben olmalıyım!”</p>

  <p>“Hayır,” dedi Kestrel kederle. “Üzgünüm Bo.”</p>

  <p>“Üzgün müsün? Ne demek üzgünüm?”</p>

  <p>Kafası karışıp incindiği için öfkeli konuşuyordu. Kestrel neden böyle şeyler söylüyordu? Hayatı boyunca buna hazırlandığını biliyordu. Yoksa öğrendiklerinin, kendisine verilen güçlerin ne anlamı vardı?</p>

  <p>“Beni durdurmaya çalışma Kess.”</p>

  <p>Elbette! Daha önce neden fark etmemişti? Onu sevdiği için onunla gelmemişti. Kıskanıyordu. Mutluluk fırtınası denen ateş rüzgârının tek gerçek ödül olduğunu biliyor, onu kendisi için istiyordu. Ama güçlü olan oydu. Eğer gerekirse, bu büyük olay için bu gücü kullanacaktı.</p>

  <p>“Beni durdurmaya çalışma Kess.”</p>

  <p><i>Ah kardeşim! Göremiyor musun?</i></p>

  <p>Düşüncelerinin sesinde bir hüzün ve acıma sezinledi ve bu onu öfkelendirdi. Hayatı boyunca korkmuş, Kestrel hep lider olmuştu. O hisseden, Kestrel yapandı. Şimdi, sonunda Kestrel liderin kendisi olduğunu, gücün onda olduğunu kabul edemiyordu.</p>

  <p>Etrafında yüzlerce, binlerce Ozan yükselerek uzaklaşıyor, mağara yavaş yavaş boşalıyordu. Beraberlerinde şarkılarını da götürüyorlardı. Kaybedilecek vakit yoktu.</p>

  <p>“Gitmem gerekiyor,” dedi. “Beni bekliyorlar.”</p>

  <p><i>Seni seviyorum Bo.</i></p>

  <p>Sevgisi onu öfkelendiriyordu. Ona vurmak ya da canını yakmak için değil, yalnızca ayrılmaları gerektiğini göstermek için düşünceleriyle onu geri itmeye çalıştı.</p>

  <p>Onu kıpırdatamadı.</p>

  <p>Daha kuvvetli itti. Çok ağırdı, yerinden oynatmak imkânsızdı. Gözlerinin içine baktı. Ona karşı koymak için kendi gücünü kullanıyordu.</p>

  <p><i>Beni buna zorlama Kess.</i></p>

  <p><i>Bırak,</i> diye yanıtladı. <i>Dur.</i></p>

  <p><i>Sana zarar vermeyeceğim Kess. Ama beni durdurmana izin veremem.</i></p>

  <p>Direncini kırmak için daha büyük bir güçle üzerine atıldı. Böyle bir saldırı karşısında dizlerinin üzerine düşeceğini sanmıştı ama o, kıpırdamamıştı bile. Ardından, onu şaşkınlık içinde bırakarak karşılık verdi. Bowman aldığı darbeyle sendeledi.</p>

  <p><i>Kess! Benimle savaşma! Sana zarar vermek istemiyorum.</i></p>

  <p><i>Bana zarar veremezsin Bo.</i></p>

  <p><i>Bunu niye yapıyorsun?</i></p>

  <p><i>Anlaman için.</i></p>

  <p>Kestrel tekrar vurdu. Bowman tekrar sendeledi. Üzüntüden gözleri yaşlarla dolmuştu. Dönüp baktığında, Jumper’ın bunun olmasını beklermiş gibi bir ifadeyle onları izlediğini gördü.</p>

  <p>Eğitimimin son testi bu olmalı, diye düşündü Bowman. Her şeyi kaybedip her şeyi vermeliyim. Kardeşimi bile kaybetmem gerek. Varoluş nedenimi gerçekleştirmek için özgür olmalıyım.</p>

  <p>Bu yeni düşünceyle sahip olduğu tüm gücünü toplayarak Kestrel’e saldırdı. Kestrel mağaranın diğer yanına uçarak taş duvarlara çarpıp yere düştü. Bowman hiç kıpırdamadan durup kendi şarkısını söylemeye, serbest bıraktığı gücü yenilemeye başladı.</p>

  <p>Kestrel ayağa kalkıp ağır adımlarla ona doğru yürüdü.</p>

  <p>ÇAT! Patlayıcı bir güç Bowman’a çarpıp onu elli, yüz metre havalandırdı. Bowman düşüşünü yavaşlatmaya çalıştı ve ayakları yere basmadan az önce kontrolü sağladı. Hemen, karşılık verdi. Kestrel onu bir güç duvarıyla karşılayıp tekrar saldırdı. Bowman saldırıyı savuşturup arka arkaya darbeler indirerek savunmasını kırmaya çalışıyordu. Düşündüğünden çok daha güçlüydü. Taktik değiştirerek tüm gücünü tek bir noktada toplayıp hükmetmek için zihnine girdi. Kestrel bu saldırıya karşı koymak yerine ona izin verdi. Bowman özlem, korku, şiddet ve sevgi perdesinin içinden, onu seven kısmın içinden daha önce hiç görmediği, sonsuz dinginlikle kaplı bir yere düştü.</p>

  <p>Saldırısı burada sona erdi. Saldıracak bir şey, hükmedilecek bir düşman, tutsak alınacak kimse yoktu. Boyun eğip tutsak edilen, gücün etkisindeki kendi öfkeli zihniydi. Okyanusu yok edemeyeceğini, gökyüzünü yaralayamayacağını bildiği gibi bununla boy ölçüşemeyeceğini de biliyordu.</p>

  <p><i>Böyle olmak zorunda kardeşim. Şimdi anlıyor musun?</i></p>

  <p>Kestrel onu yavaşça dinginliğinin kalesinden dışarı bıraktı.</p>

  <p><i>Gidecek olan benim,</i> dedi Kestrel. <i>Ölecek olan benim.</i></p>

  <p>Bowman etrafına bakındı. Jumper dışında tüm Ozanlar gitmişti. Şarkılarını hâlâ duyabiliyordu. Fazla uzaklaşmamışlardı. Dudaklarında tuz tadı vardı, yanaklarından yaşlar aktığını fark etti. Korku dolu bir sesle;</p>

  <p>“Her şeyimi verirdim,” dedi.</p>

  <p><i>Vereceksin.</i></p>

  <p>“Ben ne yapacağım?”</p>

  <p><i>Geri dön. Sana ihtiyaçları var.</i></p>

  <p>Bowman, ne için, diye sormak istedi. Ama kelimeler çıkmadı. Jumper yavaş, nazik sesiyle konuştu:</p>

  <p>“Sen buluşma noktasısın.”</p>

  <p>Buluşma noktası mı? Tuhaf ama tanıdık bir sözdü. Daha önce hiç duymamıştı ama anlıyordu. Birdenbire açılan bir kapı hiç beklenmedik, farklı bir yolu, yeni bir gelecek hayalini nasıl açığa çıkarırsa, bu anlayış da bütün hücrelerine yayıldı.</p>

  <p>Tabii ya! Bir buluşma noktası olmak zorundaydı. Ozanlar onu eğitmiş, Morah ona dokunmuştu. O, Ozanların ve Morah’ın buluşma noktasıydı. İnsanoğlunun tutkularının, umutlarının, korkularının, merhametinin ve acımasızlığının buluşma noktasıydı. Kaderi kurtarıcı olmak değil, kurtarılmaktı.</p>

  <p>Bu bir anlık esinde çocukken Morah’ın sarayına yaptığı yolculuğun altındaki basit gerçeği gördü. Bu esrik güç anı, utanç verici zayıflık, o andan beri içinden hiç çıkmayan sezgi, Morah’ın milyonlarca gözüyle buluşmak için duyduğu suçluluk dolu istek, buraya gelişinin tek gerçek nedeniydi. Kurtarılamayan Aramanth’ı kurtarmak, yanan rüzgâr çalgısının anahtarını bulmak değildi. Bu tehlikeli yolculuktan geriye kalan tek şey Kestrel’in boynunda taşıdığı gümüş anahtarla Morah’ın onu kirletmesiydi.</p>

  <p>Bütün bunları anladığında yüksek sesle gülmemek için kendisini zor tuttu.</p>

  <p><i>Siren sizi izliyor.</i> Eski haritanın üzerinde böyle yazıyordu. Ozanlar çok akıllıydı. Uzun yıllar önce inşa edilmiş eski ahşap bir kuleden daha büyük bir av peşindeydiler. Ateş rüzgârından sonra dünyayı yeniden kuracak yeni kuşağı hazırlıyorlardı.</p>

  <p><i>Önce yok et, sonra yönet.</i></p>

  <p>“Ben buluşma noktasıyım!”</p>

  <p>Jumper çocuğun hazır olduğunu gördü.</p>

  <p>“Sana vermemiz gereken her şeyi verdik. Onları iyi kullan.”</p>

  <p>Kestrel kardeşinin düşünce trafiğini izlemiş, o da anlamıştı. Elini gömleğinden içeri sokup gümüş anahtarı çıkardı. Elini yakıyordu ama canını acıtmıyordu. Anahtarı bulma nedenimiz buydu, diye düşündü. Rüzgâr çalgısı için değil. Bu an için. Bunun için. Beni ateş rüzgârına götürmesi için.</p>

  <p>Kardeşine baktı, yanaklarında parlayan yaşları gördü. Ozanların her yanı kaplayan şarkısını duydu.</p>

  <p>“Beni bekliyorlar.”</p>

  <p>Jumper başını eğdi ve sessizce havalanıp vedalaşmaları için kardeşleri peygamberin mezarının yanında bıraktı.</p>

  <p>Ayrılık anı gelmişti. Bowman ne yapacağını bilmiyordu.</p>

  <p>“Sensiz yaşayamam Kess.” Bu bir yakarış değildi. Bowman olacakları anlıyordu. Yalnızca hissettiklerini söylüyordu. “Sen ölürsen ben de ölürüm.”</p>

  <p>“Ama sen yaşarsan ben de yaşayacağım.”</p>

  <p>Kestrel ona yaklaştı, Bowman başını eğdi, alınları birbirine değdi. Bu şekilde, küçüklüklerinden beri sayısız kez yaptıkları gibi sessizce durarak korkularını ve düşlerini birleştirip paylaştılar.</p>

  <p>“Seni hiç bırakmayacağım,” dedi Kestrel. “Beni hisset.”</p>

  <p>Bowman, Kestrel’in düşüncelerinin içine girerek onu daha önce hiç hissetmediği kadar derin hissetti. Kestrel kendisini ona açıp içindekileri boşalttı. Onun düşüncelerinde kaybolan Bowman ne yana bakacağını bilmiyordu. Kestrel yok olmuştu. Kardeşinin bedeni önünde durmaya devam ediyor, elleri ellerine dokunuyordu ama tanıdığı, bildiği her şey yok olmuştu.</p>

  <p>“Kess! Neredesin?”</p>

  <p>“Buradayım Bo. Buradayım.”</p>

  <p>Onu arkasında görmeyi umarak döndü, ama kimse yoktu.</p>

  <p>“Neredesin?”</p>

  <p>“Seninleyim.”</p>

  <p>O zaman onu buldu: öyle yakındı ki kendi gördüklerinin, dokunduklarının ve hissettiklerinin bir parçası olması dışında ona dokunamıyor, onu hissedemiyordu.</p>

  <p>“Şimdi beni hissediyor musun?”</p>

  <p>Konuşan hem kendisinin hem de Kestrel’in sesiydi. Karşısında durmuş kendisine gülümseyen Kestrel’e baktı ve güzel yüzünü gördü: ama gördüğü kendi yüzüydü, onun gözleriyle görüyordu.</p>

  <p>“Evet. Şimdi seni hissediyorum.”</p>

  <p>“Birlikte gideceğiz,” dedi, hem Bowman’ın hem Kestrel’in olan ses. “Her zaman birlikte.”</p>

  <p><br /></p>

  <p>El ele ay ışığına doğru yükseldiler; mağaranın dik taş duvarlarını geçip Siren’in eğimli yamaçlarına doğru uçtular. Yamaçları dolduran binlerce Ozan onları bekliyordu. Ada cüppeli kadın ve erkeklerden oluşmuş gibiydi. Batıya, anakaradaki dağlara bakıyorlardı; şarkıları gittikçe güçleniyordu.</p>

  <p>Bowman’la Kestrel mağaradayken gece akıp gitmişti. Doğuda kış şafağının ilk ışıkları yükseliyordu. Bekleyip izlerken ve sözsüz şarkılarını söylerken denizi hafifçe dalgalandıran bir rüzgâr esti. Rüzgâr eteklerini uçurup zeytin ağaçlarının yapraklarını hışırdattı.</p>

  <p>“Vakit geldi,” dedi Jumper.</p>

  <p>Ozanlar hep birlikte dev bir kuş sürüsü gibi havalanıp, kendilerini, suyun üzerinden batıya doğru esen rüzgâra bıraktılar. Kestrel, Bowman ve Duman da onları izledi. Uçarken şarkı söylemeye devam ediyorlardı. Gittikçe güçlenen rüzgâr şarkılarını uzaklara savuruyordu, ama bu kimsenin umurunda değildi. Duyulmak için değil, değişmek için söylüyorlardı.</p>

  <p>Bowman bunun bir parçası olmadığını biliyordu. Onun yaşamı başka bir yerdeydi. Söylenecek başka söz yoktu. Ayrılmaktan başka yapılacak bir şeyin kalmadığı an gelip çatmıştı.</p>

  <p>“Geliyor musun Duman?”</p>

  <p>Bowman, Kestrel’e bakıp, onu son bir kez selamlamak için havada döndü, sonra kuzeydeki dağ geçidine doğru hızla uçarak uzaklaştı. Hazırlıksız yakalanan Duman bir süre arkada kalarak öfkeyle miyavladı.</p>

  <p>“Beni bekle!”</p>

  <p>Ozanlar ayrıldığını fark etmemişti. Rüzgâr gelmiş, son yolculuklarına başlamışlardı; gözleri dağlarda, akılları şarkılarındaydı. Yalnızca Albard arkasına dönüp gözden kayboluncaya dek Bowman’ı izledi.</p>
</body>
</html>
