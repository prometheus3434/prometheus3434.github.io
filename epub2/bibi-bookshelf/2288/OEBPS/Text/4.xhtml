<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">4</p>

  <p class="baslik1">Fırtınada Yürüyüş</p>

  <p>Kestrel labirentin yarıklarında, haydutların peşinden sürükleniyor, bileklerindeki ipler durmadan çekiştiriliyordu. Yaptıkları şeyden dolayı onlardan nefret ediyordu ama bağlanmış bir buzağı gibi sürüklenmekten de nefret ettiğinden koşar adım hızlarına yetişmek için elinden geleni yapıyordu. Arkasında Sisi’yi çekiştiren ipin gerilişini, Sisi’nin de arkasında ipe dizilmiş boncuklara benzeyen diğer kızları hissediyordu. Biri tökezlerse hepsi bir adım geri düşüyor; sonra tekrar öne doğru çekilerek tam hız yola devam ediyorlardı. Kızların ardından ayak sesleri dışında sesleri çıkmayan maskeli haydutlar geliyordu.</p>

  <p>Taş duvarlar çatallanınca, sağa; tekrar çatallanınca sola döndüler; arka arkaya pek çok dönüşün sonunda hangi yoldan gittikleri tamamen anlaşılmaz olmuştu. İlerledikçe yarıklar derinleşiyor, taş duvarlar yükseliyordu: gökyüzü korkutucu derecede uzaklaşmıştı; derinlere inmiş olmalarına rağmen yürüdükleri yoldan daha da derin, dipsiz bir karanlığa doğru uzanan yarıkların yanından geçiyorlardı.</p>

  <p>Bir saat kadar sonra birkaç yarığın kesiştiği bir alana vardılar, haydutların lideri burada kısa bir mola verdi. Kızların iplerini çözdüler ve sessizce arkada durarak dikkati çekmemeye çalışan biri dışında haydutlar yüzlerindeki maskeleri çıkardılar. Kestrel, Sisi ve diğer kızlar iplerin acıttığı bileklerini ovalayarak korku içinde başlarına gelecekleri beklediler.</p>

  <p>Haydutların lideri de maskesini çıkardı. Beklediklerinden daha yaşlı bir adamdı; ellinin üzerinde görünüyordu; saçları kırlaşmıştı ve yüzünde derin çizgiler vardı.</p>

  <p>“Adım Barra,” dedi. “Ben klanın babasıyım. Sizler artık benim kızlarımsınız.”</p>

  <p>“Bizim kendi babalarımız var,” dedi Kestrel.</p>

  <p>“Hani nerede?” dedi Barra, sert bakışlarını gözlerine dikerek. Kestrel gözlerini kırpmadan ona baksa da başka bir şey söylemedi.</p>

  <p>“Kaçabileceğinizi sanıyorsunuz,” dedi haydutların lideri, sırayla her birine bakarak. “Eğer kaçarsanız labirentin içinde kaybolursunuz. Gücünüz tükenene kadar kayalık geçitlerin arasında dolaşır, sonra dinlenmek için uzanırsınız.”</p>

  <p>İç ceplerinden birini yoklayarak, bir parça kurutulmuş et çıkardı. Gökyüzüne baktı ve eti birkaç adım öteye yere fırlattı.</p>

  <p>“Hareket edemeyecek kadar zayıf düşersiniz. Kimse sizi bulamaz.”</p>

  <p>Birden kanat sesleri duyuldu ve gökyüzünde beliren kocaman bir kuş et parçasına doğru bir dalış yaptı ve eti alıp götürdü.</p>

  <p>“Yırtıcı kuşlar sizi bulur. Açlıktan ölmek üzere olan hayvanları canlı canlı yerler.”</p>

  <p>Genç yüzlerdeki dehşeti görerek başını salladı, tatmin olmuştu.</p>

  <p>“Bizimle kaldığınız sürece size yiyecek verilecek ve korunacaksınız.”</p>

  <p>“Bizden ne istiyorsunuz?” diye sordu Sisi.</p>

  <p>“Biz savaşçı bir klanız,” diye yanıtladı. “Güçlü olduğumuz için genç erkekler bize katılır. Genç erkeklerin kadınlara ihtiyacı var.”</p>

  <p>Liderleri etrafındaki haydutları gösterdi. Kestrel onlara bakarak gerçekten de genç olduklarını hatta bazılarının kendisinden bile küçük olduğunu gördü.</p>

  <p>“Genç erkeklerinizden bu kadar nefret mi ediliyor ki kadınlarını zorla seçiyorlar?” dedi.</p>

  <p>Barra’nın sert bakışları bir kez daha Kestrel’in gözlerine kenetlendi.</p>

  <p>“Evet, onlardan nefret ediliyor ve korkuluyor. Aynen olması gerektiği gibi.”</p>

  <p>Bu kırışık ve yaşlı yüzdeki şiddet Kestrel’i ürküttü. Adam daha kontrollü bir sesle sözlerine devam etti.</p>

  <p>“Her yerde savaş var. Şehirler yanıyor, insanlar açlıktan ölüyor. Leş yiyiciler kentlerin etrafında dolanıp ne bulurlarsa topluyorlar. Güçlüler güçsüzleri avlıyor. Karanlık ve vahşi bir devirde yaşıyoruz. Yeraltında sıçanlar gibi yarıkların içinde yaşamayı biz istiyor muyuz sanıyorsunuz? Sapanlarla kur yapıp, gelinlerimizi almak için öldürmekten hoşlandığımızı mı sanıyorsunuz? Bugünün şartları bu! Klanımızın ayakta kalmasının nedeni kimseye acımamamız. Klanınız sizi kaybetti çünkü onlar bizden daha güçsüzdü. Artık Barra klanına aitsiniz.”</p>

  <p>“Peki ya karşı çıkarsak?”</p>

  <p>“Gidin! Hemen şimdi gidin! Korumamızdan çıktığınız anda ölürsünüz.”</p>

  <p>Bir sessizlik oldu. Kestrel Sisi’ye, Sarel Amos’a, Red Mimilith’e, Seer Such ve küçük Ashar Warmish’e baktı. Kimse konuşmuyor, kimse kıpırdamıyordu. Haydutların lideri durumdan hoşnuttu.</p>

  <p>“Öyleyse birbirimizi anlıyoruz,” dedi. “Köye vardığımızda hepinize birer eş verilecek. Ona iyi davranırsanız o da size iyi davranacaktır.”</p>

  <p>Adamlarına işaret etti ve öndekiler yeniden sonu gelmeyen yolda ilerlemeye koyuldular. Kestrel ve diğer kızlar onları izledi. Haydutların lideriyle diğer adamlar arkadan geliyordu.</p>

  <p>Atmosfer değişmişti. Kestrel yürürken adamların onları süzdüğünü ve haklarında konuştuklarını fark etti. Zaman zaman göz göze gelip gülümsemeye çalıştıkları bile oluyordu. Kızlar önlerine ya da yere bakıyor, bakışlarını kaçırıyorlardı. Haydutların konuşmalarının bir kısmı kulaklarına çalınıyor, şimdiden karşılaştırıldıklarını ve paylaşılamadıklarını anlıyorlardı. Kısa süre sonra haydutlardan ikisi birbirlerini itip kakmaya başladılar; anlaşılan ikisinin de istediği kızı kimin alacağı konusunda hesaplaşmaya çalışıyorlardı.</p>

  <p>“Kesin şunu!” diye bağırdı Barra.</p>

  <p>İtişme derhal kesildi.</p>

  <p>“Gelinler klanımızın geleneklerine göre seçilecek.”</p>

  <p>Yolculuğun geri kalanı, taşlı yoldaki ayak sesleri haricinde sessiz devam etti. O kadar çok dönemeç ve yol ayrımından geçmişlerdi ki Kestrel, Bowman’ın, izlerini bulabileceğinden şüphe etmeye başlamıştı. Derin yarıkların içinde olmaları da onu hissetmesini güçleştirecekti. Kestrel kardeşinin onları bulana kadar aramaya devam edeceğinden emindi ama bu arayışın günler sürebileceğini anlamaya başlamıştı. O ve diğerlerinin, o zamana kadar bir şekilde kendi başlarının çaresine bakmaları gerekiyordu.</p>

  <p>Haydutlar ve tutsakları kıvrımlı daracık bir yoldan tek sıra halinde ilerliyorlardı. Bir tarafta, kayalar, bir çizgi halinde görünen gökyüzüne doğru üç yüz metre kadar yükseliyor; diğer tarafta ise dik bir uçurum karanlıkta gözden kayboluyordu. Uçurumdan korkan kızlar kayalara iyice yanaşınca ıslak olduklarını fark ettiler. İp gibi incecik sular kayalarda yollar açarak uçurumdan aşağı akıyordu. Kısa süre sonra üçlü bir yol ayrımına geldiler. Soldaki yola saptılar. Yol burada yine iki duvar arasından ilerliyordu. Duvarlar yükseldikçe daralıyor; gün ışığı yukarıda incecik bir çizgiden içeri sızıyordu. Az sonra bu çizgi de kapandı ve arkalarından gelen ve gittikçe azalan loş ışık dışında karanlıkta yürümeye başladılar.</p>

  <p>Göremedikleri için arada sırada yanlara sürtünüyor, gevşek taşların kopup düşmesine neden oluyorlardı. Yol, aşınan duvarlardan kopan ve ayaklarının altında çatırdayan parçalarla kaplıydı. Yukarıdaki açıklık kapandığında duvarlar da gittikçe daralarak yol, haydutlarla tutsakların ancak tek sıra halinde yürüyebileceği kadar inceldi.</p>

  <p>“Yolun ortasından yürüyün,” dedi haydutların lideri, sesi yankılanarak.</p>

  <p>Kestrel yürürken duvarlara dokunarak çatlak, parçalanmış yüzeyi hissediyordu. Az sonra eli bir kalasa rastladı, sonra bir tane daha. Daha dikkatli dokunmaya başladığında, tünelin ilk önce birkaç adımda bir, daha sonra gittikçe daha sık sıralanmış kalaslarla desteklendiğini anladı. İki yana meyilli bir şekilde yerleştirilmiş kalaslar, üst kısımda birleşerek bir üçgen oluşturuyorlardı. Kalasların aralarından geçerken küçük taşlar ve toz yağıyordu.</p>

  <p>Ashar Warmish tünelden ve karanlıktan korktuğu için ağlamaya başladı. Arkasından yürüyen Sarel Amos elini tutup sıktı.</p>

  <p>“Az kaldı,” dedi Barra sert bir sesle.</p>

  <p>Tünel o kadar daralmıştı ki desteklerin arasından geçmek için eğilmek zorunda kalıyorlardı. Yol boyunca dizili kalaslar, ancak bir adamın çömelerek geçmesine izin verecek büyüklükte bir boşluk bırakıyordu.</p>

  <p>Haydutların lideri karanlıkta bağırdı:</p>

  <p>“Gözcüler ho!”</p>

  <p>Kısık sesle bir yanıt geldi.</p>

  <p>“Aya!”</p>

  <p>“Barra ho!”</p>

  <p>Durdular. Ağır bir kapı gıcırtıyla açıldı ve ortalık birdenbire aydınlandı.</p>

  <p>Suyun gümbürtüsü. Odun ateşinin kokusu. Göz kamaştıran gökyüzü. Haydutlar ve tutsakları birer birer alçak kapıdan içeri girip gözcünün yanından geçtiler. Kestrel sarp bir kayanın geniş yüzeyinde olduklarını fark etti. Dev bir yarığın yan duvarları olan tırmanılamaz kayalıklar yüzlerce metre yukarıya yükseliyordu. Aşağıda ise, bu geniş yarığı oluşturan nehir, kayalardaki bir çatlaktan gürültüyle fışkırarak çalkantılı bir göl oluşturuyordu. Su, yarığın en uç noktasındaki bir dizi dar yarıktan aşağı çağıldayarak akıyordu. Kestrel’in gözleri bir kaçış yolu aradı ama bu doğal kalenin başka bir çıkışı yoktu. Tek yol geldikleri kalaslarla desteklenen tüneldi.</p>

  <p>Nehrin suları, yarığı duvardan duvara tamamen dolduruyordu. Haydutlar suyun üzerinde kaya duvarlardan biri boyunca uzanan bir platform inşa etmişlerdi. Elli adım genişliğindeki platform, saman çatılı kulübelerden yapılma bir yerleşim yerini barındıracak kadar büyüktü. Buradan gölün en geniş kısmının üzerinden geçen üç büyük iskele uzanıyordu. İskelelerin ucunda ateş yanıyor, tencereler kaynıyordu. İnsanlar kulübelerle ateş arasında gidip geliyordu; çoğu erkekti ama arada kadınlar ve çocuklar da vardı.</p>

  <p>Kestrel kayanın kenarından umutsuzlukla aşağıdaki manzaraya baktı. Haydutlar düşündüğünden çok daha kalabalık, köyleri sandığından daha korunaklıydı.</p>

  <p>Haydutların lideri halkını göstererek;</p>

  <p>“Barra klanının yurdu,” dedi. “Sizin yurdunuz.”</p>

  <p>Kayalara oyulmuş dik merdivenlerden aşağıdaki ahşap platforma inmeye başladı. Kendi yaşlarında uzun boylu, kır saçlarını arkasında toplamış bir kadın tarafından karşılandı. Kadın tutsak alınan kızları gözleriyle dikkatli bir biçimde tarttı.</p>

  <p>“Çok güzel,” dedi Barra’ya. “Nereliler?”</p>

  <p>“Yolcular,” dedi Barra. “İmparatorluk’tan herhalde.”</p>

  <p>“Eh, öyleyse her yerden gelmiş olabilirler.”</p>

  <p>Kızlara kendisini izlemelerini işaret etti.</p>

  <p>“Benimle gelin.”</p>

  <p>Onları iskelelerden birine götürdü ve ateşin yanına oturup ısınmalarını söyledi.</p>

  <p>“Nehre düşmemeye dikkat edin. Buz gibidir. Sizi çıkartana kadar ölürsünüz.”</p>

  <p>Korku içinde titreyerek otururlarken kendilerini kaçıran genç haydutlar ana platformdan onları izliyorlardı. Kır saçlı kadın en büyük kulübeye girip emirler verdi. Az sonra iki genç kadın sırtlarında asılı bebekleriyle su ve kurutulmuş et getirdiler.</p>

  <p>Ashar Warmish yeniden ağlamaya başladı. Hem korkusundan hem babasını kaybettiği için ağlıyordu.</p>

  <p>Hıçkırıklarının arasında, “Ölmek istiyorum,” diyordu. “Ölmek istiyorum.”</p>

  <p>“Her şey yoluna girecek,” dedi Kestrel ona sarılarak. “Sadece biraz cesur olmamız gerekiyor.”</p>

  <p>“Ölme işi onlara kalsın,” dedi Sisi vahşice. “Yanıma yaklaşanı öldürürüm.”</p>

  <p>Kestrel fısıltıyla, “Şimdilik hiçbir şey yapmayacağız,” dedi. “Mümkün olduğunca çok yiyip için. Böylece labirente girdiğimizde daha uzun süre hayatta kalabiliriz.”</p>

  <p>“Labirente dönmek mi?” Kestrel korku dolu bakışları gördü. “Yapamayız!”</p>

  <p>“Tek yol bu. Bana güvenin. Diğerlerini nasıl bulabileceğimizi biliyorum.”</p>

  <p>Bowman yakınlarda olduğu ve bizi labirentten çıkartacak bir yol bulduğu sürece diye düşündü. Ama onlara bundan söz etmedi.</p>

  <p>“Bizi izledikleri sürece buradan ayrılamayız. Karanlık olmasını beklemeliyiz.”</p>

  <p>“Karanlıkta labirente mi gireceğiz?!”</p>

  <p>“Tek yol bu.”</p>

  <p>Kır saçlı kadının onlara doğru geldiğini gördü.</p>

  <p>“Vazgeçtiğimizi sanmalılar,” dedi fısıltıyla. “Söyledikleri her şeyi yapın.”</p>

  <p>Bunu özellikle Sisi için söylemişti. Diğerleri karşı koyamayacak kadar şaşkınlık ve korku içindeydiler; ama Sisi öfkeliydi ve öfkesi düşüncesizce hareket etmesine neden olabilirdi.</p>

  <p>“Yemek yediniz mi? Biraz dinlendiniz mi?”</p>

  <p>Kızlar sessizce başlarını salladılar. Kır saçlı kadın yanlarına oturdu.</p>

  <p>“Benim adım Madriel. Klanın anasıyım.” Ashar’ın yanaklarındaki yaşları gördü. “Ağlama. Artık tutsak değilsiniz. Gelinlerimizsiniz. Sizlere saygılı ve onurlu bir biçimde davranılacak. Klanımızın bilge ve güçlü bir babası var. Size zarar vermeye kalkanı cezalandıracaktır.”</p>

  <p>Kestrel hepsi adına konuştu.</p>

  <p>“İstesek de istemesek de gelin olmak zorunda mıyız?”</p>

  <p>“İsteyeceksiniz,” dedi Madriel. “Klana bu şekilde hizmet edeceksiniz. Bundan sonra klan sizin eviniz ve aileniz olacak. Yaşadığınız sürece sizi besleyecek, güvenliğinizi sağlayacak, yaşlılığınızda size saygı gösterecek, öldüğünüzde arkanızdan yas tutacak. Karşılığında avcılar ve savaşçılar için ateşleri canlı tutacaksınız. Klana, büyüdüklerinde uzun boylu, güçlü avcı ve savaşçılar olacak erkek bebekler vereceksiniz. Geleneklerimiz böyle emrediyor.”</p>

  <p>Sisi öfkeyle başını salladı.</p>

  <p>“Geleneklerimizden hoşlanmadın mı?” diye sordu Madriel kibarca.</p>

  <p>“Kadınların erkeklere hayat vermekten başka yapacak bir işi yok mu?” dedi Sisi.</p>

  <p>“Yok,” dedi Madriel. “Tıpkı erkeklerin kadınlara hayat vermekten başka bir işi olmadığı gibi.”</p>

  <p>Onları izleyen genç erkekler dağılıp ana kulübelerden birine girmişlerdi. Madriel gölün öbür tarafındaki duvar boyunca uzanan ikinci bir platforma işaret etti. Burası asıl yerleşimin bulunduğu ana platformdan daha dardı ve karşıya nehrin en dar kesiminden geçen uzun, parmaklıklı bir köprüyle ulaşılıyordu. Bu ikinci, uzak platform boyunca, iki kişinin ancak sığabileceği büyüklükte, saman damlı küçük kulübeler inşa edilmişti.</p>

  <p>“Bunlar düğün kulübeleriniz. Bu gece yeni kocalarınızla birlikte oraya gidecek ve beş gün beş gece kalacaksınız.”</p>

  <p>Kızlar küçük kulübelere bakınca kaderleri birden gözlerine gerçek ve yakın göründü. Red Mimilith genç erkeklere baktı.</p>

  <p>“Kocalarımızı seçebilecek miyiz?”</p>

  <p>“Kocalarınızı seçmek mi! Tabii ki hayır!” Madriel çok şaşırmıştı. “Onlar sizi seçecek.”</p>

  <p>O sırada genç erkekler tek sıra halinde kulübeden çıkıp büyük platformun ucunda toplandılar. Savaşa hazırlanır gibi kollarını ve bacaklarını esneterek ısınma hareketleri yapmaya başladılar. Kestrel yüzünü saklayan adamı aralarında görünce bir an için neden maskeli kalmayı tercih ettiğini merak etti.</p>

  <p>“En güçlü olan ilk seçimi yapacak,” dedi Madriel. “Aranızdan en sağlıklı ve doğurgan olanı seçecek. Böylece klana güçlü ve sağlıklı bebekler verecek. Ondan sonra ikinci en güçlü olan seçecek. Altı genç erkeğimiz de bu şekilde gelinlerini seçecekler. Klanımızın geleneği böyle.”</p>

  <p>“Saçmalık bu!” diye bağırdı Sisi. “Kimin en doğurgan olduğunu kim nasıl bilebilir?”</p>

  <p>“Arzularının gücüyle. Genç kadınların en çekici oldukları zaman doğurganlık dönemleridir. Bana bakın. Taç yaprakları buruşup dökülmeye başlayan bir çiçek gibiyim. Çocuk doğurma yaşım geçti. Hiçbir erkek beni arzulamıyor. Ama sizler –Sisi’ye dönerek– sizler henüz açılmamış birer goncasınız.”</p>

  <p>“Ben değilim,” dedi Sisi kızarıp yaralı yanaklarına dokunarak.</p>

  <p>Madriel güldü.</p>

  <p>“Onların, genç bir erkeğin gözünde seni daha az arzulanır kılacağını mı sanıyorsun? Çocuğum, vücudunun her yanı gençliğin tatlı kokusuyla dolu. İlk seçilen sen olacaksın.”</p>

  <p>“Bizi kimin seçtiğinin bir önemi yok,” dedi Kestrel. “Hiçbirini tanımıyoruz.”</p>

  <p>“Fırtınada yürüyüşlerini gördüğünüzde onları tanıyacaksınız,” dedi klan anası. “Bir kadın bir erkek hakkında bilmesi gereken her şeyi fırtınada yürüyüşünden öğrenir.”</p>

  <p>Daha fazla soru sormalarına fırsat kalmadan boynunda bebek asılı, elinde renkli kumaş parçalarıyla dolu sepet taşıyan bir kadın yanlarına geldi.</p>

  <p>“Gelinlik renkleri anne,” dedi sepeti uzatarak.</p>

  <p>Madriel sepeti alıp sarı lacivert bir kurdeleyi seçti. Birkaç santim uzunluğunda, eski bir kumaştan kopartılmış gibi ucu yırtılmıştı. Gevşek bir düğüm atıp Sisi’ye verdi.</p>

  <p>“Erkeklerin görebileceği bir yerde tutun. Zamanı geldiğinde ne yapacağınızı söyleyeceğim.”</p>

  <p>Kumaş parçalarını birer birer sepetten çıkartıp kızlara dağıttı. Bazıları çizgili, bazıları kareli, bazıları da düzdü. Kestrel’e en düz kumaşı vermişti; neredeyse beyaz denebilecek kadar açık gri bir kumaş parçasıydı. Kendisine bu kadar renksiz bir kumaş parçası verildiği için sevinmişti; klan anasının bunu bilerek seçtiğinden emindi.</p>

  <p>“Fırtınada yürümek nasıl bir şey?”</p>

  <p>“Göreceksiniz.”</p>

  <p>Kulübelerin arasında bir hareketlenme oldu ve yaşça büyük bir grup erkek dışarı çıktı. Ellerinde, sopalar, ucuna ağırlık bağlanmış ipler ve kamçılar vardı.</p>

  <p>“Babalar hazır,” dedi Madriel. “Gelin!”</p>

  <p>Ayağa kalktı, kızlar onu izlediler. Kulübelerle su arasındaki geniş iskelede onları kâh diz çökmüş kâh oturur vaziyette sıraya dizdi. Gelinlik renklerini kucaklarında açık ve görülecek bir şekilde nasıl tutacaklarını gösterdi. “Babalar” dediği, yaşça daha büyük olmalarına rağmen bazıları hiç de yaşlı görünmeyen erkekler ellerinde silahlarla önlerinde iki uzun sıra oluşturdular. Sessizce, gözlerini yerden kaldırmadan, ciddi yüzlerle sıradaki yerlerini aldılar; bacaklarını açıp karşı karşıya geçerek, platform boyunca iki adım genişliğinde, suya paralel, upuzun etten bir koridor oluşturdular.</p>

  <p>Onlar sıralanırken genç erkekler son hazırlıklarını tamamlıyordu. Her biri sağ koluna gelinlerinkiyle aynı renklerde birer kumaş parçası bağladı. Kol bantlarını taktıktan sonra boyunlarını ve yüzlerini bezlerle sararak yalnızca burunlarının altında nefes almak için incecik bir boşluk bıraktılar. Gözleri de bağlanmıştı.</p>

  <p>Kestrel, kucağındaki beyaz kumaş bandın aynısından takmış genç adama baktı. Kumaşlarla sarmadan önce yüzünü görmüştü: küçük kalkık bir burnu, geniş bir yüzü vardı.</p>

  <p>Lütfen o olmasın, diye düşündü. Onunla evlenemem.</p>

  <p>Bu düşünceyi hemen kafasından kovdu. Barra klanından ya da başka bir yerden hiç kimseyle evlenmeye niyeti yoktu.</p>

  <p>“Evlenmeyeceğim! Beni zorlayamazlar!”</p>

  <p>Yüksek sesle konuşan Sisi’ydi. O da kendi rengini taşıyan genci görmüş ve öfkeden küplere binmişti.</p>

  <p>“Sabırlı olun!” dedi Manth kızlarının gerildiğini gören Madriel. “Henüz bir seçim yapılmış değil. Az sonra gelinlik renklerinizi size söyleyeceğim yere koyacaksınız. Daha sonra, genç erkekler seçimlerini yaptıklarında size bir renk verilecek.”</p>

  <p>Gözleri bağlı genç erkekler ikili sıranın bir ucuna dizildiler. Kestrel gözleriyle labirentteki yolculukları sırasında ilgisini çeken maskeli adamı aradı ama artık hepsinin yüzleri kapalı olduğundan onu seçemedi.</p>

  <p>Barra toplantı kulübesinden çıkıp sıraların arasında dolaştı. En sona geldiğinde durup kollarını başının üzerine kaldırarak iki kez el çırptı. Babalar hazır ola geçip kamçılarını ve sopalarını havaya kaldırdılar. Gözleri bağlı genç erkeklerden ilki başlangıç noktasına götürüldü. Olacakları anlayan kızlar dehşete düşmüş, kendi korkularını unutmuşlardı.</p>

  <p>Haydutların lideri tekrar ellerini çırptı: bu sefer bir kez çırpmıştı. Gözleri bağlı ilk genç adam çizmeleriyle tahtaları takırdatarak yürümeye başladı. Sopalar hızla sırtına iniyor; kayışlar kollarını kamçılıyor; kırbaçlar bacaklarını kesiyordu. Sendeleyerek, inecek darbeleri görmeksizin, her seste geri çekilerek, bağırmamak ya da kaçmamak için büyük bir çaba harcayarak ilerliyordu. Darbeler her iki yandan başına, göğsüne, kalçalarına acımasızca, hiç durmadan iniyordu. Bu ilk genç adam siyah ve turuncu renkler taşıyordu. Aynı renkleri elinde tutan ince ruhlu Sarel Amos çektiği acı karşısında bağırmadan edemedi. Adını sanını bilmiyordu ama aynı renkleri taşıyor olmaları endişelenmesine yetmişti.</p>

  <p>Adam uzun sıra boyunca sendeleyerek ilerliyor, darbeler aralıksız inmeye devam ediyordu. İnleyip sızlanmaya başlamıştı. Çok yavaşladığı için hiçbir darbeden kaçamıyor; her darbeyle biraz daha ezilip yavaşlıyordu. Öküz derisinden kalın bir kırbaç baldırlarını kesince dizlerinin üzerine düştü ve bir daha kalkamadı. Yaşlı erkekler vurmayı bıraktılar. Madriel Sarel’e işaret etti.</p>

  <p>“Gelinlik rengini düştüğü yere bırak.”</p>

  <p>Sarel titreyerek denileni yaptı. Yaşlı kadınlar yediği dayaktan baygın yatan genç adamı kaldırıp götürdüler. Turuncu ve siyah renkli kumaş parçası genç adamın fırtınada yürüyüş denen sınavda ne kadar dayandığını göstermek için yerde duruyordu.</p>

  <p>Gözlerinin bağını açarlarken “Nasıldım?” diye sordu acıdan inleyen bir sesle.</p>

  <p>“İyiydin,” dediler. “Yarı yol çizgisini aştın.”</p>

  <p>Sıra ikinci genç adamındı. Klanın babası ellerini çırptı. Korkunç dayak yeniden başladı ve genç erkekler birer birer bu korkunç sınavdan geçtiler.</p>

  <p>Bazıları şanssız bir darbe sonucu başlangıçtan birkaç adım sonra düşüyor; hemen ayağa kalkmalarına rağmen renkler, düştükleri yere konuyor, şanslarını yitiriyorlardı. Diğerleri büyük bir mücadeleyle, acıyla bağırarak dayanma sınırları zorlanana kadar ilerliyor ve ilk fırsatta tökezleyerek cezayı sonlandırıyorlardı. Beyaz bantlı olan bunlardan biri değildi. Yürümeye başladığı anda Kestrel onun kazananlar arasında yer alacağını anlamıştı. Kendinden emin, sağlam adımlarla yürüyor, sopalar indikçe omuzlarını eğip yaralı bir öküz gibi inatla devam ediyordu. Bileklerine inen kamçılar onu tökezletmiyor, uçlarına ağırlık bağlı kayışlar kafatasını kıramıyordu. Ayaklarını vura vura, derin soluklar alıp hızını koruyarak yarı yol çizgisini geçti. Kestrel kucağında aynı rengi taşımaktan başka bir nedeni olmaksızın onun kazanmasını istediğini fark etti; sonra kendisinden utanıp, düşüp gebersin, bana ne, diye düşündü.</p>

  <p>Klan anası haklıydı. Genç adamların fırtınada yürüyüşlerini izlemek Kestrel’in onları tanımasını sağlamıştı. Hepsi aynı sınavdan geçiyordu ama hepsinin katlanma biçimi farklıydı. Kolunda beyaz bant taşıyan kararlı ve cesurdu ama akıllı değildi. Darbelerden nasıl kaçacağı ya da acısını nasıl azaltacağı konusunda hiçbir fikri yoktu. Güvenilir, çalışkan ama asla ders almayan bir adamdı. Sırf kararlılıkla yolun üçte ikisine geldi ama yediği yüzlerce darbenin ağırlığına dayanamayarak dizlerinin üstüne çöktü.</p>

  <p>Kestrel ayağa kalktı, gelinlik rengini düştüğü yere bırakıp yerine döndü. Geri dönerken Sisi’yle göz göze geldi. Sisi’nin endişesi yüzünden okunuyordu, ama Kestrel onun kendisi için mi genç adam için mi endişelendiğini anlayamadı.</p>

  <p>Sonraki genç adam yürümeye başlamıştı bile. Her birinin ne kadar ilerlediğini gösteren renkler yerde duruyordu. Sınavı bitirenler arkadaşlarının ne kadar başarılı olacağını izlemek ve gelin adaylarına bakmak için yerlerine dönüyorlardı. Bu yeni gaziler, yaralı ve ağrılar içinde olmalarına rağmen gururla dimdik duruyorlardı. Fırtınada yürümüş, klanın babaları olma hakkını kazanmışlardı.</p>

  <p>Sonunda geriye tek renk, en genç Manth kızı Ashar Warmish’in kucağında duran mavi düğümlü kumaş parçası kalmıştı. Kolunda mavi bant taşıyan genç adam sıranın sonunda duruyordu. Sonuncu olduğu için atmosfer biraz daha rahatlamıştı. Arkadaşları aralarında konuşmaya, yaralarını karşılaştırmaya başlamış; renkleri sıranın en önünde olan liderler çoktan gelinlerini seçmeye koyulmuşlardı. Ama önce gözleri bağlı son genç de yürüyüşünü tamamlamalıydı.</p>

  <p>Kestrel daha ilk adımlarını atar atmaz farkı gördü. Kendinden öncekilerden daha güçlü ya da daha çevik değildi. Sadece umursamıyordu. Sarılı başını dimdik tutarak sırtına inen ağır darbelerle sendeliyor, tekrar dengesini bulup sanki hiçbir şey hissetmiyormuş gibi yürümeye devam ediyordu. İzleyenler kısa süre sonra sıra dışı bir şeyler olduğunu fark ederek bakışlarını gelinlerden ona çevirdiler. Yarı yolu geçmiş olmasına rağmen hiç sesi çıkmamıştı. Görmeyen gözlerini sanki davet eder gibi darbelerden yana çeviriyordu. Kestrel, nasıl böyle umursamaz olabilir? Ölmek mi istiyor? diye düşündü. Dalgalara atılır gibi yürüyor, daima en yüksek dalgaya yönelip dev dalgaları göğüsleyerek güç kazanıyordu. Sopalardan biri maskeli yüzünün tam ortasına inince bir çatırtı duyuldu ama o yürümeye devam etti.</p>

  <p>Tüm klan çıt çıkarmadan izliyordu; paramparça ama dimdik bir halde üçte iki çizgisini, sonra da en ileride duran beyaz kumaşı aştı, hâlâ ayaktaydı. Darbeler daha da şiddetle iniyor, sendeleyip sallansa da güçlü kuvvetli adamlar sopaları ve kamçılarıyla onu düşürmeyi başaramıyorlardı. Klanın babası Barra yolun sonunda sert bakışlarla, yaklaşan genç adamı izliyordu.</p>

  <p>Neden, diye düşündü herkes kadar büyülenmiş olan Kestrel. Neden kendini bu şekilde cezalandırıyor? Hiçbir gelin bu kadar acı çekmeye değmez. Onu izlerken, izleyen herkes gibi o da bunun gelinlerle ya da klanla bir ilgisi olmadığını anladı. Bu yalnızca acı çekmek isteyen genç bir adamdı. Dizlerinin üstüne düşmeyi reddediyor, çünkü çektiği acının sona ermesini istemiyordu.</p>

  <p>Yürümeye devam etti, tüm klan artık sonuna kadar gideceğini anlamıştı. Barra kollarını yavaşça açtı. Gözleri bağlı, tükenmiş, yarı baygın vaziyetteki çocuk sıranın sonuna kadar yürüyüp, kendisini Barra’nın kollarına bıraktı.</p>

  <p>Orada düştü ve birkaç dakika boyunca gözü kara zaferinin bedelini ödemiş gibi göründü. Barra başını kaldırıp:</p>

  <p>“Aya! Aya! Aya! Onu onurlandırın! Ondan önce fırtınada sonuna kadar yürüyen olmadı!”</p>

  <p>Kadın, erkek, genç, yaşlı ona katılıp güvertede tepinmeye, ellerini çırparak bağırmaya başladılar.</p>

  <p>“Aya! Aya! Aya!”</p>

  <p>Elinde mavi gelinlik rengini tutan Ashar Warmish kuşkuyla Madriel’e baktı. Klan anası işaret edip onu yanına çağırdı; elinden tutup mavi kurdeleyi galibin ayakları dibine bırakması için onu götürdü. Genç adam kımıldıyor, bedenini yerden kaldıracak gücü bulmaya çalışıyordu.</p>

  <p>“Yaralarıyla ilgilen,” dedi Barra karısına.</p>

  <p>Madriel genç adamı kolundan nazikçe tutup yüzüne sarılı bezleri çıkarttı. Bezler çıktığında izleyenler yüzünün paramparça, kan içinde olduğunu gördüler. Burnu kırılmıştı. Tek gözü şişip kapanmış, bir yanağı mosmor kesilmişti. Kan ve yaralara rağmen Kestrel bezler çıkar çıkmaz onu tanıdı.</p>

  <p>Bu, Rufy Blesh’ti.</p>

  <p>Arkasına döndüğünde bütün Manth kızlarının, Sarel, Seer, Red ve Ashar’ın ona baktığını gördü. Onu tanımayan yalnızca Sisi’ydi.</p>

  <p>“Kim o?”</p>

  <p>“Bizim gibi bir Manth. Adı Rufy Blesh.” Kestrel kimsenin onları duymaması için fısıltıyla konuşuyordu. “İmparatorlukta köleyken bir gece kaçtı. Aramızdan yirmi kişi diri diri yanarak öldü.”</p>

  <p>“Onun yüzünden mi?”</p>

  <p>“Evet.”</p>

  <p>“Bunu yapacaklarını biliyor muydu?”</p>

  <p>“Biliyordu.”</p>

  <p>Sisi güzel gözlerini tekrar Rufy Blesh’e çevirdi. Yüzü hâlâ kan içinde tek başına ayakta duruyordu; onlara doğru baktı. Açık olan gözü sanki bakıyor ama görmüyor gibiydi. Kestrel bu bakışın anlamını kavramıştı. Buradayım, bana ne istiyorsanız yapın, artık umurumda değil, der gibiydi.</p>

  <p>Klanın babası Barra ellerini havaya kaldırıp çırparak herkesi sessizliğe davet etti.</p>

  <p>“Herkes renginin yanına gitsin!”</p>

  <p>Genç adamlardan bazıları topallayarak, bazıları yaralı kollarını tutarak güçlükle yaklaştılar. Her biri kendi renginin yanında durdu.</p>

  <p>“Seçiminizi yapın!”</p>

  <p>Hiç kimse kıpırdamıyordu. Bütün gözler Rufy Blesh’e çevrilmişti. En uzun dayanan kişi olarak ilk seçimi yapma hakkı onundu. Ama o, bunun farkında değil gibi görünüyordu.</p>

  <p>Klanın babası başını salladı.</p>

  <p>“Bu onur senin.”</p>

  <p>Rufy Blesh rengini yerden aldı ve aradaki boşluğu yavaşça geçip Manth kızlarına yaklaştı. Mavi kumaş parçasını elinde tutuyordu. Yüzünü sildiği elinden kumaşa kan bulaşmıştı. Dehşetle, acıyarak onu izleyen Kestrel bunca kesik ve yarayla yürüyebilmesine şaşırmıştı.</p>

  <p>Birkaç adım ötede durup başını bir o yana bir bu yana çevirdi; herkes seçimini yapmak için gelinlere baktığını sanmıştı. Ama o, elindeki kumaşı platforma atıp gitti.</p>

  <p>Hiçbirini seçmemişti.</p>

  <p>O ana kadar soluğunu tuttuğunu fark etmeyen Kestrel bir nefes aldı. Barra kaşlarını çattı ama ikinci genç adam elinde beyaz kumaş parçasıyla çoktan yaklaşmıştı bile. Madriel’in öngördüğü gibi doğruca Sisi’ye gidip rengini ayaklarının dibine bıraktı. Sisi yere baktı, zarif başını kaldırıp, başka bir yöne çevirdi.</p>

  <p>“Al onu,” dedi Madriel. “Düğümü çöz ve boynuna bağla.”</p>

  <p>Sisi duymamış gibi davrandı. Üçüncü genç adam topallayarak onlara yaklaşıyordu. Rengini Sarel Amos’un önüne bıraktı. Kestrel hem rahatlamış hem de seçilmediği için sinirlenmişti.</p>

  <p>“Gelinlik rengini al,” dedi Madriel Sisi’ye yeniden, “yoksa klandan kovulursun.”</p>

  <p>“Dediğini yap Sisi,” diye fısıldadı Kestrel. “Bu hiçbir şey demek değil.”</p>

  <p>Bunun üzerine Sisi kumaş parçasını yerden aldı, ince uzun parmaklarıyla düğümü çözüp kumaşı boynuna dolayarak bağladı. Bunu yaparken, sanki bu utanç verici eşarbı boynuna dolayan bir başkasıymış ve o her şeyden habersizmiş gibi başka bir yöne, uzaklara bakıyordu.</p>

  <p>Kestrel dördüncü olarak seçildi. Fikrini değiştirmek istercesine, kendisine yaklaşan çocuğa öfkeyle baktı ama çocuk ona sırıtmakla yetindi. Ufak tefek ve yaşça Kestrel’den küçüktü. Kocaman, kepçe kulakları vardı ve topallayarak yürüyordu. Çocuk elindeki sefil kumaş parçasını yere bırakırken Kestrel öfkeden köpürüp, utanç içinde yanıyordu. Pembe mavi kareli! Renkleri bile çocuksuydu. Tanımadığı biri tarafından seçilmek yeterince kötüydü; kepçe kulaklı bir bebek tarafından, dördüncü olarak seçilmekse dayanılmazdı. Bir an, seçim yapmadığı için Rufy Blesh’e bile kızdı. Doğduklarından beri birbirlerini tanıyorlardı, onu seçebilirdi.</p>

  <p>Titreyen ellerle tiksindirici pembe-mavi kurdeleyi yerden alıp boynuna bağladı. Çok az kaldı, dedi kendi kendine. Gözlerini kapatıp içinden seslendi.</p>

  <p><i>Bo! Beni duyuyor musun?</i></p>

  <p>Yanıt gelmedi. Bowman, Mumpo ve diğerlerinin onları aradığından emindi. Onları bulmaları yalnızca biraz zaman meselesiydi.</p>

  <p>Madriel ayağa kalkıp kendisini izlemelerini işaret etti. Seçimler yapılmış, gelinler kurdeleleri boyunlarına bağlamıştı.</p>

  <p>“Erkekler sınavın yorgunluğunu atmak için dinlenecekler,” dedi Madriel. “Siz de yıkanacaksınız. Gün batımında yemek yenecek ve sizler kocalarınıza et ve içki sunacaksınız. Günün son ışıklarında kocalarınız sizi suyun öte yanında sizler için inşa ettikleri kulübelere götürecek. Orada onlarla kalacaksınız. Klanın geleneği böyle.”</p>

  <p>Kestrel bu sözleri dinledikten sonra kafasını gökyüzüne kaldırdı. Kış güneşi alçalıyor, doğuda gölgeler büyüyordu. Günün son ışıkları hızla yaklaşıyordu.</p>

  <p><i>Neredesin Bo?</i> diye seslendi. <i>Çabuk gel! Çabuk gel!</i></p>
</body>
</html>
