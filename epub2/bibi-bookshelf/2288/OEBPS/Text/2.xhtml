<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik0">2</p>

  <p class="baslik1">Sarhoşluk</p>

  <p>Araba durunca Seldom Erth atları çözmüş, Bayan Chirish arabanın sarsıntısıyla kırılacağından korktuğu kap kaçağı bir kat daha kumaşla sarmaya karar vermişti. İnekler ot aramaya gitmiş, insanların çoğu oturmuştu.</p>

  <p>Yola çıkma zamanı gelmişti, Hanno Hath bağırmaya başladı.</p>

  <p>“Sen! Sığır çobanı! Hayvanlarını kontrol edemiyorsan onları akşam yemeğinde yeriz!”</p>

  <p>Creoth’un şaşkınlıktan dili tutulmuştu. Hanno hiç böyle konuşmazdı.</p>

  <p>“Sen! Yaşlı adam! Sana atları çözebilirsin dedim mi?”</p>

  <p>Bir sorun olduğunu fark eden Ira Hath, Hanno’yu kenara çekmeye çalıştı.</p>

  <p>“Hanno–”</p>

  <p>“Şimdi olmaz kadın. Haydi herkes toparlansın! Yeterince vakit kaybettik!”</p>

  <p>Onu duyan Kestrel içinden Bowman’a seslendi.</p>

  <p><i>Babamın nesi var?</i></p>

  <p><i>Emin değilim. Ona kötü bir şey oldu. Onu hissetmem gerek.</i></p>

  <p><i>Haydi. Sana yardım edeyim.</i></p>

  <p>Kestrel babalarını “hissetmesi” gerektiğini söylediğinde kardeşinin ne demek istediğini biliyordu: Bowman, Hanno’nun düşüncelerini okumak istiyordu. Bunun için yakın fiziksel temasa, mümkünse alnını alnına dayamaya ihtiyacı vardı. Ama Hanno hızlı hareket ediyor, hiçbir yerde uzun süre kalmıyordu. İkizler babalarının üzerine atlayıp diğerlerini korkutmak istemiyordu.</p>

  <p>“Baba,” dedi Kestrel. “Yeniden yola koyulmadan önce birbirimize sarılıp dilek dileyelim.”</p>

  <p>“Vakit yok,” dedi Hanno.</p>

  <p>“Lütfen. Bir dakika bile sürmez.”</p>

  <p>“Anne! Pinto!” diye seslendi Bowman. “Dilek sarılışı!”</p>

  <p>Hanno öfkeden yanan gözlerle onlara baktı.</p>

  <p>“Bu ailenin reisi benim! Size vaktimiz yok dedim! Ne cüretle bana karşı çıkıyorsunuz!”</p>

  <p>Pinto koşarak gelmişti.</p>

  <p>“Ama ben dilek dilemek istiyorum baba–”</p>

  <p>Pat! Elinin tersiyle Pinto’nun suratına bir tokat indirdi.</p>

  <p>“Ne diyorsam onu yapacaksın!”</p>

  <p>Tokat canını yakmıştı. Nazik bir adam olan babasının ona nasıl böyle sert vurabildiğini anlayamayan Pinto ağlamamak için dudağını ısırdı.</p>

  <p>“Özür dilerim baba.”</p>

  <p><i>Tut onu! Hareket etmesine izin verme!</i></p>

  <p>Bowman’la Kestrel aynı anda atıldı. Bowman kollarını babasının göğsüne dolayıp yanlardan sımsıkı tutarken Kestrel de bacaklarına sarıldı. Hanno mücadele ederek yere düştü ama Bowman onu bırakmadı. Başını babasının başına dayayıp bütün gücünü topladı. Onu hemen buldu, görmemişti ama şeklini hissetmişti: kıvrılmış, kalın, sümüksü derili bir larvaya benziyordu. Onu yakalamaya çalıştı ama çok kaygandı, elinden kaçtı. Güçlüydü ve babasıyla beslenerek daha da güçleniyordu.</p>

  <p>Bowman babasının aklını kendi aklıyla doldurarak larvaya nefes alacak yer bırakmadı. Diğerleri olanların farkında değildi; tek gördükleri Bowman’la Kestrel’in babalarına sarılıp yere düşürdükleri ve onu bırakmadıklarıydı. Ne yapacaklarını bilmez bir halde etraflarına toplandılar.</p>

  <p>“Onları kendi hallerine bırakın!” dedi Ira.</p>

  <p>Bowman sonunda babasının alnını bulup alnını dayadı ve gücünü dalgalar halinde yaymaya başladı.</p>

  <p><i>Dışarı! Dışarı! Dışarı!</i></p>

  <p>Birden direnişin sona erdiğini hissetti. Babası sarsılarak gevşedi. Yaratık gitmişti.</p>

  <p>Hanno Hath’ın kafası düştü. Bowman kollarını bıraktı. Babasının yüzünü ellerine alıp baktı. Yüzü kıpkırmızı kabarmış, ter içinde kalmıştı. Bowman giysisinin koluyla babasının alnını sildi. Kestrel bacaklarını bırakıp diğer yanına gelerek babasının başını kucağına yatırdı. Ira’yla Pinto yanlarına oturdular. Hanno gözlerini açtı. Sersemlemiş görünüyordu.</p>

  <p>“Şimdi iyi misin baba?” diye sordu Pinto.</p>

  <p>“Evet tatlım.”</p>

  <p>Bowman endişeli kalabalığı yatıştırmak için ayağa kalktı.</p>

  <p>“Bir şeyi yok. Ciddi bir şey değil.”</p>

  <p>Konuşurken aynı şekilde saldırıya uğrayan var mı diye etrafındaki yüzlere baktı. Ama herkes eskisi gibi görünüyordu.</p>

  <p>Hanno yerden kalkıp başını sallayarak gülümsedi.</p>

  <p>“Vay, vay, vay,” dedi. “Neydi bu böyle.” Yüzünde hâlâ tokadının izini taşıyan Pinto’ya baktı. “Sana vurdum mu?”</p>

  <p>“Evet baba.”</p>

  <p>“Vurmak istememiştim tatlım. Sana vuran ben değildim. Sana asla zarar vermem.”</p>

  <p>“Biliyorum baba.”</p>

  <p>Hanno etraftaki gülümseyen yüzlere baktı.</p>

  <p>“Sandığım kadar güçlü değilmişim.”</p>

  <p>“Neydi o?” diye sordular. “Sana ne oldu?”</p>

  <p>“Zehirli bir böcek tarafından sokuldum gibi görünüyor. Bu böceklerden daha olabilir; sizi de sokabilirler.”</p>

  <p>İnsanlar endişeli gözlerle etraflarına bakınmaya başladı.</p>

  <p>“Gözle görülmeyecek kadar ufaklar. Sokması bile belli belirsiz. Pek hissetmiyorsunuz. Kaşıntı gibi.” Boğazına dokundu.</p>

  <p>“Ne yapıyor Hanno? Bize zarar verir mi?”</p>

  <p>“Pek bir zarar verdiği söylenemez. Bir tür sarhoşluk yapıyor. Başka nasıl açıklayabilirim bilmiyorum.”</p>

  <p>“Sarhoşluk mu!”</p>

  <p>Genç erkekler gülerek birbirlerini dürtüklediler. Rollo Shim kolunu kaldırıp sallayarak,</p>

  <p>“Buradayım! Beni sok!” diye bağırdı.</p>

  <p>“Hoş bir his değil,” dedi Hanno ciddiyetle. “Lütfen, eğer böceğin sizi soktuğunu düşünüyorsanız oğlum Bowman’a gidin. Onunla nasıl başa çıkacağını biliyor.”</p>

  <p>Ani, buz gibi bir rüzgâr, sığınacak evleri olmayanlar için yılın hareketsiz durulacak bir zamanı olmadığını onlara hatırlattı. Yola çıkmak üzere hazırlandılar. Sıradaki yerlerini almadan önce Hanno’yla Bowman birkaç kelime konuştular.</p>

  <p>“O şey her neyse bence ölü adamdan geldi,” dedi Bowman.</p>

  <p>“Hayatımı kurtardın, Bo. Bunu biliyorum.”</p>

  <p>“Bağırıp emirler yağdırıyordun. Sanki sen değildin.”</p>

  <p>“Hayır. Ben kendi küçük, sessiz dünyamda, ailem ve kitaplarımla daha mutluyum, öyle değil mi? İnsanları korkutmak istemiyorum. Liderlik etmemin tek nedeni Ira’nın yeteneğine olan inancım. Kimse beni izlemeye mecbur değil.”</p>

  <p>Bowman babasının sesindeki şaşkınlığı duyabiliyordu. Kendisinden, göstermek istediği kadar emin olmadığını fark etti.</p>

  <p>“İnsanlar sana saygı duydukları için seni izliyorlar.”</p>

  <p>“Demek istediğim Bo, kendimi diğerlerinden daha akıllı ya da daha önemli görmüyorum. Ben kimim ki onlara ne yapacaklarını söyleyeyim?”</p>

  <p>“Sen bizim liderimizsin baba.”</p>

  <p>Hanno’nun yüzüne tuhaf bir gülümseme yayıldı. Bowman yavaşça babasının düşüncelerine dokunduğunda orada bulduğu şey onu şaşırttı. Duyduğu sesler şöyle diyordu, <i>Ne gülünç bir adamsın! Kütüphanene geri dön, kütüphaneci! Kimsenin sana aldırış ettiği yok. Daha yumuşak konuş, yoksa insanlar sana güler.</i> Bu seslerden daha derinde, konuşmaların altında başka bir ses duydu. Ses şöyle fısıldıyordu, <i>En iyi ben bilirim, hepsinden daha akıllıyım; beni izleseler iyi ederler.</i></p>

  <p>Ölü bir adamın ağzından çıkan bu sinek nasıl bir şeydi? Bowman kendi kendine sordu. Bize ne yapıyor? Bu kadar derinlerde gizlenen tutkulara nasıl ulaşabiliyor?</p>

  <p>Sonra uzun zaman önce, bir şeylerin kendisine de aynen bu şekilde dokunduğunu anımsadı. Morah’ın sarayında, o gözlere baktığında, içinde vahşi arzular uyandığını ve değiştiğini hissetmişti. Bu sineğin Morah’la bir ilgisi var mıydı?</p>

  <p>İçinde ani bir korku uyandı.</p>

  <p><i>Artık on yaşında değilim. Benim de güçlerim var.</i></p>

  <p>Morah içimizde olan bir şey, dedi kendi kendine. Morah biziz. Bu sinek zehirli değil; yaptığı şey gizli tutkularımızı ortaya çıkarmak.</p>

  <p>Bu sonuncu düşünce hepsinden daha ürkütücüydü. Ya hepimiz içten içe çok farklıysak? Ya küçücük bir sinek, bir anlık bir sokmayla bizi bambaşka birine dönüştürebiliyorsa? Nazik babam bağıran bir diktatöre dönüştü. Ben de bir katile dönüşebilirim–</p>

  <p>Kafasını salladı. O yolu izlememek en iyisiydi. Böcekler ister Morah’dan gelmiş olsun, ister olmasın bu insanları onların zehrinden koruyabilecek tek kişi Bowman’dı; bu onun göreviydi. Bilmesi gereken tek şey buydu.</p>

  <p>Yeniden yola koyulduklarında herkesin aklında yalnızca Hanno Hath’ın tuhaf sarhoşluğu vardı. İnsanlar sinekleri arıyor, bir şey konduğunu sandıklarında kollarına ve yüzlerine vuruyorlar; tuhaf davranışlarda bulunup bulunmadıklarını anlamak için birbirlerini gözlüyorlardı. Bayan Chirish çok hızlı yol aldıklarından şikâyetçiydi, “Bacaklarım birbirine dolanıyor.” Bu bir sarhoşluk belirtisi miydi? Creoth onu yanıtladı, “Eğer inekler hızımıza ayak uydurabiliyorsa siz de uydurabilirsiniz madam.” Kölelikleri sırasında Bayan Chirish’i taşımaya yardım eden sevecen Creoth’un yanıtı, gereksiz sert bir çıkış gibi görünmüştü. Onu görünmez sinekler mi ısırmıştı? Genç Ashar Warmish kıkırdamasını durduramıyordu; sonradan o ve arkadaşı Red Mimilith’in Shim kardeşlere gülünç suratlar yaptıkları, onu güldürenin de bu olduğu anlaşıldı.</p>

  <p>Sekiz yaşındaki küçük Fin Marish ortalıkta esen heyecan havasından faydalanıp öne, Mumpo’nun yanına koştu. Uzun boylu, güçlü olduğu, yavaş konuştuğu ve söylenen her şeye inandığı için bütün küçük kızlar gibi o da Mumpo’ya tapıyordu.</p>

  <p>“Mumpo,” dedi, “uykunda konuştuğunu biliyor muydun?”</p>

  <p>“Hayır,” dedi Mumpo. “Ne diyorum?”</p>

  <p>“‘Git başımdan Pinto! Fin yanıma gel!’ diyorsun.”</p>

  <p>“Öyle mi? Öyle mi diyorum? Neden acaba?”</p>

  <p>“Çünkü Pinto’dan nefret ediyorsun,” dedi Fin, “ve beni seviyorsun.”</p>

  <p>Fin’i aramaya gelen Miller Marish, yerinden ayrıldığı için onu sert bir şekilde azarladı. Fin parmağıyla babasını göstererek kulak tırmalayıcı bir sesle bağırdı,</p>

  <p>“Babam korkunç bir canavara dönüştü! Sinekler onu sokmuş olmalı!”</p>

  <p>Bu kadar çok yanlış alarmın sonunda, kısa sürede olaydan bıkıp gençlerin oyunlarına inanmaktan vazgeçtiler. Yola koyulduktan bir saat sonra birbirlerinin davranışlarını gözlemeleri gerektiğini unutmuşlardı. Sinekler başka kimseyi sokmamıştı ve herkesin keyfi yerindeydi. Yol uzun zamandır ilk kez bu kadar düzgün gidiyordu, çünkü yokuş aşağı iniyorlardı; dağları da gördükleri için bu uzun yürüyüşün bir gün sona ereceğine inançları artmıştı.</p>

  <p>Arabanın tekerleklerinin taşlı yollarda çıkarttığı takırtıyla atların nal sesleri eşliğinde herkes anayurda vardıklarında onları bekleyen hayatın hayalini kurmaya dalmıştı. Bayan Chirish’e biraz sert çıktığını hisseden Creoth, ona kurmayı planladığı çiftliği anlatmaya karar verdi.</p>

  <p>“Çok büyük bir arazi istemiyorum. Eskisi gibi genç değilim. İneklerin otlayacağı bir iki çayır, bir tarafında nehir, diğer tarafında deniz olsun. Kendim için küçük bir ev; tek göz yeter, bir de süt sağmak için gölgelik, güzel bir yer... Mümkünse doğuya bakan. O zaman sabah inekleri sağarken güneşin doğuşunu izleyebilirim. Atalarımın sakalları adına! İşte kıskanılacak bir hayat, öyle değil mi madam? Güneşin ilk ışıklarında taze süt kokusu.”</p>

  <p>“Siz kulübenizde oturup titreyebilirsiniz bayım. Ben yatağımda olacağım.”</p>

  <p>“Yatağınızda olacaksınız demek?”</p>

  <p>“Yatağım da yatak olacak hani! Kenarları yüksek, ortası çukur, kuş yuvası gibi kabarık olacak! Yumurta gibi yuvamda yatacağım ve zavallı ayacıklarım bir daha hiç ağrımayacak.”</p>

  <p>“Demek sadece yatacaksınız madam ve bütün gün hiçbir şey yapmayacaksınız, öyle mi?”</p>

  <p>“Öğle vakti kalkıp biraz ondan biraz bundan yiyebilir, verandada durup komşularımla selâmlaşabilirim. Sonra yine cuppa yatak.”</p>

  <p>Arabanın yanında yürüyen Silman Pillish, Seldom Erth’e anayurtta kuracağı okulu anlatıyordu. Seldom Erth’ün yüzünde dinlemek istediğini gösterir bir ifade olmasa da itiraz etmemiş, bu da Pillish’e yetmişti.</p>

  <p>“Benim okulumda dersler çocuklar için bir yük değil, zevk olacak. Bana gelip ne öğrenmek istediklerini söyleyecekler –mesela hep beraber şarkı söylemek isteyebilirler– insan çocukken öğrendiği şarkıları hiç unutmaz, öyle değil mi?”</p>

  <p>“Bilemem,” dedi Seldom Erth.</p>

  <p>“Ben de onlara, doğru adrese geldiniz, diyeceğim ve onlara bir şarkı öğreteceğim –mesela ‘Anne tavuk ve civcivleri...’”</p>

  <p>Beklenmedik derecede tatlı bir sesle şarkının birkaç mısrasını söyledi.</p>

  <p>“Küçük civciv, küçük civciv nerdesin?” “Burdasın! Burdasın! Burdasın!”</p>

  <p>Anlaşılan bu son sözler, Pillish’in arkasında beliren kayıp civcivlere söylenmişti.</p>

  <p>“Böylece okula isteyerek gelecekler. Evet, anayurttaki okulumuz mutlu bir yer olacak. Öğretmenlerini de seveceklerini sanıyorum, ne dersin?”</p>

  <p>“Bilemem,” dedi Seldom Erth.</p>

  <p>En önde, hızlı adımlarla yürüyen Mumpo’nun anayurt hayali kurduğu falan yoktu. Küçük kızlar gitmişti, dikkatini toplamalı, tehlikelere karşı gözlerini dört açmalıydı; zaten kuracak hayali de kalmamıştı. Arkasına dönüp, Sisi’nin yanında yürüyen Kestrel’e baktı. Kendisini bildi bileli Kestrel’i seviyordu. O kemikli, ince yüzün tüm hatlarını, o huzursuz gözlerin her halini ezbere biliyordu. Ama Kestrel onu sevmiyordu. Bunu doğal bir şey olarak kabullenmişti. O kimdi ki, Kestrel onu sevsin? Onsuz geriye ne kalıyordu? Sanki gelecekte büyük bir delik açılmış gibiydi. Bir tür şaşkınlık içindeydi ama üzülmüyordu, sadece gerçek bir mutluluk yakalayabilme ümidini kaybetmişti.</p>

  <p>Kestrel, Mumpo’nun arkasına bakıp kendisini izlediğinin farkında değildi. Sisi için endişeleniyordu.</p>

  <p>“Daha fazla yemelisin,” dedi. “Önümüzde uzun bir yol var.”</p>

  <p>“Fazla yiyeceğimiz kalmadı,” dedi Sisi. “Çocuklar yesin.”</p>

  <p>“O zaman yürüyemeyecek kadar zayıf düşersin ve seni arabaya bindirmek zorunda kalırız. Bu da atların daha fazla yorulmasına neden olur.”</p>

  <p>“Beni bırakıp gidebilirsiniz.”</p>

  <p>“Seni hiç bırakabilir miyiz Sisi?”</p>

  <p>“Neden bırakamayacakmışsınız? Ben sizler gibi Manth değilim. Kimseye bir yararım yok. Hem artık... biliyorsun.”</p>

  <p>“Güzel de değilim mi demek istiyorsun?”</p>

  <p>“Güzel değilim. Prenses de değilim. Hiçbir şey değilim.”</p>

  <p>“Güzel bir prenses olmayan insanların hiçbir şey olmadığını mı düşünüyorsun?”</p>

  <p>“Ne demek istediğimi biliyorsun.”</p>

  <p>“Herkes sana hayran Sisi.”</p>

  <p>“Herkes değil.”</p>

  <p>Kestrel onu anlamamış gibi davranmadı.</p>

  <p>“Bowman da öyle.”</p>

  <p>“Bunu sana o mu söyledi?”</p>

  <p>“Kardeşimin ne hissettiğini biliyorum. Gelip seninle konuşmadı mı?”</p>

  <p>“Dikiş dikiyordum. İyi iş çıkardığımı söyledi.”</p>

  <p>“Gördün mü?”</p>

  <p>“Kess, lütfen! Sen de bana acımaya başlama.”</p>

  <p>Eski Sisi bir an için görünüp kaybolmuştu. Kestrel sevgiyle onun kolunu tuttu.</p>

  <p>“Aksi olduğun zaman seni daha çok seviyorum.”</p>

  <p>“Hayır sevmiyorsun.”</p>

  <p>Gülümsüyordu.</p>

  <p>“Haydi Sisi, itiraf et. Göründüğün kadar iyi kalpli ve mütevazı değilsin.”</p>

  <p>“Evet öyleyim. Ben dünyanın en sade, en mütevazı insanıyım.” Konuşurken gülümseyerek Kestrel’i de güldürdü. “Karşınızda, sadelik prensesi Sisi. Benden daha mütevazısı yoktur.”</p>

  <p>Gülmeye başlayınca devam edemedi. Lunki memnun bir ifadeyle baktı.</p>

  <p>“Hah şöyle. Eğlendiğini görmek beni mutlu ediyor.”</p>

  <p>“Çok kötüsün Kess,” dedi Sisi durulunca. “Senin yüzünden bir sürü şey söylüyorum.”</p>

  <p>“Öyleyse kendini açlıktan öldürmeyi bırakacaksın, anlaştık mı?”</p>

  <p>“Başkaları ne yiyorsa ben de onu yerim.”</p>

  <p>“Güzel. Bütün istediğim bu.”</p>

  <p>“Ama Kess, yaşayıp yaşamamak gerçekten umurumda değil. Gösteriş olsun diye söylemiyorum. Aranıza katıldığımdan beri her şeyi çok farklı görmeye başladım. Eski halimi düşündükçe kendimden utanıyorum. Aile bağlarınız çok güçlü, birbirinize karşı çok naziksiniz. Ciddi, düşünceli ve her şeyden önemlisi çok iyisiniz. Yeryüzünde sizin kadar sessiz ve iyi insanlar yoktur.”</p>

  <p>“Sanırım bir kişiden söz ediyorsun.”</p>

  <p>“Belki.”</p>

  <p>“Onun da kusurları var.”</p>

  <p>“Bazen fazla üzgün olduğunu, çok fazla tek başına kaldığını düşünüyorum. Ama kusur göremiyorum.”</p>

  <p>“Sor ona! Sana anlatsın!”</p>

  <p>“Böyle bir şeyi hayal bile edemem!”</p>

  <p>Sisi arkadaşına söylemese de, gizliden gizliye Bowman’ı mutlu edebileceğine inanıyordu. Ama bunu aklından geçirirken bile artık güzel olmadığını, bu yüzden kendisini seçmesi için bir neden olmadığını düşünüyordu.</p>

  <p>“Artık her şeyin farklı olduğunu hep unutuyorum.”</p>

  <p>Günde belki yüz defa yaptığı gibi yüzündeki izlere dokundu.</p>

  <p>Hanno Hath’ı sokan sinek unutulmuştu. Günlerdir hiç olmadıkları kadar neşeliydiler. Bazıları yürürken şarkı bile söylüyordu; çok eski zamanlardan, Manth’ların göçebe bir kavim olduğu günlerden kalma bir yol şarkısı söylüyorlardı. Kestrel anne babasının yanına gidip annesini bir kez daha, en azından yolun bir kısmında arabaya binmesi için ikna etmeye çalıştı. Ama Ira Hath herkesle birlikte yürümekte ısrar ediyordu.</p>

  <p>“Güneş batarken duracağız. O zamana kadar dayanabilirim.”</p>

  <p>Bowman’la Mumpo ileride, bu korunmasız arazide diğerlerine gözcülük ediyorlardı. Bowman arkasına dönüp baktığında Kestrel’in annesinin elini tuttuğunu gördü. Arabanın yanında sağlam adımlarla yürüyen, yaralı yüzü soğuk rüzgâra dönük, parlak, kehribar rengi gözleri ileriye, boşluğa bakan Sisi’yi gördü.</p>

  <p>Sisi havadaki belli belirsiz vızıltıyı duymadı. Boğazı kaşınınca bir eliyle kaşıdı ve üzerinde durmadı. Kısa bir süre sonra boynunun bitiminde, köprücük kemiklerinin arasındaki yumuşak boşlukta duyarlı bir nokta oluştu.</p>
</body>
</html>
