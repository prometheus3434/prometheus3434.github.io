<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css"/>
</head>

<body>
<h4 class="MsoNormalCxSpMiddle" id="sigil_toc_id_13" style="text-align: center;"><b>Musa'nın İdeolojiyi Tamamlayışı: Tevrat'ın Niteliği</b></h4>

  <p class="MsoNormalCxSpMiddle" style="  text-align: center;  "></p>

  <p class="MsoNormalCxSpMiddle">Tek tanrıcı İbrahim geleneği bir mitosa dönüşmüş olarak yaşıyor, fakat görünüşte tarihin karanlıklarına gömülmüş gibi duruyordu. Yeni bir "çıkış", geleneği pekiştirip doktrinin tamamlanmasını sağladı: Musa'nın öncülüğünde</p>

  <p class="MsoNormalCxSpMiddle">Yahudilerin Mısır'dan göçü.<br/></p>

  <p class="MsoNormalCxSpMiddle">Musa, Mısır uygarlığından gelen "Tek Tanrıcı" etkileri İbrahim'in "Adanmış topraklar" daki geleneği ile birleştirerek "kitaplı dinlere" geçişi başaran en önemli peygamberlerden birisi ve belki de en önemlisidir.</p>

  <p class="MsoNormalCxSpMiddle">Musa, Mısır, uygarlarının zulmü altında inleyen Yahudileri hem Tevrat'da hemde Kur'an'da uzun uzun anlatılan mucizevi serüvenlerin sonunda çölden geçirerek Kenan iline getirdi. Bu Yahudi halkının bir anlamda kurtuluş savaşı idi. Bu yüzden Musa, biraz önce andığımız felaket tellallığından öteye geçmeyen "peygamberlerden" farklı olarak savaşçı atılımcı ve yol açıcı bir peygamber oldu. Onun ve temsil ettiği sosyal hareketin etkileri çok daha güçlü bir Tanrı'nın (Yehova'nın) ortaya çıkışını sağlamış, uygarlık kurucu niteliği itibariyle de ilk kez yasa koyucu özellikler taşımıştır. O zamana kadar hep tanrı adına krallar tarafından yasa konulup din tarafından desteklendiği halde, Musa ile ilk kez din bir toplumsal yapının ceza dahil tüm kurumlarını ve kurallarını baştan itibaren belirlemek gibi bir niteliğe kavuşuyor ve kral dahil herkes bu yapının içinde bir yere yerleşiyordu. Ortaya konulan yasalar Mezopotamya'da yüzyıllardır her çürümenin sonunda ki tedbir ve düzenlemeleri içeren yüzlerce yıllık geleneği tekrarlayıp (Hammurabi-Uragika kanunlarının bir kopyası olarak) doğmuş olsada Tanrı'nın buyrukları niteliğinde konulması ilktir.<br/></p>

  <p class="MsoNormalCxSpMiddle">Bu nedenlerle Tevrat, bir yandan İbrahim ve Musa'nın savaşçı, yol açıcı idelolojisi ile daha önce durumlarını belirtmeye çalıştığımız peygamberlerin çileci inanışlarını birleştiren, tarihöncesinden tarihe girişi anıtlaştıran bir belge niteliğini taşıdı. İbrahim ve Musa dışında ki öbür peygamberler İsrail oğullarının "Tek tanrılarına" metelik vermeyen büyük imparatorlukların elinde oyuncak olmuş çilecilik ve ağıtçılıktı. Kurulu uygarlık doğal sınırlarına ulaşıp, sınıflar savaşı nedeniyle çürümeye başlayınca bunu sezen bir "kutsal kişilik" ortaya çıkıyor ve başlıyordu öğüt vermeye. Ya insanlar tanrının yasalarına boyun eğecekler ya da kaçınılmaz "Çığlık onları yakalayacaklar" (Kur'an)'dı. Bu yüzden ne kadar çok tarihsel devrim olmuşsa o kadar çok da peygamber ya da mesih çıkmıştır. Sınıflar savaşını uygarlık içinde, kent içinden çözümleyecek devrimci sınıflar çıkamazdı; çünkü köleler bu tarihsel rolü gerçekleştirecek devrimci bir sınıf olmaktan uzaktılar. Bu durumda çürümüş ve kokuşmuş toplumu kurtaracak bir "kurtarıcı", "mesih" ya da "peygamber" beklentisi doğal bir beklenti idi. Hiç zaman kaybetmeden bu göreve 'Tanrı tarafından atanmış elçiler" görevlerini ifa etmeye başlıyorlar, ama nafile!: Artık son yaklaşmıştır, ya bir barbar grubu ya da daha genç (Barbarlık yaşamını tümüyle yitirmemiş, altın çağlarını yaşamakta olan) bir uygarlık tarafından yıkılacaklardır. Nitekim peygamberler para etmez. Yıkılış gerçekleşir.<br/></p>

  <p class="MsoNormalCxSpMiddle">Bu durumda yıkılan uygarlığın ortada sadece kokuşmuş ideolojisi kalır. Yani peygamberlerin toplumu tanrı buyruğuna çağıran yankıları, mitolojileri. Kur'an bu yıkılışları, yıkılışların yüzyıllarca birikip arkasında bıraktıklarını ibretle şöyle belirtir:<br/></p>

  <p class="MsoNormalCxSpMiddle"><i>"Ey Muhammed seni yalancı sayıyorlarsa bilki, onlardan önce Nuh milleti, İbrahim milleti, Lut milleti ve Medyen halkıda peygamberlerini yalancı saymış ve Musa'da yalanlanmıştı. Ama ben kafirlere önce mehil verdim, sonra da onları yakalayıverdim. Beni tanımamak nasılmış görsünler. Nice kasabaların halkını haksızlık yaparken yok ettik. Artık, çatıları çökmüş, kuyuları metruk, sarayları bomboş kalmıştır. (Kur'an Hacc 42-45)</i><br/></p>

  <p class="MsoNormalCxSpMiddle"><i>"Biz hiçbir kasabayı öğüt vermek için bir sakındırıcı göndermeden helak etmedik. "(Kur'an Şuara 208-209)</i><br/></p>

  <p class="MsoNormalCxSpMiddle"><i>"Sonra birbiri peşinden peygamberlerimizi gönderdik. Her ümmete peygamber geldikçe onu yalancı saydılar. Onları birbiri peşinden yok edip, hepsini birer efsane yaptık" (Kur'an Mü'minün 44)</i><br/></p>

  <p class="MsoNormalCxSpMiddle"><i>"Haksızlık yapanları bir çığlık yakaladı oldukları yerde diz üstü çöküverdiler." (Kur'an Hud 94)</i><br/></p>

  <p class="MsoNormalCxSpMiddle">Barbar akınının şiddetinin büyüklüğü, yıkılışın dehşeti çağlar aşan etkiler uyandırır. Kur'an bunu da şöyle belirtir:<br/></p>

  <p class="MsoNormalCxSpMiddle"><i>"Allah kasabaların zalim halkını yakalayınca böyle yakalar, yakalamasıda şiddetli ve elimdir. "(Kur'an Hud 102)</i><br/></p>

  <p class="MsoNormalCxSpMiddle">Görüldüğü gibi antik tarihte iki çeşit peygamber çıktı; Birincisi uygarlık kuran, evvelce uygarlık kurduğu için Tanrılaşan tek tanrılı düzene geçince peygamberleşen peygamberler. İkincisi kurulmuş uygarlığın yıkılışını haberi veren, hiçbir sosyal yol açıcılık başaramayacağı için ağıtlar yakan, beddualar eden, yıkılışı edebiyatlaştıran, İsa dahil diğer peygamberler.</p>

  <p class="MsoNormalCxSpMiddle">İlk tür peygamberler ayrı ayrı zamanlarda ortaya çıkmış olmalarına rağmen aynı tarihsel paralellik içinde sayılmalıdırlar. Bu tarihsel paralellik İbrahim, Musa, Muhammed örneğinde olduğu gibi devrimci atılımcı, sosyal aksiyon ve ideolojileri doğurmuştur.<br/></p>

  <p class="MsoNormalCxSpMiddle">Sonuncularını ise ezilen ve soyulan, köleleştirilmiş insan kalabalıklarına İsa örneğinde olduğu gibi "bir yanağına vurulursa öbür yanağını dön" tevekkülcülüğünü anlatan peygamberler kopyası saymak gerekir.<br/></p>

  <p class="MsoNormalCxSpMiddle">Peygamberler bahsini kapamadan önce son olarak tarihsel sürecin ideoloji üzerinde ki etkilerini göze batırarak bazı peygamberlerin neden hem kral hemde peygamber olduklarını açıklamaya çalışalım.<br/></p>

  <p class="MsoNormalCxSpMiddle">Kentlerin en eski kuruluşlarında kent kurucu kahramanların, toplum şeflerinin hem kral hemde kutsal rahip (Işakku, vb.) olduğunu öldükleri zamanda tanrılaştıklarını örnekler vererek daha önce açıklamıştım. Kentler uygarlıkları yayılıp, her yerde kral ve tanrılar bolluğu çıkınca ve buna paralel olarak soyutlama yeteneği geliştikçe tanrılaşma prosesinin değiştiğini artık insan tanrı yerine "Tanrı'nın yeryüzündeki gölgesi" düşünüşüne geçildiğinide daha önce açıklamaya çalışmıştım. Sonuncu gelişmede yani büyük kıtasal imparatorlukların çıktığı aşamada ise tek tanrılı düşünüşe geçildiği ve artık kutsal toplum şeflerinin tanrılaşmak ya da tanrının gölgesi olmak vasfından tanrının elçiliğine bir dönüşüm geçirdiklerini de görmüş olduk. Bu yüzden toplulukların manevi ve maddi şefi durumunda ki bazı krallar örneğin birçok İsrail kralı önceki gelişimin devamı olarak hem peygamber hemde kral oldular. Buna en iyi örnekler Davut, Süleyman, Zekeriya gibi başlarından türlü mucizeler geçmiş olan kral peygamberlerdir.<br/></p>

  <p class="MsoNormalCxSpMiddle">Buraya kadar açıklamalarımızla İbrahim peygamberin kim olduğu, diğer peygamberlerin peygamberliklerinin nereden geldiği gibi sorulara kısmen de olsa yanıt verdiğimi, insanlığın tarihsel serüveninde "kurban efsanesini" daha anlaşılır kıldığımı umuyorum. Efsanenin anlaşılırlığını sağlamaya çalışırken insanlığın maddi ve entellektüel tarihine de kısmen giriş yapmış ve tarih persektifimi de ortaya koymuş oldum.<br/></p>

  <p class="MsoNormalCxSpMiddle">Fakat bu çalışma yazımın başında belirttiğim gibi ne dinler tarihidir, ne de "tarih'"dir. Mitolojinin tasnifine bir "giriş"tir. Başlangıç noktası olarak kutsal kitapların mitolojisini değerlendirmekle başlayan bir "giriş". Dikkat edildiğinde görüleceği gibi yazının polemik yanı hemen hemen yok gibidir. Oysa konu üzerine dağlarca malzeme ve "görüş" birikmiştir. Bu yüzden yazının son bölümünde eksik kalan bir iki konuya değinip konunun en can alıcı yanı üzerinde bu polemiği yapmak istiyorum. Bunu anlayışımın, yaklaşımının farklılığını ortaya koyabilmek için gerekli görüyorum.<br/></p>

  <h4 class="MsoNormalCxSpMiddle" id="sigil_toc_id_14" style="text-align: center;"><b>Roma İmparatorluğu'nun Habis Ruhu Hristiyanlık ve Orijinal Din</b></h4>

  <p class="MsoNormalCxSpMiddle" style="  text-align: center;  "></p>

  <p class="MsoNormalCxSpMiddle">Tanrılara kurban adamanın tüm halkların tapınımlarından biri olduğunu, bunun Arap mitlerine geçerek baştan beri ele aldığımız "kurban efsanesini-mitini" yarattığını belirttim. Burada akla son olarak şu soru gelebilir; Tevrat’ı İbrahim geleneği yarattığı, kurbanı sürekli olarak o salık verdiği halde neden sadece İslamiyet inançlarında devam etmektedir?</p>

  <p class="MsoNormalCxSpMiddle">Bunu Tanrı sözlerinden çıkarmaya çalışalım:</p>

  <p class="MsoNormalCxSpMiddle"><i>"Yahudi veya Hristiyan olun ki doğru yolu bulasınız" dediler. Ey Muhammet! Doğruya yönelmiş olan ve Allaha eş koşanlardan olmayan İbrahim dinine uyarız" de" (Kur'an Bakara 135)</i><br/></p>

  <p class="MsoNormalCxSpMiddle"><i>"İbrahim, Yahudi de, Hristiyanda değjldir ama doğruya yönelen bir müslimdi; "(Kur'an Ali lmran 67)</i><br/></p>

  <p class="MsoNormalCxSpMiddle">Görüldüğü gibi Muhammed Tevrat'ı, İncil’i atlayıp dinin gerçeğine, yani asıl gelenek olan İbrahim dinine yöneldiğini belirterek sonra gelenlerin ya da yazılanların hep yazma-bozma ve uydurma olduğunu sık sık hemde paylama şeklinde bildirerek ilk orjinal geleneği göze batırmaya çalışıyor.<br/></p>

  <p class="MsoNormalCxSpMiddle">Bu tespit yanlış değildir. Yahudi dini tefeci bezirgânlığın yazboz tahtasına çevrilip "İlk orjinal dinden" epeyce uzaklaşmıştır. Zaten yazılı olanlar bile birbirleriyle çeliştiği gibi neredeyse evrenselleşen imparatorluklar arasında hiçbir gücü olmadığından küçük kavimler arasında sıkışmış, evrenselleşememiş bir "din"dir. Bezirgânlık ideolojisi olarak sürekli oynandığı için Musa'nın kitaplarında (pentateuk) kurban adamanın gerekliliği ve nasıl kurban adanacağına ilişkin uzun ve ayrıntılı açıklamalar varken, I.S.70 yıllarından sonra kurban adamaktan vazgeçilmiştir. Dinin aslından sapmaya birçok örnek gösterilebilir. Fakat kurban tapınımının kaldırılması örneği en çarpıcı örnektir. Başka örnekleri ele almak konuyu ayrıntıya boğacağından bu açıklamayla yetinilmesi yerinde olacaktır.<br/></p>

  <p class="MsoNormalCxSpMiddle">İncil ise tam anlamıyla uydurmadır. İsa’nın yaşamından ve başından geçenlerden başka dişe dokunur hiç bir şey yoktur. Zaten bir değil onlarca hatta yüzlerce İncil vardır. Büyük büyük konsiller, İncilleri zamanında ayıklayabilmek için çok uğraş vermişler ve bunların sayısını üç beş taneye zorlukla indirebilmişlerdir. Bu yüzden Roma İmparatorluğu’nun "habis ruhu", kölelerin yatıştırıcı ideolojisi İncil üzerinde uzun uzadıya durmayı gerekli görmüyoruz. Fakat yazımın kısmen "dinler tarihi" şeklinde gelişmesi karşısında kimi arkadaşlarımızın eksiklik olarak görmemeleri için bir kaç sözle bunada burada değinmeyi yararlı görüyoruz.<br/></p>

  <p class="MsoNormalCxSpMiddle">İsa, yaşayıp yaşamadığı dahi tartışmalı olan ve diğer peygamberler gibi Yakındoğu'da, "Vaadedilmiş topraklar"da çıkan ve başlangıçta bir Yahudi peygamberi olduğu halde yeni bir dinin kuruculuğunu gerçekleştiren bir tarihsel kutsal kişiliktir. Ancak diğer Yahudi peygamberleri gibi habire barbar akınlarının büyük büyük imparatorlukları yıkıp kurduğu bir zamanda değil, uluslar göçünün sonuna doğru gelinirken evrenselleşmiş bir imparatorluğun yani Roma imparatorluğunun ideolojisi olarak doğdu. Ama İbrahim, Musa ve Muhammet'ten farklı olarak bu imparatorluğun kuruluşunda değil, çöküş aşamasında çıktı. Bu durumu nedeniyle çağ açıcı, uygarlık kurucu, "düzen koyucu bir din yerine, feryadı dünyaları saran antik tarih zulmünün yatıştırılması için ortaya çıkmış bir din oldu.<br/></p>

  <p class="MsoNormalCxSpMiddle">Roma imparatorluğu içinde 10 kişiden neredeyse 9'unun köleleştirildiği ve bu kölelerinde modern bir sınıf olamamaları nedeniyle düzeni değiştiremedikleri bir dönem yaşanıyordu. Spartaküs gibi büyük köle isyancıları ve isyanları çıkmasına karşılık, bunlar hiçbir zaman sosyal bir düzen değişikliğine (Devrime) varamazlardı ve varamadılar. Neden varamadılar? Bu sorunun yanıtı yazımızın konusu değildir. Ama isyanların trajik sonları herkesçe biliniyor; kılıçtan geçirilmek, katledilmek.<br/></p>

  <p class="MsoNormalCxSpMiddle">Evrensel boyutlara ulaşmış Roma İmparatorluğu hiç de uzun olmayan aralıklarla iyice şişmiş ve sıkıntılara yol açmak durumuna ulaşmış köle problemini böyle kılıçtan geçirmelerle çözmeye çalışıyor ve düzen içinde bir çözüm tutturmaya çalışıyordu. Fakat zor gücü yalnız başına bir çözüm olamazdı. Çürümeyi giderecek dışardan barbar akınları da iyice azalınca (sonuncusu Hun'ların akını idi) düzenin başka amortisörlere ihtiyacını bir zaruret olarak dayatıyordu. Halkın sosyal ve fizik acılarını dindirecek şey, bir dinden başkası olamazdı. Ne 'Tanrıların bolluğuna" dayanan eski dinsel yapı, ne de hiçbir zaman evrenselleşemeyen Yahudi dini bu boşluğa dolduramazdı. Bu nedenle Yahudiliğin açtığı tek tanrılı yoldan ve özellikle "Mesih" beklentisi yolundan düzeni rahatlatacak yeni bir kurtarıcı olarak İsa geldi.<br/></p>

  <p class="MsoNormalCxSpMiddle">İsa, her ne kadar yerleşik çok tanrılı sistemin eski din sınıfları tarafından engellendiyse de çok geçmeden "Devlet dini" olarak beklenen yerini, aldı. Böylece insanlar yaşadıkları dünyadan umut kesip öteki dünyada mutluluk ve huzuru arayabilirlerdi. "Dinin afyon rolü" en çok İsa dini için geçerli oldu.<br/></p>

  <p class="MsoNormalCxSpMiddle">İşte bu nedenlerle yeni bir uygarlık kuruculuğuna soyunan, tarihi yol açıcılık göreviyle determine olmuş Muhammed, ne Yahudi dinine, ne Hristiyanlığa itibar edemezdi. Bu nedenle kendisininde açıkça belirttiği gibi doktrinin aslına, tüm dinleri yaratan ortak ideolojiye gitmiştir. Bu yüzden kurban tapınımı diğer dinlerde kalmadığı halde sadece İslam dininde uygulanmaya devam etmiştir.<br/></p>

  <p class="MsoNormalCxSpMiddle">İslam dininde bir tapınım olarak varlığını devam ettiren "Kurban" ve "Kurban bayramı" olayının tarihsel kökleri sanırız iyice açıklığa kavuşmuştur. Olayın bir de "bayram" boyutu vardır. Kısaca bunada değindikten sonra konu üzerinde yürütülen çalışmalara bir göz atıp, farklılıklarımızı ortaya koyarak bitirelim.<br/></p>

  <p class="MsoNormalCxSpMiddle" style="  text-align: center;  "></p>

  <h4 class="MsoNormalCxSpMiddle" id="sigil_toc_id_15" style="text-align: center;"><b>Bayram Üzerine Freud ve Turan Dursun'un Eleştiri Anlamsızlıkları</b></h4>

  <p class="MsoNormalCxSpMiddle" style="  text-align: center;  "></p>

  <p class="MsoNormalCxSpMiddle">Bayram diye adlandırılan olay bütün dinlerin belirli zamanlarda, belirli biçimlerde gerçekleştirdikleri tapınımın Türkçede ki ortak adıdır.</p>

  <p class="MsoNormalCxSpMiddle">Bunun en önemli, en çok dikkat çeken yanı, her zaman değil, takvimin belirli tarihlerinde, her yerde değil, belirlenmiş yerlerde, gelişigüzel değil tarihin derinliklerinden getirilmiş belirli şekillerde gerçekleştirilişidir. Bu neden böyledir?<br/></p>

  <p class="MsoNormalCxSpMiddle">Konuya bir kaç yönden bakılmaktadır. Bunlardan birisi Freud'un psikanalitik bakış açısıdır. Buna göre gerek din gerekse dinsel tapınım insanlığın nevrozudur. Tezini açıkladığı "Hz. Musa ve Tek Tanrıcılık" adlı kitabında;<br/></p>

  <p class="MsoNormalCxSpMiddle">"Erken yaşta bir travma kendini savunma uyuklama evresi nevrotik rahatsızlığın patlak verişi geriye itilmiş nesnenin kısmen dönüp gelişi; işte bir nevrozun oluşumu için saptadığımız formül budur." diye bir tespit yapıyor ve bunun birey için "takılıp kalma", "yineleme saplantısı"na nasıl yol açtığını açıkladıktan sonra, "bireyden toplumsal"a geçiyor ve:<br/></p>

  <p class="MsoNormalCxSpMiddle">"Şimdi bireyin yaşamındakine benzer bir sürecin soyyaşamında da gerçekleştiği varsayımını benimsemeye çağıracağız okuyucuyu." şeklinde bir önvarsayımı kabul etmeye zorluyor. Bundan sonra uydurma ve spekülatif nitelikte olduğunu tartışmaya bile gerek bulunmayan "İnsanlığın sürüler halinde yaşadığı dönemde bir baba katli olduğunu, katlin travmatik nitelikte bulunuşundan dolayı geri dönüp gelerek Baba tanrıya dönüştüğü" yolunda açıklamalar yapıyor. Fakat asıl tespitini, "dinsel öğreti ve seromonilerde iki tür ögenin varlığını saptarız; birincisi, eski aile öyküsüne takılıp kalmalar (fiksasyon) ile bunların Kalıntıları; ikincisi, geçmişin yeniden diriltimi (ihya), unutulmuş nesnelerin uzun aralardan sonra yeniden dönüp gelişi." olarak özetliyor.<br/></p>

  <p class="MsoNormalCxSpMiddle">Şimdi bu spekülatif açıklamalarla, bizim yazımızda tüm sınırlı olanaklara rağmen yapılmaya çalışılan açıklamalar birbiriyle karşılaştırılabilir. İlk bakışta da görülebileceği gibi ikisi arasında olağanüstü farklar vardır. Bir kere, "formülasyon uyduruculuğunu" tarihe ve insanlığa dayatmak yerine, maddi ve manevi gerçeklikten yola çıkılmış, her iddia olayla kanıtlanmaya çalışılmıştır. Daha sonra "birey"den değil, "toplumsaldan" yola çıkılmıştır. Bu yüzden tıbbi yaklaşımın bir sonucu olarak tek tek insanların hasta ve nevrotik oluşlarıyla, tüm insanlığın "hasta" olması arasında derin farklılığın bizim yaklaşımımız da bulunamayacağını belirtmeye bile gerek yok. Biz insanlığın nasıl yaşadığı ve bu yaşayışın nasıl bir düşünüş ve inanışa yol açtığı ile ilgiliyiz. "İdeoloji"yi nevroz saymanın bizim haddimiz ve hakkımız olmadığını düşünüyoruz.<br/></p>

  <p class="MsoNormalCxSpMiddle">Ancak, baştan beri konuyu ele alırken şunu gördük; çağlar değiştikçe ideoloji hemen arkasından değişmiyor. Eski ideolojiler ile yenileri uzunca bir süre birarada yaşamaya devam ediyorlar. Buda doğal bir sonuçtur; çünkü örneğin 50.000 yıla yakın sürmüş tarihöncesi ideolojilerin tarihe girmekle hemen değişmesi asla düşünülemez. Hem eski ilişkiler, hemde özellikle eski düşünüş tarzları her zaman yeniyi sürekli zorluyorlar. Buna Freud'da olduğu gibi "geçmişin nevrotik bir tarzda geri dönüşü" denmesi olsa olsa kafa kargaşasına yol açar. Çağların yaşayış ve düşünüşü her zaman iç içedir.<br/></p>

  <p class="MsoNormalCxSpMiddle">Bu yüzden "bayram" şeklinde ki tapınımların nevrotik bir saplantı olmaktan ve burada aranmaktan önce çağlar boyunca süren maddi ve toplumsal ilişkilerde aranması gerektiğini düşünüyoruz. Farklı anlayışlar üzerinde biraz daha "fikir cimnastiği" yaptıktan sonra bunu göstermeye çalışacağım.<br/></p>

  <p class="MsoNormalCxSpMiddle">Bayramlar üzerine bir daha doğrusu tapınımlar üzerine bir başka dikkat çeken görüş, din tarihçilerinin görüşüdür. Buna göre “Bayram”lar kutsalın tezahürüdur. İnsanlık yaşanan zamanı tarih dışı bir boyuta taşımak istemekte ve buda "bayramlara" yol açmaktadır. Bayramla birlikte yaşanan zaman bu zaman değildir; bayramın geçtiği yer somut yaşanan yer değildir; insanların o an yaşadıkları ilişki tarihsel ve insani bir ilişki değil, tarihdışı esrarengiz ve varolanın ötesinde bir ilişkidir. Temel tez budur. Ama insanlar neden böyle yapmaktadırlar? Durup dururken mevcut zaman, ilişki ve yaşam yeterliyken böyle "acaip" bir durumun içine neden girmektedirler? Bu soruların yanıtı yoktur.<br/></p>

  <p class="MsoNormalCxSpMiddle">Oysa yanıt toplumsal yaşam ve gereklerin içindedir. Örneğin Mezoamerikan halklarının kurban bayramının protein ve besin ihtiyacından kaynaklandığını ayrıntılı örneklerle göstermiştik. Yaşamın temel davranışlarının toplumsal onayı kendini ideolojide ve tapınımlarda gösterir.<br/></p>

  <p class="MsoNormalCxSpMiddle">Yukarı barbarlığa giren bütün halklar hasadla ilgili bir takım tapınımlar geliştirirler. Nedeni çok açıktır. İnsanlar kendi yaptığı şeyleri kendi yeteneklerinin sonucu olarak değerlendiremezler. Olsa olsa bir büyük iradenin ürünü olabilirler. O büyük irade toplumsal yaşamdaki onurlandırma gibi onurlandırılır. Herşey paylaşıldığı gibi ürünün oluşmasını "gerçekleştirenle" de paylaşılması zorunludur. Bu yüzden her sene belirli zamanlarda "hasad şenlikleri" düzenlenir. Bunun belirli zamanlarda yapılmasının gerekçesi açıktır: Doğanın kendini üretme zamanlarının her sene devrevi olarak aynı zamanlarda gerçekleşmesinden. Doğaya ve toplumsala dair bilinemezlik doğal tanrılara ve doğal inanışlara yol açar. Frazer'in çok güzel örneklerini sunduğu gibi ürünün en iyisi ve ilk ürün bu doğal tanrılara adanır.<br/></p>

  <p class="MsoNormalCxSpMiddle">Tarıma geçememiş orta barbarların hayvanlara ilişkin tapınımları da çok farklı değildir. Hayvanın kendisi insan üretiminin sonucu olmayıp, olsa olsa tanrısal iradenin bir ürünü olabilir. Öyleyse tarihin önceden beri getirdiği tapınım hayvanların belirli zamanlarda büyük iradeye kurban edilmesini gerektirir.<br/></p>

  <p class="MsoNormalCxSpMiddle">Demek zamanı ilga edelim bir başka boyutta yaşayalım düşünüşünden değil toplumsal ve doğal zorunluluklardan kaynaklanan bir durum vardır.<br/></p>

  <p class="MsoNormalCxSpMiddle">Kutsal olanla ilişki de öyledir. Tarihin belirli zamanlarında komüna bireyin dokunulmazlığa sahipken kişi sivrilmelerinden sonra bu kez kutsallığın boyutu değişmiştir. Herşey kutsallaşınca toplumsal çıkmazları aşmanın tek boyutu olarak ve zorunlu olarak yaşama yeni bir "kutsallık" sızmıştır. Gerçekten de insanlar bu kez altlık üstlük ilişkileri içinde bulununca artık bunun kabul edilebilir hale koyulması da gerekti. Olağanüstü mistisizme kardırılmış bir ilişkiler evreni yaratılmalıydı ki insanlar oraya taşınabilsin ve "tarihsel zamandan" kurtulabilsinler. Bu yüzden zaman aşkınlaştırıldı; bu yüzden yer ve ilişkiler aşkınlaştırıldı. Yani inanışın acıları dindiren "afyon" boyutuna, doğal olandan tarihsel geçmiş kullanılarak böylece geçildi.<br/></p>

  <p class="MsoNormalCxSpMiddle">Kurban ve kurban bayramı üzerine bir başka örnek Türkiye'den: İslamiyet ve din konusunda ülkemizde en çok yankı uyandırmış ve fanatik İslamcıların katliyle daha çok ünlenmiş bulunan T. Dursun'un yaklaşımı benzer yaklaşımlar içinde en iyi örnektir. Dursun, "Tabu Can Çekişiyor: Din Bu' adlı kitabının 1. cildinde "Kurban ve Kurban bayramı konusunu inceliyor ve kutsal kitaplardan olayı aktardıktan sonra sorular soruyor. Bu soruların bazıları şöyle:<br/></p>

  <p class="MsoNormalCxSpMiddle"><i>"İbrahim çocuğunu kurban etmek, kesmek için bir "düş"ü nasıl kanıt saymış? Bunun Tanrı'dan olabileceğini nasıl (daha doğrusu niçin) düşünmüş? Bu oğlanı bir armağan olarak veren Tanrıysa nasıl olup da yatırıp kesmemi buyurur? Böyle ARMAĞAN olur mu? Tanrı'nın amacı armağan vermek mi cinayet işletmek, öz çocuğumu keserek acılara gömmek mi? diye neden düşünmemiş?</i><br/></p>

  <p class="MsoNormalCxSpMiddle"><i>Burada olduğu gibi başka konularda da Kur'an'da Tanrı'nın insanları denediğinden sözedilir. Tanrı'nın denemeleri kime karşı, niçin? Bir şey öğrenmeye, ya da kanıtlamaya gereksinimi var?</i><br/></p>

  <p class="MsoNormalCxSpMiddle"><i>Bir başka kişi de "düşünde gördüğünü bir kanıt sayarak" İbrahim'in tutumunu gösterirse ne olur? İbrahim'in öyküsüyle buna yol açılmış olmuyor mu?</i><br/></p>

  <p class="MsoNormalCxSpMiddle"><i>Tanrı İbrahim'e çocuğunu kestirmeyeceğini bildirirken oğlanın yerine bir "kurtulmalığa" neden gerek görmüş? Bir başka canlıyı kurban etmek niye? Ya da bunun için bir kurbanlık yaratıp göndermek?</i><br/></p>

  <p class="MsoNormalCxSpMiddle"><i>Akla gelebilen ama karşılıksız kalan sorulardır bunlar" (Din bu 1. Cilt sf.125) diyor, T. Dursun.</i><br/></p>

  <p class="MsoNormalCxSpMiddle">Bu sorular gerçekten karşılıksız mıdır? Eğer gerçeği aramıyorsak, geçmişte insanlar neden böyle düşündüler diye düşünmüyorsak, eğer 21. yüzyılın, modern çağın kriterleri ile yanıtlar arıyorsak (aslında aramıyorsak!) gerçekten bu soruların karşılığı yoktur. T. 'Dursun aslında efsane ile ilgilenmiyor. Onun ne kadar saçma, ne ölçüde olanaksız, bunlara inanmanın en kadar gülünç olduğunu ortaya koymaya çalışıyor.<br/></p>

  <p class="MsoNormalCxSpMiddle">Bu yaklaşım doğru mudur?</p>

  <p class="MsoNormalCxSpMiddle">İlk bakışta doğru gibi görünüyor. Çağımızın insanı için, 1400 yıl önceki (hatta kurban efsanesi bakımından onbinlerce yıl önceki) ideoloji ve insancıl ilişkiler olağanüstü saçma, gülünç hatta T. Dursun'un belirtişiyle "katliam" gibi görünecektir. Başka türlüsü mümkün müdür? Denecek ki evet mümkündür; Dünya’da tüm dinlere inanan milyarlarca insan bulunduğuna göre mümkündür. Bu inanışların bugünkü gerçeğe uymadığını ortaya koymak belki geriliğe, gericiliğe karşı savaş gibi gelebilir. Neden sorusunun sorulmasını yasaklayan, tanrı buyruğunu sorgulamayı kâfirlik sayan inanışlar karşısında gerçek yanıtlar olmasa da düşünmeye çağırdığı için belki bir değer taşıdığı kabul edilebilir.<br/></p>

  <p class="MsoNormalCxSpMiddle">Fakat bize bu "kaba gerçek" değil, gerçeğin derinliği gerekir. Dinsel dogmaları son derece basit karşılaştırmalarla, herkesin bildiği fiziksel açıklamalarla dahi alt ettiğimizi düşünebilirsiniz. Fakat "inananın" karşısında sorgulama nafile bir çabadır. Ne bizim yaptığımız açıklamalar, nede T. Dursun'un "soruları" ve yaptığı açıklamalar onlar için bir anlık kuşku dahi yaratmaz. Çünkü iddia tanrı buyruğudur, doğrudur ve asla tartışılmaz. Bu yüzden T. Dursun "inananlara" hitap ediyorsa (yada ettiyse) boşuna uğraşmış olmakta, hatta tahrik edici bir davranış içinde bulunmaktadır. Yok eğer, gerçeğin ta kendisini arayanlara hitap ediyorsa sığ açıklamalarla ya da "sorularla" olacak iş değildir bu.<br/></p>

  <p class="MsoNormalCxSpMiddle">Nitekim kendisi de bunu kısmen anlamış olacak ki kurban için iki sebep açıklıyor: Birincisi, "Ayetlerden anlaşılan o ki, ilk doğan oğlanın "Tanrı'ya kurban edilmesi" biçiminde ki eski inancın bir yansıması var" diyor ve ikincisi, "Bu dinlerde "insan" kimi durumlarda "mal"dır. Örneğin köle, sahibinin malıdır. Karı kocanın malıdır. Çocukta özellikle "babanın" malıdır. İbrahim'e çocuğunu "kurban etme" yetkisinin verilmesi bundan" diyor.<br/></p>

  <p class="MsoNormalCxSpMiddle">Gösterilen sebeplerden birincisini alalım; gerçekten efsanede "İlk doğanın adanması" inancı vardır. Fakat "ilk doğanın adağı" ne zaman, nerede ve daha önemlisi niçin gerekmiştir? Bu uygulamanın bu kadar köklü bir inanış özelliği taşıması nedendir? İnsanlar günümüz insanlığı için "vahşet" sayılacak bir tapınıma niçin ihtiyaç duymuşlardır?<br/></p>

  <p class="MsoNormalCxSpMiddle">Değil koskoca bir tarihin determinizmini aramak, bu basit soruların karşılıklarını dahi T. Dursun'da bulmak olanaklı değildir. Bu "tarih bilimi" yoksunluğu ikinci sebep ortaya konulduğunda daha açıklıkla ortaya çıkar; karının, çocuğun, kölenin "mal" olması.<br/></p>

  <p class="MsoNormalCxSpMiddle">Bir kere kurban efsanesi aşağı barbarlıktan (avcı, toplayıcılıktan) orta barbarlığa (Göçebe hayvan yetiştiriciliğine) geçişin başlangıcına, geçiş çağına denk düşen bir efsanedir. Dolayısıyla bu çağda ne "kölelik" vardır, ne de çocukların "mal" sayılışı. Bu çağ anaerkillikten tümüyle kurtulmamış tam bir komünal çağdır. Her ne kadar efsane ataerkilliğin "baba İbrahim’ini" ortaya çıkarmak üzere ise de kadının hala etkilerini devam ettirdiği bir dönemdir. Nitekim Sara'nın İbrahim üzerinde ki egemenliği aynı efsanenin ayrıntılarıyla anlattığı bir gerçektir. Dolayısıyla bu kanı yanlıştır.<br/></p>

  <p class="MsoNormalCxSpMiddle">Burada denilebilir ki "aynı İbrahim'in köleleri de var cariyesi de var. Bu nasıl açıklanacak?" Çok basit! Efsane, İbrahim'in bir yüzyıldan fazla yaşadığını açıklıyor! Bu, Arapların atası olarak tüm bir tarihsel geçmişin (Tarihöncesinden tarihe girişin) tüm efsanevi olaylarının İbrahim'e mal edildiğini gösterir. Bu gerçek bilinmeyince, İbrahim'in kim olduğu ve ne zaman hangi ilişkileri yaşadığı bilinemez ve T. Dursun'un yaptığı gibi ''İbrahim mavalı”dan bahsedip konuyu kapatmak gerekir. Oysa olay göründüğünden daha derindir.<br/></p>

  <p class="MsoNormalCxSpMiddle">Konuya bakış açısı modern çağdan, İbrahim'in yaşadığı çağların açıklanmasına götürülünce olaylar kendiliğinden aydınlanır. Örneğin "düşlerin", "kehanetlerin" antik çağda tinselliğin en önemli tezahürü olduğu, hatta peygamberliğin, kutsallığın en önemli işlerinden olduğu, T. Dursun'un sandığı gibi "basit bir düş" denilip geçilemeyeceği kendiliğinden ortaya çıkar.<br/></p>

  <p class="MsoNormalCxSpMiddle">Eğer aşağı barbarlığın avcılığa dayalı toplumunun kıtlık içindeki yaşantısı bilinirse "Tanrı'nın insan kurban etmekten ya da çocuk kurban etmekten" başka bir şeyi insanlığa salık veremeyeceği de bilinmiş olur. Yine aynı şekilde hayvan evcilleştirmenin getirdiği bolluk karşısında Tanrı'nın insanlığa, "insan ve çocuk kurban etmeyi bırakın, artık hayvan kurban edin" buyruğu vermekten başka bir tutum takınamayacağı da T. Dursun'un sorusunun karşılığı olarak anlaşılmış olur.<br/></p>

  <p class="MsoNormalCxSpMiddle">Bu açıklamaları uzatmak mümkündür. Fakat bizi bütün bir yazımızı tekrarlamak durumuna sokacağı için gereksizdir. Burada sadece yaklaşım farklılıklarımıza örnekler vermeye çalışıyoruz.<br/></p>

  <p class="MsoNormalCxSpMiddle">Bu kadar örnek yeter. Bu efsaneyi çözümlemek için giriştiğim çabaların eksik kalan yanlarını "Yaratılış" ve "Tufan" efsaneleri çözümlemesi sırasında tamamlamayı düşünüyorum. Kutsal kitapların mitolojisi ve diğerleri de mitoloji tasnifinin bir parçası olarak değerlendirilmelidir. Açılmış bu tartışma, yeni çabalarla tamamlanacak, zenginleşecek ve "İnsanlığa dair bilmecenin" çözümlü için bir "katkı" da bulunmuş olacaktır. Böyle olacağını (en azından) ummak istiyoruz. İnsanlık ve onun Kültürel devrimi, geçmişin "masallarını", ideolojilerini temizlemeden "Spiral gelişim" yasasının bir sonra ki' adımı olan "Modern Komüna"ya asla varılamayacaktır. "İnsanın hakkı"nın ve "Düşüncenin gücü"nün eninde sonunda buraya varacağından zerrece kuşku duymuyorum.<br/></p>

  <p class="MsoNormalCxSpMiddle"><br/></p>

  <h4 class="MsoNormalCxSpMiddle" id="sigil_toc_id_16" style="text-align: center;"><b>YARATILIŞ EFSANESİ</b></h4>

  <p class="MsoNormalCxSpMiddle" style="  text-align: center;  "><b>Efsaneler Üzerine Birkaç Söz Daha ve "Yaratılış"</b></p>

  <p class="MsoNormalCxSpMiddle" style="  text-align: center;  "></p>

  <p class="MsoNormalCxSpMiddle">Efsaneler uygarlık öncesi "Halk Masallaradır. Masal adını almaları onları gerçek dışı yapmaz. Aksine bütün "doğaüstü" yanlarına, "fizikötesi" niteliklerine rağmen her zaman gerçek, somut olaylardan türetilmiş anlatımlardır. Tarihten önce yani yazının bulunmadığı uygarlık öncesinden geldikleri, kuşaktan kuşağa nakli olarak aktardıkları için çıkıştaki kaynaklarından epey uzaklaşıp, bir takım tahriflere uğrasalar bile, temel iskelet aynı kaldığından, somut olay bilindiğinde" anlaşılmaları çok kolaydır. Gerçeklik efsaneyi, efsane gerçekliği anlamak için son derece ilginç olanaklar sunar.</p>

  <p class="MsoNormalCxSpMiddle">Kitaplı dinler (Yahudilik, Hristiyanlık, Müslümanlık) kendilerinden önceki komün ideolojilerini (efsane gerçeklerini ve geçmişin geleneklerini) reddeder ve hatta yasaklarlar. Fakat hemen her zaman insanlığın en eski geçmişinden gelen bu efsane anlatımlarını, varoluşlarının bir kanıtı ve düşünüş sistemlerinin temeli yapmaktan da geri kalmazlar. Bu bakımdan kitaplı dinlerdeki "Yaratılış efsaneleri" de diğer mitolojik anlatımlar da böylesi çelişkili bir varoluş ve anlatımın bir örneğini oluştururlar. Kitaplı dinlerin hepsi komünal çağdan uygarlık çağlarına geçişin ara aşamalarında bulunduklarından, hem uygarlık ideolojilerini hemde komünal dönemlerin ideolojilerini içiçe barındırır ve hatta onun yeni bir sentezini yapmış bulunurlar.<br/></p>

  <p class="MsoNormalCxSpMiddle">Efsanelerin ele alınışı tarihsel çağların iç içe geçişini, ideolojilerin yapılar üzerinde yükselişini, tarihin kopup kırılmalarla ama, süreklilik içinde akışını, günümüz gerçekliğinin geçmişten devralınan mirasını, geçmişin mirasının günümüz kuşaklarının üstüne "bir kabus gibi çöküşünü" ortaya koyarlar. Bu yüzden günlük yaşamımız ve gerçekliğimiz içinde her an bunlarla karşı karşıya oluşumuzu ortaya koyarak, insana dair bilmecenin çözümüne yardım ederler. "Tarih bilimi” (Çağların akışını ve birbirlerine geçişini; geçmişten geleceğe, uzanan insan ilişkilerinin kanunlarını inceleyen. Bilim) için bulunmaz malzemeler sunarak “Pöpülarizasyon" imkanı yaratırlar.<br/></p>

  <p class="MsoNormalCxSpMiddle">Efsanelerin bu yönü tarihöncesi gerçeklikler olmasından kaynaklanır. Tarihöncesinde bireysel çıkar, çıkar çatışmalarının sonucu olarak baskı ve baskının sonucu "Yalan" bulunmadığı için "Efsaneler yalan söylemezler*'. "Yalan söylemeyen" kanıtlar, bir konunun, özelliklede ideoloji gibi her zaman egemen sınıfların kontrolü altında olan bir konunun ele alınışında en sağlam kanıtlardır.<br/></p>

  <p class="MsoNormalCxSpMiddle">Son olarak efsaneler, günümüzde de geçmişte olduğu gibi varlığını ve etkisini devam ettiren din, Tanrı vb. gibi "mutlak" sayılan kavram ve kategorilerin göreceliliğini ve köklerini gösterirler. Aynı zamanda bunların neden ve nasıl yaşamaya devam ettiklerinin ilk bakışta görülmeyen sebeplerini verirler.<br/></p>

  <p class="MsoNormalCxSpMiddle"></p>

  <h4 class="MsoNormalCxSpMiddle" id="sigil_toc_id_17" style="text-align: center;"><b>Efsaneler İçinde "Yaratılış Efsaneleri"</b></h4>

  <p class="MsoNormalCxSpMiddle" style="  text-align: center;  "></p>

  <p class="MsoNormalCxSpMiddle">"Yaratılış Efsaneleri" bütün dinlerde ve inanışlarda evrenin, dünyanın ve son olarak da insanın oluşumuna ilişkin soruları yanıtlamak için oluşturulmuş efsanelerdir. Dinler, çağlarının ekonomik, sosyal kurallarının düzenlendiği bir kurumsal yapı ("Pratik evren düzeni") ve büyük toplumsal hareketlerin ideolojileri olmakla kalmazlar. Aynı zamanda herşeyi açıklamaya çalıştıkları ölçüde felsefi sistemleri ("Terorik bir dünya görüşü") ve dünyanın tersine döndürülmüş görüntüsüdürler. En basit, ilkel, hatta lokal bir topluluğun bile kozmik düzene ilişkin bir düşünüş ve anlayış sistemi vardır. Bu sistem onlar açısından bakıldığında "eksiksiz" görünür. Tarihöncesinde (Çok Tanrılı dinlerin varlığında) yukarıda belirtilen soruların (Evren, Dünya, İnsan) yanıtları karmaşık bir biçimde sosyal yaşayışın mekanik bir yüceltimi şeklinde verilirken, uygarlığa geçilip tek tanrılı dinlere varıldığında daha basit ve görünüşte daha "çelişkisiz" bir duruma ulaşılmıştır. Örneğin Yunan sitelerinde enflasyona varmış tanrı bolluğu içinde tanrıların soy kütüklerini bile bulabilmek imkânsızlaşmış iken, tek tanrılı dinler Tanrı'nın tekliği, öncesiz ve sonrasızlığı ile daha basit ve daha sade bir yanıt bulmuş gibi görünürler. Oysa bu, görünüşte böyledir. İnsan, Yunan tanrılarına ve onların yaptıklarına bakarak Yunan kentlerinde (Sitelerinde) ki sosyal yaşam hakkında bir fikir sahibi olabilir. İdeoloji sosyal gerçekliğe bu kadar yakındır. Tanrılar doğarlar, ölürler, evlenirler, çocuk sahibi olurlar, aşık olurlar, savaşırlar vs. Halbuki tek tanrılı dinler, kendilerini yaratan gerçeklikle bugünkü modern ideolojiler gibi ilintisiz ve bağlantısızmış gibi görünürler.</p>

  <p class="MsoNormalCxSpMiddle">Mitoloji tasnifinde (Teogoni, Eskatoloji vs. gibi tasniflerinde) kozmogoni (Yaratılış) özel bir yer tutar. Hemen her halkın bir “Kozmogonisi” vardır. Her türlü efsanevi olay ve açıklama bunun üzerine inşa edildiği için "Yaratılış efsaneleri"nin diğerlerine öncel olduğunu belirtmeye bile gerek yoktur. Fakat bizim konumuz "Kutsal kitapların" mitolojisi olduğu için insanlığın darmadağınık ve yüzlerce olan "Yaratılış" konularını ele almak durumunda olamayız. Gerektiği ölçüde ve yönde gidiş, gelişlerimiz ve örneklerimiz elbette olacaktır. Fakat "Kutsal Kitapların" mitoloji tasnifi içinde kalmak şartıyla. Aksi takdirde konunun ayrıntıya boğulması işten bile değildir. Nitekim bu alanda ki araştırmalar çoğunlukla ayrıntılar ve savrulmalar içinde kalmaktan kurtulamamışlardır.<br/></p>

  <p class="MsoNormalCxSpMiddle">Bu kısa yazımda yaratılış efsaneleri çerçevesinde ideolojinin kopup, kırılmalarla ama, bütünlük içinde akışına bir örnek yaratmak ve tek tanrılı dinlerin sosyal, tarihsel hatta yeri geldikçe psikolojik köklerine inmek çabası içinde olacağım. Bu bağlamda kitaplı dinlerin (Yahudilik, Hristiyanlık, Müslümanlık dinlerinin) kozmik düzene ilişkin görüşleri ile bunun bir parçası olan insanın oluşumu yada "yaratılışı" konusu üzerinde dururken, aynı zamanda bunların en eski kaynaklarını bularak ve bunları toplumsal ilişkilerle bağlantılandırarak, "İnsanların neden öyle düşündüklerini" bulmaya çalışacağım.<br/></p>

  <h4 class="MsoNormalCxSpMiddle" id="sigil_toc_id_18" style="text-align: center;"><b>YARATILIŞIN KOZMİK BÖLÜMÜ</b><br/></h4>

  <p class="MsoNormalCxSpMiddle" style="  text-align: center;  "></p>

  <p class="MsoNormalCxSpMiddle">Yaratılış, bütün dinsel düşüncelerde evrenin ve dünyanın oluşumuna ilişkin betimlemelerle başlar. Bunun bahsi geçen üç dinde nasıl konumlandırıldığını bir şema ile ortaya koyarak başlamak konuyu daha didaktik hale getirmek bakımından uygun olacaktır.</p>

  <p class="MsoNormalCxSpMiddle">Şemayı koymadan önce şunu belirtmek gerekir ki; Tevrat'ta iki ayrı bölümde (İki ayrı Tevrat demek daha doğru olur) Yaratılışın kozmik bölümü iki ayrı biçimde açıklanmıştır: Bunu ayrı ayrı göstereceğiz. Hristiyanlık'ta kozmik düzene ilişkin bir betimleme olmayıp, "Eski Ahit"e (Tevrat) bağlı kalındığından şemaya onu yerleştirmeyeceğiz. İslamiyet’te ise konu değişik sureler içinde dağınık bir şekilde yerleştirildiğinden ve sıra gözetilmediğinden onun konuya ilişkin betimlemelerini diğerleriyle yan yana koyacağız.<br/></p>

  <p class="MsoNormalCxSpMiddle">TEVRAT: (Tekvin Böl.) Böl. 1: 1 Böl.2:4a Evrenin özgün ilk durumu bir sular kaosudur.<br/></p>

  <p class="MsoNormalCxSpMiddle">Yaratış işi Elohime yüklenmiş ve her biri bir günde yapılan 6 ayrı işleme bölünmüş.<br/></p>

  <p class="MsoNormalCxSpMiddle">KUR'AN: Böl.2:4b Böl.2.25 Evrenin özgün (ilk) durumu bitkilerin bulunmadığı susuz boş topraklardır.<br/></p>

  <p class="MsoNormalCxSpMiddle">Yaratış işi Allaha yüklenmiş ve 6 gün sürdüğü belirtilmiştir.<br/></p>

  <p class="MsoNormalCxSpMiddle"><b>YARATIŞ SIRASI;</b><br/></p>

  <p class="MsoNormalCxSpMiddle">TEVRAT: A-Işık B-Kubbe-Gök C-Kuru toprak-Yer toprağın sudan ayrılması D-Bitkiler E-Göksel cisimler Güneş, Ay ve Yıldızlar F-Kuşlar ve bitkiler<br/></p>

  <p class="MsoNormalCxSpMiddle">KURAN: A-Tozdan yaratılan insan. B-Doğuda Aden’deki bahçe. (Cennet) C-İçinde yaşam ağacının ve iyi kötüyü bilme ağacının bulunduğu her tür ağaçlar. D-Evcil hayvanlar ve kuşlar. E-Adamdan yaratılan kadın.<br/></p>

  <p class="MsoNormalCxSpMiddle">Yukarıdaki şema incelendiğinde Kutsal Metinlerin "Sularla" ilgili bir simgeye, ya da "Yaratışta" "Suların" öncelliğine ilişkin bir betimlemeye dayandıkları hemen görülecektir. Gerçi, Tevrat'ın iki ayrı bölümünün birbirini tutmadığı ve birinin başlangıcı "Sular Kaosu" sayarken, diğerinin, başlangıcı "Susuz boş topraklar" olarak tanımladığı görülmekle birlikte, bu durum Tevrat'ın birçok peygamber (yâda kişi?) tarafından ayrı ayrı tarihlerde yazılmasından kaynaklanmaktadır. Başlangıcı sulara dayandıran metin bizce daha eski inanışlara dayanmaktadır. Çünkü aşağıda göreceğimiz gibi "Başlangıçta su vardı" inanışı daha eskidir. "Susuz boş topraklar "betimlemesi ise İsrailoğulları'nın çöl macerasından, ayrı ayrı kollar halinde hareket edişlerinden ve bu yaşayışın kutsal metinlere yansımasından doğmaktadır.</p>

  <p class="MsoNormalCxSpMiddle">Bu farklılığı bir yana bırakırsak öncelikle suya dayalı simgeselliğin nereden kaynaklandığını çözümlemek durumundayız. Bunu çözümlemek için ise kitaplı dinlerin doğuş kaynaklarını bize verecek olan Mezopotamya-Ugarit Anadolu-Mısır mitlerine ve yaşayışlarına gitmemiz gerekecektir.<br/></p>

  <p class="MsoNormalCxSpMiddle">Kurban olayını ve kurban efsanesini incelerken insanlığın ilk uygarlık doğuşundan nasıl etkilendiğini, ideolojilerin doğuş kaynaklarının da Yakındoğu olduğunu kısmen göstermeye çalışmıştım. Aynı incelemede insanlığın en önemli efsanelerinin Sümer kökenli olduğunu ve bunun sebeplerini göstermeye çalışmıştım.<br/></p>

  <p class="MsoNormalCxSpMiddle">Ortadoğu’da ve hatta buraya dokunmuş olan tüm halklarda tapınım ve inanış etkilerinin yerel motifler bulunsa da hep Sümer ve Sümer versiyonu etkilerden kaynaklandığı şeklindeki kanımda yalnız olmadığımı, konuyu incelemeye yönelen tüm bilim adamlarının, araştırıcıların hep aynı noktaya geldiklerini hiç duraksamadan söyleyebilirim; Sümer uygarlığının gövdesi fizik olarak ortadan kalktıktan sonra bile kurulan öbür uygarlıklar hep Sümer "İlk örneğini" tekrarladılar. Öyle bir "İlk örnek" di ki 6000 yıl boyunca aşağı yukarı aynı kaldı. Sadece teknik seviye, küçük üretim, devlet, sınıflar ve ilişkiler olarak değil, mitoslar bakımından da yine "aşağı yukarı" aynı kaldı. Araştıranlar hep şunu gördü: Akad, Babil, Asur, Hitit, Ugarit, Mısır, Hint, Avrupa uygarlıkları hep ilk örneğin "aşağı yukarı" tekrarıdırlar.<br/></p>

  <p class="MsoNormalCxSpMiddle">Bunu kendileri de anlamışlar gibi Sümerliler binlerce yıl öncesinden şöyle seslendiler: <i>Ey Sümer, evren ülkeleri arasında ki koca ülke, Her zaman sabit ışıkla dolu olan sen, doğudan batıya tanrısal yasaları bütün halklara dağıtırsın! Senin tanrısal yasaların şanlı, tartışılmaz yasalardır! Kalbin derin ölçülmezdir! .. getirdiğin gerçek bilgi, gökyüzü gibi erişilmezdir! Hayat verdiğin kral ölümsüz bir hükümdarlık tacıyla süslenmiştir, Hayat verdiğin efendi her zaman için taç giyer! Efendin kutlu bir efendidir, Kral An'la birlikte tanrısal kerevette yer alır. Kralın "Koca Dağ" Enli Baba'dır... Anunnakiler, büyük tanrılar Sende mesken tuttular. Besinlerini senin zengin koruluklarından sağlarlar. Ey Sümer yurdu, ahırların çok olsun ki ineklerin çoğalsın, Ağılların çok olsun ki koyunların onbinlerle sayılsın...! Sarsılmaz tapınakların ellerini göğe kaldırsınlar! Anunnakiler senin yanında yazgılara karar versinler! (</i><i>Enki ve Dünya'nın düzeni miti; aktaran S. Noah Kramer. Tarih Sümerde başlar. Sf. 109-110)</i></p>

  <p class="MsoNormalCxSpMiddle">Kendilerinin de sezdiği gibi gerçekten de Sümerler tarihte ilk uygarlığı kurmakla kalmamışlar, uygarlığı da, uygarlık ideolojisini de ticaretin sıçrama tahtası yaptığı her yere bir anlamda ithal etmişlerdir. Ayrıca Sümerler, tarihte ilk uygarlık kurucusu oldukları için kendilerini yenen fatihlerden daha ileri sosyal, ekonomik ve kültürel gelişmişlik düzeyi içinde bulunuyorlardı. Antik tarihte ve hatta tarihe girmeden önce yenenlerin yenilenlere ideolojik ve sosyal tabi oluşları mekanizması ilk onlarla başlamıştı. Tarihin kendini tekrarlarmış gibi görünen dairevi hareketinin kökeni onlardı. Dolayısıyla insanlığı en derin etkileyen ilk uygarlık ideolojileri onlarınki olmuştur. Bu etkileşim ideolojinin kuşaktan kuşağa aktarımı yoluyla tek tanrılı dinlere kadar gelmiştir.<br/></p>

  <p class="MsoNormalCxSpMiddle">Bu yüzden "başlangıçta suyun bulunduğu ve "Sular Kaosu"ndan yola çıkıldığı anlayışı da Sümer kökenlidir. Sümerler evrenin oluşumunu gök, toprak ve su şeklinde üç ögeye ayırmışlar, bunların hepsini tanrılaştırarak gök (An), Toprak (Enlil) ve Su (Ea) olarak adlandırmışlardır. Gök ve toprağı yaratan Su Tanrı Ea'dır. Sümer ülkesi, efsanelere göre "sular ülkesi" (Ab-Zu)'dur. Ea okyanus tanrısının yarattığı canavarlarla savaşmışsa da bunu başarmak Babil baştanrısı Marduk'a kalmıştır.<br/></p>

  <p class="MsoNormalCxSpMiddle">Özet olarak vermeye çalıştığımız efsanevi oluşuma göre Sümer-Akat-Babilliler başlangıçta sular kaosunun bulunduğu ve yaratıcı tanrılarının su canavarlarıyla savaştıklarını düşünmüşlerdi.<br/></p>

  <p class="MsoNormalCxSpMiddle">Bu düşünüş nereden kaynaklanmaktadır? Öncelikle Sümer kentlerinin kuruluş özelliklerinden. Sümerler, Mezopotamya'ya geldiklerinde denizler seviyesinden daha aşağıda olan toprakları denizden korumak, ayrıca Dicle ve Fırat'ın taşmalarından dolayı da "sular içindeki ülkeyi" (Ab-Zu'yu) kurtarmak, bataklıkları kurutmak zorundaydılar. Bu zorlu olay 1000 yıl gibi uzun bir sürede kolektif emekle ve sulama kanallarıyla başarıldı. Böylesi muazzam bir girişimin efsaneleştirilmemiş olması düşünülemezdi. Bu yüzden Sümerler, başlangıç durumunu "Sular Kaosu" olarak tahayyül ettiler. Bu düşünüş Tevrat'a kadar etkilerini devam ettirmiş olup, kanıtı Eyüp’ün kitabındadır:<br/></p>

  <p class="MsoNormalCxSpMiddle">"Yahut denizi kapılarla kim kapadı; Ana rahminden çıkıp fışkırdığı zaman; ona bulutları esvap, Ve koyu karanlığı kundak ettiğim zaman, Ve sınırımı ona kestiğim, kapıları ve sürgüleri koyduğum zaman Ve: Buraya kadar geleceksin mağrur dalgaların burada duracak dediğim zaman?" (Tevrat Eyup 38 abç)<br/></p>

  <p class="MsoNormalCxSpMiddle">Başlıca sebep coğrafyanın taşıdığı özellikler olmakla birlikte, antik çağ kentlerinin kurban efsanesinde belirttiğim sebeplerle kozmik bir özellik arzetmesi de kaos ve sular kaosu düşünüşünün önemli sebepleri arasında sayılmalıdır. Bu özelliği bir kez daha hatırlayacak olursak; kentler, kendi başlarına komünal bir dünyadır. Ne modern şehirlere benzerler, ne de kasaba ya da köylere. Bu nedenle kentlerin bireyin ve toplulukların yaşam alanlarının ötesinde komünal birliğin bir ifadesi olduğu ölçüde, kozmik değerler taşır. Buna göre orada yaşayanlar için kent, dünyanın merkezidir, "tanrısal düzen"dir ve bu tanrısal düzen ve dirliğin dışı tam anlamıyla kaostur. İlk kurulan kentlerin yok oluşları suların basmasıyla doğal bir kargaşaya da dönüştüğünden, kentlerin dışı aynı zamanda bir "Kaos"; sular kaosu"dur.<br/></p>

  <p class="MsoNormalCxSpMiddle">Bu nedenle binyıllar boyunca her kuruluş ve yıkılışta kaosa geri dönen Yakındoğu halkları "Sular Kaosu"nu düşünüş ve inanışlarının yani mitoslarının değişmez teması haline getirmişlerdir.<br/></p>

  <p class="MsoNormalCxSpMiddle">Bu düşünüş sistemini pekiştiren diğer etmen bir bitki gibi Nil'in civarına kök salmış Mısır uygarlığıdır. Mısır uygarlığının uygarlaştırıcı kahramanı Osiris, zaten Mezopotamya'dan geldiğinden öncelikle Sümer düşünüş sistemini oraya ve hatta oradan da Greklere yaymıştır. Mısır'ın Mezopotamya'daki gibi bir delta uygarlığı olması ve Mısır'ın tarihöncesi ile Sümerliler'in tarihöncesinin örtüşmesi, suya dayalı simgeselliğin pekişmesine yardım etmiştir. Nitekim Mısırlılar da kaos'un "sular kaosu" olduğunu, başlangıçta evrenin sulardan doğduğunu kabul ederler.<br/></p>

  <p class="MsoNormalCxSpMiddle">Aynı tema ticaret yollarının hem Mısır üzerinden hemde Anadolu üzerinden Greklere uzanması nedeniyle Grek mitosunun da, Yunan sitelerinin de ana düşünüş temasıdır. Grekler'in Mısır etkilerine açık olduğunu Heradot şöyle ifade eder: "Yunanlılar bütün tanrılarını Mısır'dan almışlardır." (Herodot tarihi) Dolayısıyla Grekler de bu temayı ve Yunanlı filozof Thales'in şu sözlerini bulmamız şaşırtıcı değildir:<br/></p>

  <p class="MsoNormalCxSpMiddle">“Herşeyln başı, kökü kaynağı sudur”<br/></p>

  <p class="MsoNormalCxSpMiddle">Yakındoğu halklarıyla savaş ve ticaret yapan Altay Türkleri de evrenin başlangıçta su olduğunu ve herşeyin sudan doğduğunu kabul ederler.<br/></p>

  <p class="MsoNormalCxSpMiddle">Bu açıklamalarımı teyit edecek bir başka kanıt "suya dayalı yaratılış" efsanelerinin ayrılmaz parçasını oluşturan canavarlarla savaş olayıdır;<br/></p>

  <p class="MsoNormalCxSpMiddle">Buna göre evreni sudan yaratan tanrılar, aynı zamanda su veya sudan türemiş canavarlarla da savaşmışlardır. "Yaratılış mitosu"nun Babil versiyonu bu konuda açık kanıtlar ortaya koyar:<br/></p>

  <p class="MsoNormalCxSpMiddle"><i>"Enuma Eliş (Gökyüzünde-bn) destanı başlangıçta herşeyin su olduğunu anlatarak başlar. Tatlısu Apsu ve Tiamat denizi, evreni ve tanrıları yaratırlar. Daha sonra Apsu tanrılara karşı gelir ve herşeyi bilen Enki tarafından yok edilir. Çok öfkelenen Tiamat tanrılara karşı zorlu bir mücadele başlatır. Tanrılar'ın hiçbiri Tiamat'la boy ölçüşecek güçte değildir, bunu gören Enki'nin oğlu Marduk savaş alanına çıkar. Marduk'un bir koşulu vardır ama; tanrıların başı, yiğit ve şimşek çakan gözlü, doğuştan soylu kişilikli bir önder olarak tanınmayı ister tanrılardan" (Asur Tarihi sf. 279 E. Sever)</i><br/></p>

  <p class="MsoNormalCxSpMiddle">Görüldüğü gibi tanrılara karşı mücadele başlatan Tiamat denizin bir parçası ve aslında bir "deniz canavarı"dır. Burada Tiamat aşağı barbar ve yabanıl toplulukları karşılayan bir sembol, bir göksel imgedir. Tanrı Marduk ise, bu toplulukları temizlemeye çalışan tarihin uygarlaştırıcı kahramanıdır. Efsane, kentlerin kuruluş çağlarının bir ifadesi olduğu için kent komününün başındaki askeri şef ne "doğuştan soyludur" ne de diğer yurttaşlar içinde ayrıcalıklı bir yeri vardır. Ancak bu sürecin başında bulunulmaktadır. Onun için savaş başarıyla kazanılınca Marduk mecliste egemen bir yer ister. Bu, kent kahramanın sürekli ve kalıcı kral olma herzelerinin efsanevi anlatımı, böyle bir sosyal olayın ideolojik ifadesidir.<br/></p>

  <p class="MsoNormalCxSpMiddle">Fakat efsanelerde sosyal olaylarla doğal olaylar birbirine karışmış bir halde bulunur. İnsancıl olay benzetmeleriyle ve masallaştırmalarıyla anlatım bulurlar. Sümer ve tanrısı Ea'nın ve daha sonraki Babil baştanrısı Marduk'un "deniz canavarları'yla ya da diğer adıyla Tiamat'la savaşı, Yunanlıların Titanlarla, Tevrat'ta Eyup'un Levyatanla, Hintlilerin ejderlerle savaşı hep aynı türetmelerdir.<br/></p>

  <p class="MsoNormalCxSpMiddle">Buradaki sosyal olay: Uygarlık kuran halkların orada yerleşik bulunan dağınık, lokal yabanıl ya da aşağı barbar halklarla savaşmalarıdır. Canavarların efsanelerde hep balık, kuş, timsah vb. kafalı oluşları kent kurucularıyla savaşan yabanıl ve aşağı barbar halkların totem kıyafet ve özelliklerinden kaynaklanır. Doğal olay: Yağmur ve suların taşmasının ortaya çıkardığı doğal afetlerdir. Tarihöncesinde bunların herbirinin tanrısal nitelik taşıdıkları, tanrıların başlangıçta natürel niteliklere sahip oldukları gözönüne getirilirse mitoslardaki inanılmaz görünüşün ("uydurma gibi görünüşün") ve olağanüstülüğün sebebi hemen anlaşılacaktır.<br/></p>

  <p class="MsoNormalCxSpMiddle">Bu mitos çözümlemelerinin doğru olsa bile tek tanrılı dinlerin kutsal kitaplarıyla ne ilgisi olduğu sorulabilir. Oysa "deniz canavarı" figürünün Tevrat'ta şu şekilde kendisine bir yer bulmuş olması ilgiyi açıkça ortaya koyar: "Ve Allah deniz canavarlarını... yarattı". (Tekvin 1:21)<br/></p>

  <p class="MsoNormalCxSpMiddle">Kurban efsanesinin anlatımı sırasında bu ideolojik ve sosyal sürekliliği zaten gösterdiğim için bu "ilgiye" fazlaca girmeyecek, fakat "su başlangıcı"ndan bir iki örnekle yetineceğim:<br/></p>

  <p class="MsoNormalCxSpMiddle"><i>"Tanrı'nın ruhu sular üzerinde yüzüyordu." (Tevrat Tekvin)</i><br/></p>

  <p class="MsoNormalCxSpMiddle"><i>"Allah bütün canlıları sudan yaratmıştır." (Kur'an Nur suresi 45.Ayet)</i><br/></p>

  <p class="MsoNormalCxSpMiddle"><i>"... İsa yanıtladı, gerçekten sana diyorum, kişi sudan ve ruhtan doğmadıkça Tanrı'nın krallığına giremez." (İncil Yuhanna 3:38)</i><br/></p>

  <p class="MsoNormalCxSpMiddle">Bu örnekleri çoğaltmak mümkün, fakat gerekli değildir. "Sular" ve "Sular kaosu"yla ilgili ilk kaynağın Sümer kentleri olduğunu bilmek yeter.<br/></p>

  <p class="MsoNormalCxSpMiddle"></p>

  <h4 class="MsoNormalCxSpMiddle" id="sigil_toc_id_19" style="text-align: center;"><b>Su Simgeselliğinin Yaygınlığı ve Başka Sebepler</b></h4>

  <p class="MsoNormalCxSpMiddle" style="  text-align: center;  "></p>

  <p class="MsoNormalCxSpMiddle">Buraya kadar anlattıklarım efsanenin Sümer kökenli olduğu ve neden böyle olduğu üzerine yoğunlaşmıştır. Fakat su simgeselliği yalnızca Sümer kökenli sayılamaz. Bu, simgeselliğin sebeplerinden sadece birisi olarak değerlendirilmelidir. Çünkü Yakındoğu ile hiçbir ilgisi olmayan ve ilgisi olması da düşünülemeyecek birçok halkın içinde de bu düşünüşe rastlamak mümkündür. Örneğin hiçbir tarihsel yada coğrafi bağ içinde bulunmayan Amerika yerlileri ya da Afrikalı kimi halklar da doğanın sudan doğduğuna inanmaktadırlar. Bu inanışın, neredeyse evrensel nitelik taşıyan bir yanı vardır. Dolayısıyla suyun bu özelliğini sadece Sümer kent kuruluşlarına, oradan Yakındoğu ve Arap halklarının tarihöncesine bağlayıp bırakmak eksik bir açıklama olacaktır.</p>

  <p class="MsoNormalCxSpMiddle">Öyleyse suyun bu ayırdedici özelliği nereden kaynaklanmaktadır?<br/></p>

  <p class="MsoNormalCxSpMiddle">Bu sorunun yanıtını suyun niteliğinde ve insanoğlunun çocukluğunda aramak gerektiği kanaatindeyim. Gerçektende insan, yabanıllık dönemlerinden aşağı barbarlığın sonuna kadar yalınkat doğanın çocuğuydu. Toplumsallık ve doğallık nerede başlar nerede biter kestirilemezdi. Kurban efsanesinin başlangıç bölümlerinde açıklamaya çalıştığım gibi, ilk insancıl birliktelik. Doğal-komünal bir birliktelikti. Yani komün birliği sosyal bir ürün olmadan önce doğal bir ürün, doğanın doğrudan devamı idi. Bu yüzden insanlar doğadaki kuş, ağaç vb. gibi doğal nesnelerden zerrece kendilerini ayıramıyorlardı. Bu da animizm denilen ilkel felsefe ve inanışı yaratmakla kalmadı, aynı zamanda çağlar süren etkileriyle natürel tanrı ve tasarımların da kaynağını oluşturdu.<br/></p>

  <p class="MsoNormalCxSpMiddle">Bu etki ve yasaklaşımın sonucu olarak su da diğerlerinden daha az olmamak üzere payını aldı ve kozmik bir niteliğe büründü. Gerçekten de su, niteliği itibariyle yaşatan; dokunuşuyla yeniden doğuran, yaşamın olmazsa olmaz ön koşullarından birisiydi. Dolayısıyla ilkel çağlarda (İnsanoğlunun çocukluğunda) yeniden doğumun ve yaşamın devamının suya bağlanmasından daha "doğal" bir şey olamazdı. Basit günlük pratikleriyle doğumun ana kaynağının su olduğunu sezen ilkel halkların, yine bir çeşit doğum olan evrenin ve dünyanın doğumunu da suya bağlamaları "günlük felsefi bilinçlerinin" zorunlu bir gereğiydi. Zaten gözlerinin önünde uzanan uçsuz bucaksız denizler ve okyanuslar hem başlangıç hem de sonsuzluk fikri için doğal bir görüntü çiziyorlardı.<br/></p>

  <p class="MsoNormalCxSpMiddle">Bu nedenlerle Sümerde kentlerin kuruluşu sırasındaki sosyal olayların ve bunlarla karışan doğal olayların tarihöncesinde düşünüş ve inanış olarak hazır bir ideolojik zemini mevcuttu. Ama Sümerler'in yol açtığı insanlık santralizasyonu bu ideolojisinin sürekli ve kalıcı olmasından başka, yaygın bir inanca dönüşmesine de katkı yaptı. Aşağıda incelememizin gelişmesiyle görüleceği gibi tek tanrılı dinler bu ideolojik zemini miras olarak aldılar ve bu zemin üzerinde yeni inanışlar yaratarak günümüze kadar getirdiler.<br/></p>

  <p class="MsoNormalCxSpMiddle"><br/></p>

  <h4 class="MsoNormalCxSpMiddle" id="sigil_toc_id_20" style="text-align: center;"><b>YARATILIŞIN İNSANA İLİŞKİN BÖLÜMÜ</b></h4>

  <p class="MsoNormalCxSpMiddle" style="  text-align: center;  "></p>

  <h4 class="MsoNormalCxSpMiddle" id="sigil_toc_id_21" style="text-align: center;"><b>İnsanın Yaratılışı ve Çamurun Rolü :</b></h4>

  <p class="MsoNormalCxSpMiddle" style="  text-align: center;  "></p>

  <p class="MsoNormalCxSpMiddle">Kitaplı dinlerdeki "Yaratılış Efsanelerinin" birinci bölümü kozmik (Evrenin ve Dünyanın) oluşumu ise, ikinci bölümü insanın oluşumudur. Kutsal kitaplardan Tevrat'ta insanın yaratılışı şöyle ifade edilmiştir:</p>

  <p class="MsoNormalCxSpMiddle"><i>"Ve Rab Allah yerin toprağından adamı yaptı ve onun burnuna hayat nefesini üfledi; ve adam yaşayan can oldu." (Tevrat Tekvin 2:7)</i><br/></p>

  <p class="MsoNormalCxSpMiddle">Kur'an da ise, insanın yaratılışı birçok surede birçok kez tekrarlanmış olup, burada bazı örneklerle yetineceğiz:<br/></p>

  <p class="MsoNormalCxSpMiddle"><i>"And olsun ki insanı kuru balçıktan,. işlenebilen kara topraktan yarattık”(Kur’an Hicr 26-27)</i><br/></p>

  <p class="MsoNormalCxSpMiddle"><i>'And olsun ki insanı süzme çamurdan yarattık." (Mü'minün 12)</i><br/></p>

  <p class="MsoNormalCxSpMiddle"><i>"Aslında biz kendilerini özlü yapışkan çamurdan yaratmışızdır." (Saffat 11)</i><br/></p>

  <p class="MsoNormalCxSpMiddle"><i>"O insanı pişmiş çamur gibi kuru balçıktan yaratmıştır." (Rahman 14)</i></p>

  <p class="MsoNormalCxSpMiddle"><i>"And olsun ki sizi yarattık, sonra şekil verdik, sonra meleklere Adem'e secde edin dedik; İblisten başka hepsi secde etti, o secde edenlerden olmadı. Allah 'sana emrettiğim halde seni secdeden alıkoyan nedir? dedi. 'Beni ateşten onu çamurdan yarattın ben ondan üstünüm' cevabını verdi. Ona 'in oradan, orada büyüklenmek sana düşmez, defol sen alçağın birisin' dedi. (A'raf 11-12-13-14-15)</i><br/></p>

  <p class="MsoNormalCxSpMiddle">Görüleceği gibi kutsal metinler ilk insanın Adem olduğu ve Adem'in "Kumlu toprak ve pis kokan çamur"dan yaratıldığında birleşmektedirler. Acaba Adem neden çamurdan yaratılmıştır? Efsane'nin "toprağa" ve "pis kokan özlü yapışkan 'çamura" dayanmasının sebebi nedir?<br/></p>

  <p class="MsoNormalCxSpMiddle"></p>

  <h4 class="MsoNormalCxSpMiddle" id="sigil_toc_id_22" style="text-align: center;"><b>İnsanlık Tarihinde Çamur İki Kez Önemli Rol Oynadı</b></h4>

  <p class="MsoNormalCxSpMiddle" style="  text-align: center;  "></p>

  <p class="MsoNormalCxSpMiddle">Birincisi yukarı yabanıllık (Vahşet) döneminin sonunda insanlığın balçıktan çömlek yapmasıdır. Çamura biçim verilip ısıtılması sonucu elde edilen çömleklerde besinlerin saklanması, kıtlık içinde yaşayan, besini o gün elde edip, o gün tüketmek zorunda olan yabanıl insanlık için çok büyük bir ilerleme oluşmuştu. Bu büyük ve kutlu olayın yazı olmadığı için kuşaktan kuşağa aktarılarak ve insanın da çamurdan yaratıldığı şekline dönüşerek aktarılması ye tek tanrılı dinlere kadar yaşayan bir ideoloji olması birinci ihtimaldir. Ayrıca çamurun ısıtılıp biçim aldırılması doğadaki nesnelerin çamurdan tasvirlerine yol açtığı ve tasvirlerin en önemlisinin de insan olduğu düşünülürse kendi yaptıklarına bile animist anlamlar yükleyen insanlık için çamurun rolü daha iyi kavranılacaktır. Sihir ve büyünün egemen olduğu, tasvirlerin gerçeğinden ayrılmadığı bir çağda bunun başka türlü olması düşünülemezdi elbette. Nitekim Mısır'da yapılan arkeolojik kazılarda bulunan bir figür bu tezimizi doğrular niteliktedir. Bu figür'de tanrı Khunum'un çömlekçi çarkından insanlar çıkardığı tasvir edilmiştir.</p>

  <p class="MsoNormalCxSpMiddle">Ancak bu olay, insanın çamurdan yaratıldığı şeklindeki düşünüşün en eski sosyal ve tarihsel temelidir. İkincisi ve daha önemlisi ise tarihte ilk uygarlık olan Sümer uygarlığının, denizler seviyesinden daha aşağıda bulunan Mezopotamya'da (Fırat-Dicle deltasında) "balçık"tan ve üstelik içindeki zift nedeniyle "pis kokan çamurdan" ("Yapışkan bir çamurdan; Kur'an Saffat 11) yapılmış duvarların ve bentlerin arkasında doğmuş bulunmasıdır. Sümerler, ırmak taşmalarını çamur kerpiçten yapılmış bentlerle korurlarken, hemen herşeylerini de Irak’ta bulunan ziftten de istifade ederek yapmaktaydılar. Zift bir beton gibi kullanılıyor ve tüm Sümer "Ziftli çamur" kullanımı üzerinde yükseliyordu. Dolayısıyla Sümer bir anlamda "Çamur" içinde doğmuştu ve bir "Çamur ülkesiydi".<br/></p>

  <p class="MsoNormalCxSpMiddle">Bu "çamurdan doğuş" efsanesinin birinci olarak belirttiğim çömlekçi efsanesi ile birleşerek "İnsanın çamurdan yaratıldığı" düşünüşüne yol açtığı, her iki tarih öncesi inanışın birbiri içinde eridiği ve uygarlığın yayılış kanalları üzerinde bulunan bütün halklarda "yaşayan bir efsane" olarak korunduğu açık bir gerçeklik olarak anlaşılmaktadır.<br/></p>

  <p class="MsoNormalCxSpMiddle">Bu tezimi de en açık şekilde kanıtlayan şey bizzat Sümer efsanelerinin kendisidir:<br/></p>

  <p class="MsoNormalCxSpMiddle"><i>"Su tanrısı Enki'nin (Ea'nın-bn) anası Nammu ağlayan tanrıların gözyaşlarını getirerek oğlu Enki'ye seslenir:</i><br/></p>

  <p class="MsoNormalCxSpMiddle"><i>Ey oğlum kalk yatağından, Senin...beri bilgelik olanı yap: Tanrılara hizmetçiler şekillendir, "Enki düşünür, "iyi ve parlak modelistler" birliğinin başına geçer ve Nammu"ya şunları söyler:</i><br/></p>

  <p class="MsoNormalCxSpMiddle"><i>Ey Ana, sözünü ettiğin yaratık mevcut: Tanrıların görüntüsünü onun üzerine iyice yerleştir. Dipsiz derinlik'in yüzeyindeki kilden kalbini yoğur. iyi ve parlak modelistler bu kili kalınlaştıracaklar. Sen onun uzuvlarını meydana getir. Nimmah (Toprağın tanrıçası-bn) senin önünde çalışacak, Sen onun taslağını yaparken ......doğum tanrıçaları senin yanında olacaklar, Ey Ana, yeni doğanın yazgısına karar ver, Nimmah onun üstüne tanrıların görüntüsünü iyice yerleştirsin, Bu insandır...." (Samuel Noah Kramer, Tarih Sümer'de başlar sf. 122)</i><br/></p>

  <p class="MsoNormalCxSpMiddle">Görüldüğü gibi yaratılışın Sümer versiyonu sonraki kutsal metinlerle (Tevrat, Kur'an) şaşılacak benzerlikler içermekle kalmaz; ideolojinin dünyanın tersine döndürülmüş görüntüsü olarak nasıl işlediğinede ilginç bir örnek teşkil eder. "İnsanı tanrıların yaratışı" anlatılırken, aslında "Tanrı"yı insanların nasıl yarattıklarının tipik bir anlatımı ortaya konmuş olur.<br/></p>

  <p class="MsoNormalCxSpMiddle">Bu belge ile dinlerin ve ideolojilerin gözün retina tabakasında ki görüntüsü gibi "tersine" duruşu hiç tartışmaya yer bırakmayacak kadar net bir biçimde ortaya konulurken, kutsal metinlerin "Tanrı'nın insanı kendi görüntüsünde yarattığı" gerçeğine de çağlar öncesinden aydınlık bir açıklama getirir: Tanrı insanı değil, insan tanrıyı kendi görüntüsünde yaratmıştır.<br/></p>

  <p class="MsoNormalCxSpMiddle">Bu anlayışın nasıl olup da yaklaşık 10.000 yıl gibi uzun bir süre varlığını ve etkilerini devam ettirdiğini, Arap halklarının uygarlığa girmeden önceki din taşıyıcılığında bulmuş ve bunu İbrahim'e bağlayarak kurban efsanesi çalışmam sırasında yeterince göstermiştim.<br/></p>

  <p class="MsoNormalCxSpMiddle">Arapların tarihe girişi Yakındoğu imparatorluklarıyla Mısır arasındaki itilip çekilmelerle gerçekleşmişti. Dolayısıyla Araplar kendi sosyal gerçeklikleriyle uygarlık ideolojisini birleştirerek "yeni bir düşünüş!" ve mitos zenginliği yaratmışlardı. Ticaret yolları üstünde batıp çıkan bütün uygarlık girişimleri bu nedenle İbrahim geleneğine itiliyorlardı. Üstelik yaklaşık M.Ö.5000 yıllarından itibaren başlayan tarıma dayalı üretim temeli Avrupa'da burjuva devrimleri gerçekleşinceye kadar hemen hemen aynı kaldığından, ideolojiler de çok küçük değişikliklerle ve hatta aynı kalıplarla sürekli kuşaktan kuşağa aktarıyorlardı. Tevrat ve Kur'an da aynı geleneğin takipçilerinden başka bir şey olmadıkları ölçüde hemen hemen aynı kalıpları kullandılar. Bunu yaratılışın diğer konularını ele alırken daha açık bir şekilde görmek mümkün olacaktır.<br/></p>

  <p class="MsoNormalCxSpMiddle"><br/></p>

  <h4 class="MsoNormalCxSpMiddle" id="sigil_toc_id_23" style="text-align: center;"><b>Adem ve Havva</b></h4>

  <p class="MsoNormalCxSpMiddle" style="  text-align: center;  "></p>

  <p class="MsoNormalCxSpMiddle">"Yaratılış Efsanesi"nde insan çamurdan yaratıldıktan sonra neler olur? Bunu Tevrat'tan ve Kur'an'dan izleyerek görmeye çalışalım:</p>

  <p class="MsoNormalCxSpMiddle"><i>"Ezeli tanrı insanı aldı, ve onu eksin ve korusun diye Eden Bahçesinin içine koydu. Ezeli tanrı insana şu buyruğu verdi: Sen bahçenin bütün ağaçlarından yiyebilirsin; ama, hayr ve şer bilgisi ağacından yemeyeceksin, çünkü onu yediğin gün öleceksin." (Tevrat, Çıkış 2: 15-16-17)</i><br/></p>

  <p class="MsoNormalCxSpMiddle"><i>"Ve RAB Allah adamın üzerine derin uyku getirdi, ve uyudu; ve onun kaburga kemiklerinden birini aldı, ve yerini etle kapladı; ve RAB Allah aldığı kaburga kemiğinden bir kadın yaptı; Ve onu Adama getirdi." (Tevrat, Çıkış 2:27-23)</i><br/></p>

  <p class="MsoNormalCxSpMiddle"><i>"Ve adam karısının adını Havva koydu; Çünkü bütün yaşayanların anası oldu." (A.g.e. 3:20)</i><br/></p>

  <p class="MsoNormalCxSpMiddle">Aynı olay Kur'anda birçok kez anlatım bulmuş olmasına rağmen, konuyu gereksiz uzatmalara uğratmamak, için bir iki örnekle yetiniyorum:<br/></p>

  <p class="MsoNormalCxSpMiddle"><i>"Meleklere, "Adem'e secde edin" demiştik, iblis müstesna hepsi secde ettiler, o ise kaçındı, büyüklük tasladı ve inkar edenlerden oldu. “Ey Adem! Eşin ve sen cennette kal, orada olanlardan istediğiniz yerde bol bol yiyin, yalnız şu ağaca yaklaşmayın; yoksa zalimlerden olursunuz" dedik" (Kur'an Bakara 34-35)</i><br/></p>

  <p class="MsoNormalCxSpMiddle"><i>"Ey Adem! Sen ve eşin cennette kalın ve istediğiniz yerden yiyin, yalnız şu ağaca yaklaşmayın yoksa zalimlerden olursunuz" Şeytan, ayıp yerlerini kendilerine göstermek için onlara fısıldadı; "Rabbinizin sizi bu ağaçtan men etmesi melek olmanız veya burada temelli kalmanızı önlemek içindir." "Doğrusu ben size öğüt verenlerdenim" diye ikisine yemin etti. Böylece onların yanılmalarını sağladı. Ağaçtan meyve tattıklarında kendilerine ayıp yerleri göründü, cennet yapraklarından oralarına örtmeye koyuldular. Rableri onlara, "Ben sizi o ağaçtan men etmemişmiydim? Şeytanın size apaçık bir düşman olduğunu söylememişmiydim? diye seslendi. Her ikisi, "Rabbimiz! kendimize yazık ettik; bizi bağışlamaz ve bize merhamet etmezsen biz kaybedenlerden oluruz" dediler. "Birbirinize düşman olarak inin, Orada yaşar, orada ölür ve oradan dirilip çıkarılırsınız" dedi." (Kur'an A'raf 19-25)</i><br/></p>

  <p class="MsoNormalCxSpMiddle">Görüldüğü gibi kutsal kitapların "Yaratılış Efsanesi", Adem'in çamurdan yaratılışı ile başlayıp, daha sonra Havva'nın, Adem'in kaburgalarından yaratılışı ve her ikisinin cennete koyuluşu ile devam eder.<br/></p>

  <p class="MsoNormalCxSpMiddle">Adem'in Sam oğullarının en eski atalarından olduğu besbellidir. Onun yaşayıp yaşamadığı üzerine spekülasyon yapmaya gerek yoktur; o bir masal kahramanıdır. İnsanlığın modern çağa dek akrabalık ilişkileri içindeki örgütlülüğünü, soyların ondan bir önceki soya bağlanarak, bağlanma zincirlerinin en eski "Ata"ya kadar uzatılarak açıklandığı bilinen bir gerçekliktir. İnsanlık önceleri "Anaata"ya bağlanırken erkek düzenine geçilince erkek “Ata"ya bağlanmak olağanlaşmıştı. Onun için Adem, Sam oğullarının en eski atasıdır, demek hiç de yanlış olmayacaktır.<br/></p>

  <p class="MsoNormalCxSpMiddle">Adem'in Sam oğullarının en eski atası olduğuna kuşku bulunmamakla birlikte daha eski bir dayanağı olup olmadığı en azından "Adem" sözcüğünün kökeninin ne olduğu akla ilk gelen sorulardan biri olmalıdır. Mitoslardaki her kahramanın bir sosyal kökeni olduğunu bildiğimize göre "Adem"in de bir sosyal ve tarihsel kökeni olduğunun düşünülmesi gerekir. Ancak elimizde fazlaca malzeme yoktur. Yegane kaynak Babilonya'lı "Adapa Mitosu"dur.<br/></p>

  <p class="MsoNormalCxSpMiddle">Bu mitos'a göre "Adapa, bilgelik tanrısı Ea'nın oğlu; Babilonya kentlerinin en eskisi Eridu'nun rahipkralı idi. Ea, Adapa'yı "insanın örneği" olarak yaratmış ve ona bilgelik vermiş, ama bitimsiz yaşam vermemişti" (Otadoğu Mitolojisi sf. 59 S.H.Hook)<br/></p>

  <p class="MsoNormalCxSpMiddle">Mitosdaki bu temadan yola çıkarak Ebeling'in lbrani Adem'in Adapa'nın karşılığı olması gerektiğini aktarıyor yazar. Karşılaştırmanın doğru ve yeterli olduğu noktasında bazı problemler olduğu açık. Ancak Adapa'nın fonotetik benzerliği, rahipkral oluşu ve hep rahipkralların efsanevi anlatımların ana teması oluşu ve bunun sonraki mitosların da kaynağını oluşturduğu düşünülürse fazlaca spekülatif bir açıklama olmayacağı kabul edilebilir. Mitosun diğer ögelerinin elimizdeki kutsal metinleri tutmaması karşısında, bir çok Sümerli mitos'un "sanki" birleşip yeni bir mitos haline geldiğini düşündürecek bir durum var ortada.<br/></p>

  <p class="MsoNormalCxSpMiddle">Bu nedenle "Adem" üzerinde daha fazla durmayı gereksiz buluyoruz. Fakat bu "masal" hangi sosyal olayı ya da olayları anlatmaktadır? Asıl konumuz budur.<br/></p>

  <p class="MsoNormalCxSpMiddle">Efsaneyi bir bütün olarak incelemeden önce Havva üzerinde duralım:<br/></p>

  <p class="MsoNormalCxSpMiddle">Havva'nın kim olduğu açıktır; Sam oğullarının Ana Tanrıçası! Bunu nereden anlıyoruz?<br/></p>

  <p class="MsoNormalCxSpMiddle">Tarih öncesinde ilk toplumsal örgütlenişin "Ana" (Kadın) çevresinde gerçekleştiğini, insanlığın Anaerkil bir dönemden geçtiğini ve bunun "Ana Tanrıça" inanışına yol açtığını kurban efsanesini anlatırken ayrıntılarıyla ele almıştık. Bu konu üzerinde uzun uzadıya tekrar durmak gereksiz; fakat birçok halktan yeni örnekler sunarak Sami'lerin (Arapların)'da diğerlerinden farklı olmadığını bir "Ana Tanrıçalarının bulunması gerektiğini göstermeye çalışalım. Bu ana tanrıçalar o kadar çoktur ki; "O'na "Bengal körfezinden Akdeniz kıyılarına", Çin'den, Afrika ve Avrupa'ya dek her yerde tapınılmıştır."<br/></p>

  <p class="MsoNormalCxSpMiddle">"Hindistan'da Aditi; İran'da Anahita, Babil'de Iştar, Frigya'da Kibele, Filistin'de ve Fenike'de Astarte'ler ve Baalat'lar, Cermenlerin Nerthus'u, Keltlerin Matre'leri, Yunanlıların Gaia'sı, Latinlerin Bona Dea'sı" Mısırlıların Isis'i vb.<br/></p>

  <p class="MsoNormalCxSpMiddle">Görüldüğü gibi bütün halkların bir "Ana Tanrıça”sı vardı Ya Arapların? Onların Ana tanrıçalarının olmaması için Tarih öncesinde hiç yaşamamış olmaları gerekirdi. Oysa tarih öncesi ideolojileriyle insanlığı en çok etkileyende onlar olmuştur. Diğer halkların mit'leri kendileriyle birlikte yok olurken, ya da kısa erimli etkiler yaratmışken, Araplar, "Uygarlık" ve "Din doğurucu" özellikleri nedeniyle tarih öncesi mit'lerini geleceğe en çok taşıma şerefine ulaşan halklardandır. Tabii bu "özellik" uygarlık "Cycele"(döngüsünün)nin Yakındoğu'da başlamış olmasından ileri gelir. Dolayısıyla diğer halkların "Ana Tanrıçaları" tarihin karanlıklarına gömülürken Arapların Ana Tanrıçası Havva, tek tanrılı dinlerin mitlerine girmek suretiyle günümüze kadar "yaşamayı" başarmıştır.<br/></p>

  <p class="MsoNormalCxSpMiddle">Ana tanrıçaların başından geçenler Havva'nın da başından geçenlerdir. Barbarlığın orta aşamasından itibaren erkek egemenliği başlayınca, efsanelerde kadın tanrılar geri plana itilmeye başlamış, hatta daha sonraları kötülenmişlerdir. Bu nedenle efsanelerdeki erkek tanrılar, kadını yok etmeye çalışan, yok edemediği yerde onların yetki ve görevlerini ellerinden almaya çalışan kalleş savaşçılardır. Bunu öyle ileri götürürler ki kadının en büyük yaratıcılığını elinden almaya kalkışırlar. Yunan erkek baş tanrısı Zeus'u çocuk doğurmaya kalkışırken görmemiz bundan kaynaklanır.<br/></p>

  <p class="MsoNormalCxSpMiddle">Ele almaya çalıştığımız Arap mitinde de aynen böyle olmuştur; kadın olarak ilk doğan Havva olması gerekirken, ilk doğan ya da yaratılan Adem olmuştur! Adem'i Havva doğurması gerekirken (Doğanın kanunu böyleyken) tam tersi olmuştur; Adem neresinden doğuracağını bilemediği Havva'yı kaburgalarından doğurmuştur!<br/></p>

  <p class="MsoNormalCxSpMiddle">Bu durum "Yaratılış Mit'inin" tarihöncesinin karanlıklarından gelirken orta barbar erkeğin sansüründen geçtiğini bize anlatır.<br/></p>

  <p class="MsoNormalCxSpMiddle"></p>

  <h4 class="MsoNormalCxSpMiddle" id="sigil_toc_id_24" style="text-align: center;"><b>Yaratılışta "Kaburga" Sorunu</b></h4>

  <p class="MsoNormalCxSpMiddle">Bu noktada akla takılan bir soru ya da karşılaştığımız bir başka problem "kaburgalarla" ilgili sorundur.<br/></p>

  <p class="MsoNormalCxSpMiddle">Adem, Havva'yı doğurur doğurmasına da acaba neden karnından ya da başka bir yerinden değilde "kaburgalarından" doğurur?<br/></p>

  <p class="MsoNormalCxSpMiddle">Bu sorunun yanıtı eski bir Sümer mitos'unda bulunur. Bu mitos'a (Enki ve Ninhursaga mitos'una) göre ana tanrıça Ninhursag tanrıların bahçesinde sekiz bitki yetişmesini sağlar. Tanrı Enki, bu bitkileri yer ve Ninhursag'ı kızdırır. Tanrıça, Enki'ye lanetler yağdırır ve bedeninin sekiz organından onu hastalandırır. Enlil duruma bir çözüm bulamaz, tanrılar üzüntü içindedirler. Sonunda diğer tanrılar, ana tanrıça Ninhursag'ı Enki'yi iyileştirmesi için ikna etmeyi başarırlar ve tanrıça işe koyulur. Her organ için bir iyileştirici tanrıça yaratır. Bunlardan birisi de "kaburgaların tanrıçası" Ninti'dir. Ninti adının sonunda ki "ti" eki aynı zamanda Sümerce "yaşam", Ninti'nin tamamıda "yaşam tanrıçası" anlamına gelir. Kutsal kitapların Havva'sının da İbranice anlamının "Hayatı olan" ve "Yaşam" anlamlarına geldiği düşünülürse, bunun fonetik bir benzerlik olmaktan öte bir anlam taşıdığı, her iki mitosun da aynı tarihsel dönem paralelliği içinde bulunduğu hemen anlaşılacaktır. Yani sonuç olarak kutsal metinlerin "kaburgalarından" yine asıl kök olan Sümer ideolojisine varıyoruz.<br/></p>

  <p class="MsoNormalCxSpMiddle">Fakat bir farkla; Sümer mitosun da kadın ve kadın tanrıçalar önemli bir yer tutarlarken ya da tümüyle arka plana itilmemişken Sami mitinde kadının "erkeği kandırmak veya yanıltmaktan" başka bir fonksiyonunun kalmadığı bir duruma ulaşıyoruz. Son mitosda bu yüzden ancak ve ancak titiz bir inceleme ile 'anaerkil dönemin ayak izlerine rastlayabiliyoruz. Fakat burada ki karşılaştırma ile bile bir kez daha kutsal metinlerde yer alan mitosların tarihöncesinden tarihe, geçmişten geleceğe doğru bir köprü kurduğunu görmüş oluyoruz.</p>

  <p class="MsoNormalCxSpMiddle"></p>

  <h4 class="MsoNormalCxSpMiddle" id="sigil_toc_id_25" style="text-align: center;"><b>Yaratılışta "Cennet" Sorunu</b></h4>

  <p class="MsoNormalCxSpMiddle"></p>

  <p class="MsoNormalCxSpMiddle">Efsane Adem'le Havva'yı "Cennet"e koyar. Cennet neresidir?</p>

  <p class="MsoNormalCxSpMiddle">Bu sorunun cevabı, Arapların Yakındoğulu halkların yaşadığı çöllere gelmeden önce yaşadıkları coğrafyayla yakından ilişkilidir.<br/></p>

  <p class="MsoNormalCxSpMiddle">Araplar, Sümerli halkların kurduğu uygarlıklara saldırmadan, uygarlaşıp kentler kurmadan önce Van gölü civarında "içinden ırmakların aktığı" yemyeşil bir coğrafyadan gelmişlerdir. Kutsal kitapların yerle ilgili tasnifleri dikkatlice incelendiğin de, buranın eski Ermenistan (sonra Kürdistan) yerleşim bölgelerine denk düştüğü görülecektir. Bu cennetin coğrafya karşılığıdır.<br/></p>

  <p class="MsoNormalCxSpMiddle">Fakat Sam oğulları (Araplar), bu "cennet" kadar güzelim yerleri bırakıp da neden sıcak çöllere inmişlerdir? Bu sorunun yanıtı da bizi cennetin sosyal karşılığına götürür.<br/></p>

  <p class="MsoNormalCxSpMiddle">Sam oğulları Mezopotamya da uygarlaşmış halklarla ticari ve kültürel ilişki içinde bulunuyorlardı. Orta barbarlığın göçebe ilişkileri içinde bulunan Araplara buğday, arpa gibi tarım ürünleri ilk kez Mezopotamyalı halklar tarafından öğretilmişti. Mezopotamya'nın tarıma geçmekle kat ettiği aşamaları, elde ettiği zenginliği, ulaştığı kültürel düzeyi daha önce kurban efsanesi sırasında göstermiştik. İşte bu yeni yaşam biçimini ve zenginlikleri gören Arap halklarının deyim yerindeyse "iştahları kabardı".<br/></p>

  <p class="MsoNormalCxSpMiddle">Zaten iç çelişkileri nedeniyle son derece zayıf bir durumda bulunan Mezopotamya halklarının yaşadığı bölgeleri istila ederek uygarlaşma yoluna girdiler.<br/></p>

  <p class="MsoNormalCxSpMiddle">Kendilerinden daha ileri ekonomik ve kültürel ilişkiler içinde bulunan uygarlıkları nasıl ele geçirebildiler? Uygarlık, teknik üretici gücü bakımından ileri gitmişti, ama köle-efendi, zengin-fakir gibi' insan ayırtlarından ya da sınıflaşmalarından dolayı insan üretici gücünün "kollektif aksiyon" gücünü bozmuştu.<br/></p>

  <p class="MsoNormalCxSpMiddle">Buna karşılık Araplar belki daha "ilkeldiler", ama insan üretici gücü, sınıf ayrışmaları ortaya çıkmamış bulunduğundan daha organize idi. Kandaş aile topluluğu temelinde ki bu örgütçülük içinde "bir kişi herkes için, herkes bir kişi için canını ortaya koyacak" kertede temiz bir insan gücüne sahipti. İnsanların bu ilkel sosyalist eşitliği onların "mutluluklarının"da temeliydi. İşte bu güçle Sümer uygarlıklarını istila etmekte zorlanmadılar.<br/></p>

  <p class="MsoNormalCxSpMiddle">İstila etmesine ettiler, ama bu kez kendileri de uygarlığın ekonomik ve kültürel yapısından daha geri oldukları ölçüde fethedildiler. Yani eşit insan ilişkileri, komün varlıklarının yitirip, bir "cehenneme" benzetilebilecek yeni sosyal ilişkiler içine ("Kentler uygarlığının sınıflar savaşı cehennemine") girmiş oldular.<br/></p>

  <p class="MsoNormalCxSpMiddle">Bu yüzden Van gölü civarında bulunan yurtları onlar için hem coğrafya hemde sosyal ilişkiler bakımından "cenneti bırakmak", ya da "cennetten kovulmak" gibi geldi. Cennet, bir "nostalji" (Sıla acısı) olarak mitoslarının ana teması oldu.<br/></p>

  <p class="MsoNormalCxSpMiddle">Yaratılış efsanesinin "Cenneti" budur. Efsaneyi buradan itibaren izlemeye devam edelim.<br/></p>

  <p class="MsoNormalCxSpMiddle" style="  text-align: center;  "></p>

  <h4 class="MsoNormalCxSpMiddle" id="sigil_toc_id_26" style="text-align: center;"><b>Yaratılışta "Hayır ve Şer ağacı" ve "Meyvesi"</b></h4>

  <p class="MsoNormalCxSpMiddle" style="  text-align: center;  "></p>

  <p class="MsoNormalCxSpMiddle">Efsanede Tanrı, Adem ve Havva'ya cennette ki "Hayır-Şer ağacından" yememelerini öğütler. Bu "hayır ve şer ağacı'' neyin Simgesidir?</p>

  <p class="MsoNormalCxSpMiddle">Sam oğulları uygarlık karşısında şöyle bir duygu ve düşünceye kapıldılar: Uygarlıkta her şey güzel; zenginlik var, bolluk var, ama yalan, dolan, zorbalık ve mutsuzluk da var. Bu yüzden uygarlığın iyi şeylerini alalım, ama kötülüklerini almayalım! Yani kendi ilkel sosyalist, eşit, dürüst, kankardeş insan ilişkilerini kaybetmeksizin uygarlığın nimetlerinden yararlanabileceklerini umuyorlardı.<br/></p>

  <p class="MsoNormalCxSpMiddle">Ama tarih ve insanlık, uygarlık yolundan komünün çözülüşü çağıydı. "Hayır"ı alıp, "Şerri" almamak olmazdı. Bu yüzden Araplar, Tanrı'nın buyruğuna rağmen, uygarlığın göz kamaştıran dünyasına kendilerini girmekten kendilerini alamadılar. Bu gerçeği "kör gözüm parmağına" derecesine anlatan "Hayır ve Şer ağacının bilgisi yani meyvesi herşeyden daha çok çekici geliyordu. "Hayır ve Şer ağacı" ile onun meyvesi ile efsanede anlatılmak istenen budur.<br/></p>

  <p class="MsoNormalCxSpMiddle">Fakat onlar bu işi yaparken efsaneye göre "kandırılmışlardır". "Yılan-Şeytan” (İblis) onları ağacın meyvesinden yemek için ikna etmiştir. Yaptığımız açıklamalardan hemen anlaşılacağı gibi burada ki "Yılan-Şeytan" uygarlıkların ta kendisidir. Nitekim insanlığın bütün efsanevi geçmişine göre "Yılan" tarımın, bereketin sembolüdür. Yani Sam oğullarının henüz ulaşamadıkları bir toplumsal aşamanın, tarıma ve sınıflı yaşama geçmiş kentler uygarlığının sembolüdür.<br/></p>

  <p class="MsoNormalCxSpMiddle">Bunu kanıtlayan yegane şey gene Sümer kökenli "İmrenç silindiri"dir. Arkeolojik kazılarda bulunan bu tablette, Adem ve Havva gibi bir erkek ve bir kadın tanrıça figürü bir ağacın ("Hayır ve Şer ağacının") altında oturmuş ve yılan tarafından kandırılırlarken tasvir edilmiştir. Konunun fazla ayrıntısına girmek gereksiz. Tablet açıklamaların kanıtı olarak ortada durmaktadır.<br/></p>

  <p class="MsoNormalCxSpMiddle">Ancak efsanede Kur'anında işaret ettiği gibi bir konu daha var: "Hayır ve Şer ağacının meyvesini yediklerinde" Adem ve Havva'nın "ayıp yerleri görünür".<br/></p>

  <p class="MsoNormalCxSpMiddle">Demek efsane burada rüyalarla aynı mekanizmayı kullanmaktadır; bir görüntü üzerinde yoğunlaştırılmış birden çok anlam! Burada meyva yemeye yüklenen bu yeni anlam ne olabilir?<br/></p>

  <p class="MsoNormalCxSpMiddle">Tevrat'ın ve Kur'anın ayetlerinin bize sezdirdiğine göre bu, "cinsellikle", "ayıpla" ilgili bir anlam olmalıdır. Meyvenin bunlarla ne ilgisi olabilir?<br/></p>

  <p class="MsoNormalCxSpMiddle">Barbarlığın orta aşamasından itibaren tanrıların erkek tanrılara, dinlerin erkek dinlerine doğru bir dönüşüm içine girdiğini kurban efsanesi sırasında ve biraz önce belirtmiştik. Bu ideoloji kadının erkek tarafından alt edilmesinin bir sonucuydu. Alt edilme, her bakımdan kısıtlanma, hatta köleleştirmeyle sonuçlanmıştı.<br/></p>

  <p class="MsoNormalCxSpMiddle">Artık bundan sonra yabanıllık ve aşağı barbarlık aşamalarında olduğu gibi cinsel huşu, dinsel huşuyla bir tutulamazdı. Hatta tam anlamıyla birbirlerinin karşısına konulmuş, cinsel olan dinsel olanın tam tersi ve düşmanı haline gelmişti. Üstelik bu anlayış, kadına özgür cinselliği yasaklarken, aynı zamanda kadını cinselliğin konusu ve amacı yapmak gibi bir paradoksa da yol açmıştı.<br/></p>

  <p class="MsoNormalCxSpMiddle">Dolayısıyla şehvet, cinsellik, düzen ve kural anlamına gelen dinsel olanın (çünkü din ve mitos düzendir, kuraldır) karşısında yer alıyor ve her türlü düzen bozulmasının, çürümesinin bedelini de yüklenmiş oluyordu.<br/></p>

  <p class="MsoNormalCxSpMiddle">Bu gerçeklik ve ideoloji bugünde varlığını devam ettirir; toplumda bir başıbozukluk, bir anarşi hortlayınca hemen sorumluluk kadına, cinselliğe daha doğrusu "fuhuşa" yüklenmez mi? Bu bakımdan "eyvah mahvoluyoruz, namus elden gidiyor" çığlığı orta barbar Adem oğullarının da dünyaya ve topluma bakış açısını yansıtır. İşte bu nedenle kutsal kitaplarda "meyve yemeye" yüklenen anlam içinde bu da saklı bulunmaktadır. Kötülüğe kadın yol açmıştır; çünkü kadın yoldan çıkmıştır!<br/></p>

  <p class="MsoNormalCxSpMiddle">Nitekim efsanede Tanrı yediği meyveden Adem'e de veren kadını lanetler:<br/></p>

  <p class="MsoNormalCxSpMiddle"><i>"Ve RAB Allah kadına dedi; Bu yaptığın nedir? Ve kadın dedi: Yılan beni aldattı, ve yedim. Ve RAB Allah yılana dedi; Bunu yaptığın için bütün sığırlardan ve bütün hayvanlardan daha lanetlisin; karnın üstünde yürüyeceksin, ve ömrünün bütün günlerinde toprak yiyeceksin; Ve seninle kadın arasına ve senin zürriyetinle onun zürriyeti arasına düşmanlık koyacağım; o senin başına saldıracak, ve sen onun topuğuna saldıracaksın. "(Tevrat Tekvin 2:11-16)</i><br/></p>

  <p class="MsoNormalCxSpMiddle">Tanrı, kötülüğe yol açtığı için kadını ve Yılanı lanetlemekle kalmaz, Adem'i de cezalandırır;<br/></p>

  <p class="MsoNormalCxSpMiddle"><i>"Ve Adem'e dedi: Karının sözünü dinlediğin için Ondan yemeyeceksin, diye sana emrettiğim ağaçtan yediğin için, toprak senin yüzünden lanetli oldu; ömrünün bütün günlerinde zahmetle ondan yiyeceksin." (A.g.e. 3:17)</i><br/></p>

  <p class="MsoNormalCxSpMiddle">Alıntıdan anlaşılacağı gibi güya kadın yüzünden erkek de cezalandırılır. Fakat aynı yerde aynı nedenle "toprak" da lanetli olur. Toprağın lanetlenmesi konunun başında koyduğumuz tezi doğrular niteliktedir: Adem oğulları toprağı işlemekle "Hayır ve Şer ağacının bilgisine" ulaşırlar. ("Ve RAB Allah dedi: İşte adam iyiyi kötüyü bilmekle bizden biri gibi oldu;") ama bu "zahmetle" eriştikleri şey gerçekten lanetlidir! Çünkü her türlü melanet toprağı işlemekle geldi! Demek ki "Toprağı işlemek" kadını işlemek gibi lanetli bir şeydir!<br/></p>

  <p class="MsoNormalCxSpMiddle">Gerçekten de ne zaman ki çoban Adem oğulları toprak işlemeye başladılar ("zahmetle ondan yediler"); işte o zaman, uygarlığın bilgisine vardılar ve sınıflı toplum yaşamına ayak bastılar.<br/></p>

  <p class="MsoNormalCxSpMiddle">Basar basmaz lanet (başka barbarların uygarlığa akınları yüzünden yıkılış), "Tufan", zulüm, mutsuzluk, çürüme, fuhuş, düşmanlık, kölelik vb.) onların peşini bırakmadı.<br/></p>

  <p class="MsoNormalCxSpMiddle">Bu yüzden geldikleri yer, girdikleri ilişkiler <i>"Cehennemin ta kendisi idi ve bunu Tanrı şöyle ifade etti: "RAB Allah onu Aden bahçesinden (Cennet'ten-bn), kendisinin içinden alındığı toprağı işlemek için çıkardı. Ve adamı kovdu." (A.g.e. 3:22-24)</i><br/></p>

  <p class="MsoNormalCxSpMiddle"></p>

  <h4 class="MsoNormalCxSpMiddle" id="sigil_toc_id_27" style="text-align: center;"><b>Yaratılışın Sonu: Kain (Kabil) ve Habil</b></h4>

  <p class="MsoNormalCxSpMiddle">Efsaneye göre, Ademle Havva cennetten kovulup, yeryüzünde "çile çekmeye" başladıklarında, Kain (Kur' ana göre Kabil) ve Habil adlarında iki çocukları olur. Devamını kutsal kitaplardan izleyelim:<br/></p>

  <p class="MsoNormalCxSpMiddle"><i>"Ve Adem karısı Havva'yı bildi; ve gebe kalıp Kaini doğurdu; ve: RABBİN yardımı ile bir adam kazandım dedi. Ve yine kardeşi Habil'i doğurdu. Ve Habil koyun çobanı oldu, fakat Kain çiftçi oldu Ve Kain günler geçtikten sonra, toprağın semeresinden RABBE takdime getirdi. Ve Habil, kendisi de sürünün ilk doğanlarından ve yağlarından getirdi. Ve RAB Habil ve onun takdimesine baktı; fakat Kaine ve onun takdimesine bakmadı. Ve Kain çok öfkelendi ve çehresini astı. Ve RAB Kaine dedi: Niçin öfkelendin? ve niçin çehreni astın? Eğer iyi davranırsan, o yükseltilmeyecek mi? ve eğer iyi davranmazsan günah kapıda pusuya yatmıştır; ve onun istediği sensin; fakat sen ona üstün ol. Ve kain, kardeşi Habile söyledi. Ve vaki oldu ki kırda oldukları zaman, Kain, kardeşi Habile karşı kalktı ve onu öldürdü." (Tevrat Tekvin 4:19)</i><br/></p>

  <p class="MsoNormalCxSpMiddle"><i>"... Ve şimdi sen toprak tarafından lanet edildin, o toprak ki kardeşinin kanını senin elinden almak için ağzını açtı; toprağı işlediğin zaman, artık sana kuvvetini vermeyecektir; yeryüzünde kaçak ve serseri olacaksın." (A.g.e. 11-14)</i><br/></p>

  <p class="MsoNormalCxSpMiddle">Kur'an da olay aşağıda ki gibi ele alınmış:<br/></p>

  <p class="MsoNormalCxSpMiddle"><i>"Ey Muhammedi Onlara, Adem'in iki oğlunun kıssasını doğru olarak anlat: ikisi birer kurban sunmuşlar, birisininki kabul edilmiş, diğerininki edilmemişti. Kabul edilmeyen "And olsun seni öldüreceğim" deyince kardeşi: "Allah ancak sakınanların takdimesini kabul eder" demişti. Beni öldürmek üzere elini bana uzatırsan, ben seni öldürmek için sana elimi uzatmam çünkü ben, alemlerin Rabbi olan Allah'tan korkarım".</i><br/></p>

  <p class="MsoNormalCxSpMiddle"><i>"Ben hem benim hem de kendi günahımı yüklenip cehennemliklerden olmamı isterim, zulmedenlerin cezası budur." Bunun üzerine kardeşini öldürmekte nefsine uydu ve onu öldürerek, zarara uğrayanlardan oldu. Allah, kardeşinin ölüsünü nasıl gömeceğini göstermek üzere, onu yeri eşeleyen bir karga gönderdi. "Bana yazıklar olsun! Kardeşimin ölüsünü örtmek için bu karga kadar olmaktan aciz kaldım" dedi de ettiğine yananlardan oldu." (Kur'an Maide 27-31)</i><br/></p>

  <p class="MsoNormalCxSpMiddle">Yaratılışın bu son bölümünün, "son bölüm" olup olmadığı ve "Yaratılış Efsanesi" içine alınıp alınmayacağı tartışmalı bir durumdur. Bu "son bölümün" efsanenin içine yerleştirip yerleştirilemeyeceği sorunu bir tartışma konusu yapılırsa bu skolastik bir yaklaşım olacaktır. Çünkü konunun özde bütün olduğu gerçeği ile bunun ele alınmasının gölgede kalan bazı şeyleri göstermek açısından yararlı olacağı açıktır. Bu yaklaşımla çözümlememizi bu noktaya da taşımayı uygun gördük.<br/></p>

  <p class="MsoNormalCxSpMiddle">Her iki kutsal metin, bazı anlatımları bakımından birbirinden ayrılmakla birlikte, ana noktalar üzerine anlaşmış görünmektedirler. Bunlar Kain'in (Kur’anda Kabil olmuş) çiftçi, Habil'in çoban olduğu, Kain'in Habil'i öldürdüğü ve böylece lanetli olduğudur.<br/></p>

  <p class="MsoNormalCxSpMiddle">Kabil-Habil olayı, antik tarihin ve tarihöncesinin tipik temel çelişkilerinden birini yansıtır: Çoban (Göçebe) halklarla, tarıma geçmiş, yerleşik halkların çelişkisini.<br/></p>

  <p class="MsoNormalCxSpMiddle">Bu durum ilk bakışta anlaşılabilecek kadar net ve açıktır. Öyleyse tarihöncesi ve antik tarih içinde yerleşikliğin ve göçebeliğin diyalektiği çerçevesinde konuyu ele almaya çalışalım.<br/></p>

  <p class="MsoNormalCxSpMiddle">Efsaneye göre çiftçi çobanı öldürmüştür. Çiftçinin yani tarımcılık düzeyine ulaşmış halkların çobanları yani göçebe komünleri “öldürdükleri" ya da yendikleri tarih öncesinde ve antik tarihte hangi durumlarda görülür? Bu karşıtlık nasıl çözümlenmiştir? Ve hangi durumlarda bunlar karşı karşıya gelirler.<br/></p>

  <p class="MsoNormalCxSpMiddle">Öncelikle şunu hatırlatalım: Çiftçilik, ya yukarı barbarlığa ya da uygarlığa tekabül eder. Yukarı barbarlıkla uygarlık arasında ki fark sınıf, devlet, para, yazı farkıdır. İnsanlık yukarı barbarlıktan uygarlığa geçtiğinde üretici güçler aynı kaldığı, kentsel organizasyon değişmediği halde uygarlıkla birlikte daha önce orjinal örneklerini gösterdiğimiz şekilde sınıflaşmaya başlar. Egemen sınıflar kent içinde iktidarlarını korumak için devleti, hesaplarını tutabilmek için yazıyı, pazar için üretim yapılmasını kolaylaştırmak için parayı icat ederler. Dolayısıyla birbirlerinden yegâne farkları yukarı barbarlığın komünal, öbürünün sınıfsal temelde ki örgütlülüğüdür.<br/></p>

  <p class="MsoNormalCxSpMiddle">Demek Kain (yada Kabil) insanlığın bu iki aşamasından birini temsil etmektedir.<br/></p>

  <p class="MsoNormalCxSpMiddle">Habil ise yine kurban efsanesi sırasında ayrıntılı olarak anlattığımız gibi sürü ekonomisi düzeyini aşmamış göçebe komünü karşılar.<br/></p>

  <p class="MsoNormalCxSpMiddle">Uygarlık henüz komünal çağlarını tamamlamamış ise göçebe komünleri yener, yok eder veya köleleştirir. Yukarı barbarlık da aynı şeyi yapar.<br/></p>

  <p class="MsoNormalCxSpMiddle">Fakat eğer uygarlık komünal düzeneğini parçalamış ve bu nedenle çökkünlük aşamasına gelmişse bu kez göçebe komünlerin yıkımına uğrar.<br/></p>

  <p class="MsoNormalCxSpMiddle">"Çiftçilerin" ve "çobanların" savaş diyalektiği budur.<br/></p>

  <p class="MsoNormalCxSpMiddle">Fakat "çobanlar" gerek yukarı barbarlıktan gerekse uygarlıktan geri bir ekonomik ve kültürel yapı içinde oldukları için ister savaşla ister başka yollarla olsun eninde sonunda sınıflaşma yoluna girerler. Yendiklerinde toprağı ve insanı geçici olarak kurtarabilirler. Uygarlığı bu şekilde diriltip, ona komünal aşı yaparlarken kendileri aynı süreç içinde üst kast olmak yolundan sınıflaşma ve bu yönüyle yok olma süreci içine girerler. Eğer savaşta yenilmişlerse zaten köle olurlar.<br/></p>

  <p class="MsoNormalCxSpMiddle">Bu nedenle "göçebeler" kazandıklarında bile kaybetmişlerdir. Çünkü "geceyle gündüzün birbirini kovalaması" gibi saat düzenliği içinde insanlık yeni üretim aşamasına ve sınıflara doğru evrilmektedirler.<br/></p>

  <p class="MsoNormalCxSpMiddle">Bu yüzden çiftçi Kain çoban Habil'i her halükarda her durumda "öldürmüştür."<br/></p>

  <p class="MsoNormalCxSpMiddle">Öldürme olayının sosyal diyalektiği budur.<br/></p>

  <p class="MsoNormalCxSpMiddle">Fakat öldürme olayının gerekçesi ilgi çekicidir. Tanrı, Kain'in takdimesini beğenmemiş, ama Habil'in takdimesini beğenmiştir. Acaba bunun sebebi nedir? Tanrı neden Kain'in takdimesini beğenmemiştir?<br/></p>

  <p class="MsoNormalCxSpMiddle">Burada Kurban olayının tarihsel farklılıklarının işlendiği açıkça bellidir. Kurban'ın birisi “ilk hayvan” öbürü "tarlanın ilk ürünüdür. Bu ürünlerin herbiri "tarihsel bir aşamayı karşılar. "İlk doğanın tanrıya takdimi" insanlığın en eski geçmişine kadar gider. Oysa 'Tarlanın ilk ürünü" birincisinden çıkmakla birlikte herşeye rağmen yeni bir ritüel (tapınım)'dır.<br/></p>

  <p class="MsoNormalCxSpMiddle">Ayrıca yaratılış efsanesi ile kurban efsaneleri bu noktada bileşirler. Esasen bu şaşırtıcı da değildir. Çünkü efsaneler bahsine girişte belirttiğimiz gibi insanlığın kendisi de, efsaneleri de bir bütündürler. Hele aynı tarihsel zamanda doğmuş ve bu zamanda etkileşim içinde bulunmuş efsanelerin birçok kez aynı temayı işlemiş olmaları hiçte şaşırtıcı değildir.<br/></p>

  <p class="MsoNormalCxSpMiddle">Bu yönüyle Kain ve Habil efsanesi hem yaratılışın son kısmını oluşturur, hem de kurban olayının yaratılış içindeki rolünü gösterir. Yani hem çiftçi hem de çoban toplulukların tapınımlarını gösterirken, aynı zamanda kurbanın yaratılışa aracılığını ortaya koymuş olur. Ne demek istediğimizi biraz açalım;<br/></p>

  <p class="MsoNormalCxSpMiddle">Bir kere yaratılış olup bitmiş, tamamlanmış bir şey değildir. Sürekli yinelenen batıp çıkmalarla seyreden bir inanış ve tapınım niteliği taşır. Bu durum kendini her yıl tekrarlanan "yeni yıl şenliklerinde" ortaya koyar. Bu daha ziyade çiftçi toplulukların doğanın yeniden doğuşunu, yeni bir hasadı törenle ve inançla karşılamak şeklinde ki ritüelleridir (tapınımlarıdır). Diğer yandan yaratılışa insanın bir şekilde katılması ve evrenin kozmik oluşumunu gerçekleştiren irade ile birleşmesi gerekir. Bunu da kurban tapınımı sağlar. Dolayısıyla kurban ve yaratılış, belirli tarihlere bağlanmış, belirli biçimlerde yapılan genel mistik yapının birleşik parçalarıdır.<br/></p>

  <p class="MsoNormalCxSpMiddle">Bunun önemli yanı aynı tarihsel zamanda ifadelendirilmiş, geçmişten geleceğe uzanan bir tinselliğin ortaya konuluşu olmasıdır. Dolayısıyla Kain ve Habil efsanesi yaratılış efsanesi ve kurban ritüeli uygarlığın doğuşu safhasında santralize olup, kendinden sonra ki çağları etkileyen aynı mistisizmin bir parçasıdırlar. Hatta bundan sonra ele alacağım Tufan efsanesi için de durum aynıdır.<br/></p>

  <p class="MsoNormalCxSpMiddle"><br/></p>

  <h4 class="MsoNormalCxSpMiddle" id="sigil_toc_id_28" style="text-align: center;"><b>TARİH ÖNCESİNDEN TARİHE GİRİŞ VE BİR ÇAĞIN PSİKOLOJİSİ OLARAK YARATILIŞI</b></h4>

  <p class="MsoNormalCxSpMiddle">Buraya kadar efsaneleri hep sosyolojik boyutlarıyla ele aldım. Yazının sınırlı olanakları ancak buna elverebildi. Ancak her çağın birde kendine özgü psikolojisi vardır. Bu, efsane gerçekliğinin ortaya çıkışında önemli rol oynayan faktörlerden birisidir. Kısaca yaratılış efsanesi bahsinde (Diğer efsane çözümlemelerini de içine alacak şekilde) değinmekte yarar var. Fakat bunu doyurucu bir şekilde yapabilmek bu yazının kapsamını çok aşacağından bir başka değerlendirmenin başlıca konusu haline getirmek daha doğru olacaktır. Aşağıda ki değerlendirmeleri bu boyutta bir çabaya giriş niteliğinde saymak ve eksik kalacak yönler için okuyucunun hoşgörüsüne sığınmaktan başka bir çare bulunmuyor.<br/></p>

  <p class="MsoNormalCxSpMiddle">Efsaneler ilk bakışta çocuklara anlatılan "masallar", yetişkinlere ait anlamsız "rüyalar", olarak görünürler.<br/></p>

  <p class="MsoNormalCxSpMiddle">Dolayısıyla olayların dizinine, kişilerin ve nesnelerin anlamlandırılmalarına ilişkin nitelikleri prelojik (mantık öncesi) bir anlayışın sonucudurlar. İlkellerden başlayarak yazının bulunduğu çağın insanlarına kadar egemen düşünüş sistemi buydu. Düşünüş ile inanç arasında hiçbir sınır konulmamış bulunduğundan evrenin, nesnelerin ve düşüncelerin kendisi hem bu dünyaya hemde aşkın bir dünyaya ait kategoriler durumundaydı.<br/></p>

  <p class="MsoNormalCxSpMiddle">Somut yaşayışa ait nesneler, kişiler ve olaylar nasıl olupda hem bu dünyaya hem de bir başka dünyaya ait olabiliyorlardı? Bunu sağlayan mekanizma neydi?<br/></p>

  <p class="MsoNormalCxSpMiddle">Tek tek bireyler bakımından ele alınacak olursa, bilinç-bilinçaltı çelişkisinin zembereğiyle işleyen psişik mekanizmalar sayesinde. İsteyen arzulayan birey, yasaklayan toplumsal yapı; Her türlü soyut düşünüş ve inancın ruhsal, bireysel boyutu buradan kaynaklanıyordu. Çelişki düzeneği kurma, zekanın, çelişkilerden sonuç çıkarma, aklın yeteneği idi. Tabii bunlar dil gibi mükemmel bir aracı sayesinde somutlaşıyor, totemleşebiliyordu. Aynı zamanda bir kez oluştuktan sonra insanlığın evrensel, tarihsel deposu olan kavramlaştırma ve sembolleştirme ile yani dille kuşaktan kuşağa aktarılıyor, her türlü nesne arasında insanın yarattığı soyut düşünce nesneleri de diğer maddi somut nesnelerden farklı olmaksızın aynı düzenekte yerlerini alıyorlardı.<br/></p>

  <p class="MsoNormalCxSpMiddle">Böylece yaşayan fizik dünyanın hem bireylerin hem de toplumun tümünün içinde yaşayıp giden, fizik olmak bakımından biricisinden hiçte aşağı kalmayan ikinci bir dünya bulunuyordu. Bu durum her türlü nesne ve her tek kişi için ikili bir karakter yaratıyordu: Bir yandan nesnenin kendisi ve nesneyi karşılayan imgesi, kavramı ya da sembolü. İşte dünyayı hem bulunulan anda yaşanan hem de başka bir boyutta yaşanmasına olanaklı kılan durum buydu. Bu basit gerçekliğe toplumsal yaşamın tarihsel olaylarından psikolojisine, dilinden her türlü insani ilişkilere kadar tüm bir neden-sonuç ilişkileri zinciri katılmak durumundaydı. Bizi mitsel düşüncenin sosyolojik boyutundan psikolojik boyutuna girmeye zorlayan asıl neden de budur.<br/></p>

  <p class="MsoNormalCxSpMiddle">Yaratılış efsanesi bu olaylar zincirinin hangi halkasında yer alır?<br/></p>

  <p class="MsoNormalCxSpMiddle">Bunu ele alabilmek için öncelikle efsanenin hangi çağ mahsülü olduğunu belirlemek gerekir. Değerlendirmelerimizden anlaşılacağı gibi efsanenin bir ayağı tarihöncesine bir ayağı tarihin içine girer. Bu iki çağın gerçekleri farklı farklı olduğuna göre psikolojileri de farklıdır.<br/></p>

  <p class="MsoNormalCxSpMiddle">Tarihöncesi insanının psikolojisi komünal yapıya bağımlıdır. Bireyin davranışıyla, düşüncesiyle komününün gereksinimi arasında bir ilişki ve uyum sağlamaya yönelik bir psikoloji sözkonusudur. Dolayısıyla bireyin imgeleminde bunu sağlamaya uygun bir duyusal dayanak olarak psikoloji görevini yapar. Bu yüzden komünal düzenin törenleri de, mitleri de o toplumsal yapının devamına yönelik psikolojileri ve dünya görüşlerini üreten araçlardan başka bir şey değildirler. Bu araçlar sayesinde komünün varoluş koşulları hem kuşaktan kuşağa aktarılmış hemde yeniden üretilmiş olurlar.<br/></p>

  <p class="MsoNormalCxSpMiddle">Bu bakımdan ele alınca yaratılış efsanesi öncelikle bu ihtiyaçtan türemiştir.<br/></p>

  <p class="MsoNormalCxSpMiddle">Fakat yaratılış efsanesi modern çağın insanına yazılı olarak ulaştırılmış bir olaydır. Yazıyla geliş, yaratılış mitosunun (ve tabii tüm mitosların) bilinçaltımızdan gelen isteklerimizin bilincimiz tarafından sansüre uğratılmasında olduğu gibi uygarlık tarafından sansüre uğratıldığını gösterir.<br/></p>

  <p class="MsoNormalCxSpMiddle">Efsane uygarlık tarafından sansür edildiğine göre uygarlığın tek tek bireyler üzerindeki etkilerini ve bu çağın psikolojisini kısmende olsa incelememiz gereklidir.<br/></p>

  <p class="MsoNormalCxSpMiddle">Uygarlık komünün parçalanmasının sonucudur. Bu durum öncelikle bireyin hem doğa karşısında hemde toplum karşısında yalnızlaştığını gösterir. Bireyler pazar denilen bilinmez ve belirlenemez bir işleyişin kurbanı oldukları ölçüde önce kendi ürünlerine daha sonra topluma en sonda kendilerine yabancılaşırlar. Olayın bir yönü budur.</p>

  <p class="MsoNormalCxSpMiddle">İkincisi uygarlık "altın çağını" hemen (bir insan ömrü kadar kısa bir sürede) tamamlayıp bezirganlığın yol açtığı sebeplerle hızla çökkünleşir. Çökkünleşme aşamasında, her şey çürür. Toplumun ekonomik yapısında ortaya çıkan dekadans (çürüme) toplumun tek tek bireylerinde de çöküş psikolojisi üretir. Bu durumda ki birey doğaya, dünyaya ve kendisine büyük bir umutsuzluk ve karamsarlık içinde bakar. Bu bakış, toplumsal yaşamın yol açtığı bir şey olarak değil, tanrıların gazabı olarak görünür. Zaten bu mistik yapıyı belirleyen, sürekli besleyen uygarlığın din sınıfları da hiç eksik olmaz. Dolayısıyla komünal yaşamda bireyin doğayla ve toplumla uyumlu bir ilişkisi sözkonusu iken uygarlıkta bunlarla çelişik bir psikoloji hakim olur. Bu çelişik psikoloji, sadece komünün sınıflara ve sınıfların bireylere parçalanmışlığından kaynaklanmaz. Bunu besleyen yeni oluşumlarda vardır: Aile, tapınak, pazar, halkların birbirleriyle ilişkileri vb. gibi. Bunların içinde en tipik olanı tek eşli aileye doğru gelişen evrim, erkeğe dayalı aile ve toplumsal yapıdır. Toplumda koruyucu, kollayıcı ve aynı zamanda cezalandırıcı bir "baba" imgesi de doğmuş bulunmaktadır. "Babanın yasasının" egemenliği uygarlığın insana dair tüm doğallığını yasaklaması anlamına gelir. . Doğallığın en başında da cinselliğin ve özellikle kadın cinselliğinin şiddetle bastırılması ve yeni bir ahlaki düzenin ortaya çıkmasıdır. Bu durum tek tek bireylerin "üstbenlerinin" güçlenmesine yol açmakla birlikte yeni ahlak, her türlü alanın yasak ve engellerle doldurulması anlamına gelir. Bu da kişilerin psikolojilerini ambivalan (çelişik) duruma sokan en önemli adımlardan birisidir.<br/></p>

  <p class="MsoNormalCxSpMiddle">Diğer taraftan dikkatle bakarsak bununla paralel olarak alt sınıflarda bir başka psikolojiyi daha buluruz. O da egemen sınıflara duyulan nefret ve düşmanlığın hayranlık ve istekle birarada bulunuşudur. Böylece bir yandan yoksunluk düşmanca bir psikolojiye yol açarken öte yandan alt sınıfların her tek bireyinde egemen sınıfın her tek bireyi ulaşılması gereken hedef, kültürel ve maddi hedef halini alır. Böylece toplumsal yaşamın içinde hayali olanla gerçek olan birarada ve tek tek bireylerde çelişik psikolojiler yaratarak yaşamaya devam eder.<br/></p>

  <p class="MsoNormalCxSpMiddle">Uygarlığın her tek bireyi, hem doğa hem toplum karşısında ki acizliği, çaresizliği nedeniyle ruhunda doğan korkuyu bastırmalı dindirici ilaçlar almalıdır. Kültürel yapı o an yardıma koşar. Bu dindir. Bireyle toplumsal çelişkileri uyumlaştıran, bireyin varoluş koşullarına yeni anlamlar katarak, aşkınlaştırarak konuyu çözümler. Fakat bu yeni anlamlar o an, o ihtiyaçlar için hemen oracıkta yaratılamazlar. Bütün bir insanlığın evrensel kültürel birikiminin bu yönde evrilmesi gerekir.<br/></p>

  <p class="MsoNormalCxSpMiddle">İşte konumuz bakımından en önemli yer burasıdır: Uygarlık sürdürdüğü mistik yapıyı, tören ve mitleri kendinden önceki çağlardan alarak işler. Bilinçli bir seçim değildir elbette bu. Zaten kitlelerin çok yavaş seyreden ideolojik formlarında yaşayan bir gerçeklik vardır. Uygarlık bu ideolojiyi yeni düzenin yapı taşlarına göre yeniden dizayn eder. Uygarlığı haksız çıkarmanın ötesinde ki tüm inanışları besler, destekler.<br/></p>

  <p class="MsoNormalCxSpMiddle">Fakat çağın psikolojisi, kavramları, imgeleri kendinden önceki çağın devam eden ideolojisinin dolayımından da geçmek zorundadır. Bu noktada en önemli mitler, (tabii ki yaratılışta bunlardan birisidir) birer kod olarak işlevleşirler. Yani gelişmelerin feedbaeck (geri dönüş)'le bu koda göre kontrol edilmesi gerekir. Hem çağ hem de tek tek bireyler tümüyle içselleştirilmiş bu kodlara göre yaşamın ortaya çıkan sorunlarına yanıtlar bulurlar ve mistik yapı sürekli olarak yaşamın her alanına yayılarak tüm bir din olur. Burada daha önce azçok ayrıntılı olarak ele aldığımız kutsallıkta yardıma koşarak her türlü düşünceyi, inancı, her tek kişinin psikolojisini bu yapıya bağlayarak işlemeye devam eder.<br/></p>

  <p class="MsoNormalCxSpMiddle">Böylece yaratılış mitosu gibi diğer tarihöncesi mitosları uygarlık sansüründen geçmiş olmasına rağmen doğaya ve insana dair tasvirlerinde çok az değişikliğe uğrayarak gelirler. Zaten uygarlık insanın bilgisini henüz çok boyutlu olarak insanın ve doğanın oluşumu gibi noktalara taşıyamadığı için bir zorluk ve sakıncada bulunmamaktadır.<br/></p>

  <p class="MsoNormalCxSpMiddle">Uygarlık kaybettirdiği tüm nitelikleri karşılayacak yeni ahlaki formlar yaratırken bunları tarihöncesinin eski ideolojisiyle içiçe işler: Bunlar özellikle iyilik ve adalettir. Komünal düzende doğal olarak varolan bu nitelikler uygarlıkla birlikte yitip gittiği için insanlara sürekli arattırılırlar. Böylece uygarlığın tanrısının bilgeliği, iyiliği ve özellikle sonsuz adaleti en önemli kavramlar haline gelir. Üstelik uygarlığın tanrısı hiçbir zaman yaşarken bu adaleti sağlamadığı için aşkın bir dünyaya (öte dünyaya) taşınmak zorundadır. Dolayısıyla ölüm duygusunun desteği ile yaratılan öte dünya fantazisi, bu dünyada yaratılamayan her türlü adaletin de gerçekleştiği yer olur çıkar.<br/></p>

  <p class="MsoNormalCxSpMiddle">Bazı bilimadamları örneğin uzun yıllarını mitoloji üzerine araştırmalara harcamış Joseph Campbell ve onun gibi düşünen birçok kişi dinin "insan doğasının" bir sonucu olduğu tezini ileri sürerler. Bu "değişmeyen insan doğası ve değişmeyen insan psikesi" tezi esas olarak Freud'a aittir. Buna göre insan insan olduğundan beri varolan ve Freud'un belirtisiyle "her bebeğin doğuşuyla tekrarlanan" bir temel yapı vardır. Bu yapı, çağlar ne kadar değişirse değişşin değişmeden kalır. İnsanı akıl dışı eğilimlere, inançlara sürükleyen şey budur. Bu nedenle ortaya çıkan ve din diye nitelendirilen şey bir yanılsamadır.<br/></p>

  <p class="MsoNormalCxSpMiddle">Yanılsama fikri sadece Freud'a da ait değildir. Örneğin onunla hiçbir ilgisi bulunmayan Marx'da dinin bir yanılsama olduğunu tezini ileri sürer.<br/></p>

  <p class="MsoNormalCxSpMiddle">Ortada bir yanılsama olduğu kesindir. Fakat asıl sorun insanlar dünyayı dosdoğru, olduğu gibi kavramak dururken neden böyle hayali bir kavrayışa yani yanılsamaya sürüklenirler? Bu sorunun yanıtı kısmen Freud'da kısmen de Marx'da bulunur. Fakat her ikisininde ayrı ayrı uçlarda bulunduğunu belirtmek zorundayız. Freud tek tek insan psikolojilerinden yola çıkarak tarihi ve düşünceyi kavramak isterken Marx en temel yapıdan hareket ederek global bir yaklaşım üretir. Biri toplumsalı bireysele indirgerken, diğeri bireyseli toplumsala indirger.<br/></p>

  <p class="MsoNormalCxSpMiddle">Öyleyse yapılacak iş Marx ve Freud'un farklı yaklaşımlarının bir sentezi olmalıdır. Bu fikir, ilk kez bu satırların yazarının aklına gelen şey değildir. From'dan Reich'a kadar birçok psikanalist son 80 yıldır bu çaba içinde bulunuyorlar. Başarılmış mıdır? Hayır. Ortaya çıkan şey bir "sentez" olmaktan çok bir karışımdır. Gerek Freud'un gerekse Marks'ın düşünceleri bu çaba içinde olan kişilerin kuramlarında zeytinyağı ile su gibi ayrışık durmaya, eklektik olmaya devam ediyor.<br/></p>

  <p class="MsoNormalCxSpMiddle">Fakat bu zorlu işe girmek ne bu yazının ne de yüzeysel yakıştırmaların işi olamaz. Biz Efsane çözümlemesi için gerekli olduğu kadarını yapmaya çalıştık. Çaba sürdürülmeli, "insana dair bilmece" tümüyle çözülmeli, bunun için tüm bilimlerin ortak çabasını ortaya koyacak monist bir açıklama yapılmalıdır. Bu yapılmadığı sürece ne ideoloji ne de onun bir parçası olan mitoloji çözümlenmesi sonucuna erdirilmiş sayılamaz.<br/></p>

  <p class="MsoNormalCxSpMiddle"><br/></p>

  <h4 class="MsoNormalCxSpMiddle" id="sigil_toc_id_29" style="text-align: center;"><b>TUFAN EFSANESİ</b></h4>

  <p class="MsoNormalCxSpMiddle" style="  text-align: center;  "><b>Efsanenin Güncelliği;</b></p>

  <p class="MsoNormalCxSpMiddle" style="  text-align: center;  "></p>

  <p class="MsoNormalCxSpMiddle">1995 yılının Eylül ayında çeşitli gazetelerde çıkan bir haber okuyoruz; "ABD Georgia üniversitesi öğretim üyesi Prof. Dr. Robert C. Michelson, ekibiyle birlikte, robot uçaklarla Ağrı dağında Nuh'un Gemisini arayacak". (Yeni Yüzyıl gazetesi) Haber NATO ve TÜBİTAK'ında bu çabalara katkıda bulunduğunu, her iki kurumun bu ekibin bilimsel toplantılarını organize edeceklerini açıklayarak devam ediyor.</p>

  <p class="MsoNormalCxSpMiddle">Bunun benzeri başka bir haber daha önceki tarihlerde de yer almıştı. Fakat bu kez Ağrı dağında Nuh'un Gemisini arayan Aya ilk ayak basan Astronot Neil Armstrong'tu! O da ekibini ve bilim adamlarını (!) toplamış Ağrı dağında günlerce gemi kalıntısı aramıştı. Buna ilişkin haber ve yorumların günlerce gazetelerde yayınlandığını gazete okurları bilecek ve hatırlayacaklardır.<br/></p>

  <p class="MsoNormalCxSpMiddle">Bu örnek haberler Tufan ve Tufana bağlı gemi ile ilgili inanışların yaygınlığını, teknolojide ultramodern çağı yakalayan insanlığın toplumbilim ve özellikle tarih alanında ki zavallılığını, bilimin bir "ideoloji" olarak nasıl işlediğini ve son olarakta "bilim adamlarının" sahtekarlığını ortaya koymak bakımından ilginç örneklerdir.<br/></p>

  <p class="MsoNormalCxSpMiddle">Dünyanın en ünlü bilim adamlarının bile ilgisini çeken, halk inanışlarında tartışmasız kabul gören, kutsal metinlerin kendilerine kaynak yaptıkları bu "Tufan" olayını incelemek hiçte boşuna bir çaba olmayacaktır. Aksine güncel bir konunun açığa çıkarılması, ideolojimizin, günlük bilincimizin artıklarından temizlenmesi olacaktır.<br/></p>

  <p class="MsoNormalCxSpMiddle" style="  text-align: center;  "><b>Tufan Nedir?</b><br/></p>

  <p class="MsoNormalCxSpMiddle" style="  text-align: center;  "><br/></p>

  <p class="MsoNormalCxSpMiddle">Dünya inançları sözlüğünde “Tufan Kötülüğe sapmış insanları yok. etmek için tanrı tarafından gönderildiğine inanılan büyük yağmur." olarak açıklanıyor.</p>

  <p class="MsoNormalCxSpMiddle">Bu açıklama doğrumudur? Doğru olup olmadığını yazımızın gelişimi ile ortaya koymaya çalışacağım. Ama bu açıklama ile konuya girmemizin sebebi, yaygın bir kanıyı açığa çıkartmak içindir.<br/></p>

  <p class="MsoNormalCxSpMiddle">Gerçekten de yaygın inanışa göre bilinmeyen bir tarihsel zamanda, tanrı insanların biri hariç tümünü cezalandırmış ve onları sularla yok etmiştir. Kalan bir kişi gemisiyle insanlığı kurtarıp yeniden varetmiştir. Acaba gerçekten böyle mi olmuştur?<br/></p>

  <p class="MsoNormalCxSpMiddle">Konumuz kutsal kitapların mitolojisi olduğuna göre öncelikle kutsal kitaplara göre olayın nerde ve nasıl gerçekleştiğini görmeye çalışalım.<br/></p>

  <p class="MsoNormalCxSpMiddle">Tevrat’ta Tufan efsanesi uzun bir bölümde anlatılır. Biz bunun tekrarları içeren kısımlarını çıkararak bir bölümünü aktarmaya çalışalım.<br/></p>

  <p class="MsoNormalCxSpMiddle"><i>"Nuh Allah ile yürüdü. Ve Nuh üç oğul babası oldu; Sam, Ham ve Yafet. Ve Allahın önünde yeryüzü bozulmuştu, ve yeryüzü zorbalıkla dolmuştu. Ve Allah yeryüzünü gördü ve işte, bozulmuştu; çünkü yeryüzünde bütün beşer yolunu bozmuştu.</i><br/></p>

  <p class="MsoNormalCxSpMiddle"><i>Ve Allah Nuh'a dedi: Önüme bütün beşerin sonu geldi; çünkü onların sebebi ile yeryüzü zorbalıkla doldu, ve işte, ben onları yeryüzü ile beraber yok edeceğim. Kendine gofer ağacından bir gemi yap, gemide odalar yapacaksın ve onu içeriden ve dışardan ziftle ziftleyeceksin. Ve onu şöyle yapacaksın"</i> şeklinde bir giriş yapıldıktan ve geminin vasıfları uzun uzun anlatıldıktan sonra şöyle devam eder;<br/></p>

  <p class="MsoNormalCxSpMiddle"><i>"Ve ben, işte ben, göklerin altında kendisinde hayat nefesi olan bütün beşeri yok etmek için yeryüzü üzerine sular tufanı getiriyorum; yeryüzünde onların hepsi ölecektir. Fakat seninle ahdimi sabit kılacağım; ve sen ve seninle beraber oğullarını, ve senin karın ve oğullarının karıları gemiye gireceksiniz. Ve seninle beraber sağ kalmak için her yaşayan, bütün beden sahibi olanlardan, her neviden ikişer olarak gemiye gireceksin erkek ve dişi olacaklar... Ve Nuh Allah’ın kendisine emrettiği gibi yaptı; öyle yaptı.</i><br/></p>

  <p class="MsoNormalCxSpMiddle"><i>Çünkü ben yedi gün sonra, yeryüzü üzerine kırk gün kırk gece yağmur yağdıracağım; yapmış olduğum her yaşayan şeyi toprağın yüzü üzerinden sileceğim.</i><br/></p>

  <p class="MsoNormalCxSpMiddle"><i>Ve yeryüzü üzerinde sular tufanı olduğu zaman Nuh altıyüz yaşında idi.. Ve vaki oldu ki, o yedi günden sonra, tufanın suları yeryüzü üzerinde idi. Nuh'un ömrünün altıyüzüncü senesinde, ikinci aydı, ayın on yedinci gününde, o günde büyük enginin bütün kaynakları yarıldılar. Ve yer yeryüzü üzerine kırk gün kırk gece yağmur yağdı.</i><br/></p>

  <p class="MsoNormalCxSpMiddle"><i>Ve yer üzerinde kırk gün tufan oldu, ve sular çoğalıp gemiyi kaldırdılar, ve yerden kalktı. Ve sular yükseldiler, ve yer üzerinde ziyadesiyle çoğaldılar; ve gemi suların yüzü üstünde yürüdü. Ve yer üzerinde sular pek çok yükseldiler, ve bütün gökler altında olan bütün yüksek dağlar örtüldüler. Ve yer üzerinde hareket eden beden sahipleri; gerek kuşlar, gerek sığırlar, ve hayvanlar ve yer üzerinde her sürünen ve her adam öldü; bütün karada olanlardan, burunlarına hayat ruhunun nefesi olanların hepsi öldüler. Ve adamdan sığırlara kadar, sürünenlere kadar ve göklerin kuşlarına kadar, yeryüzü üzerinden silindiler; ve yalnız Nuh ve kendisiyle beraber gemide olanlar kaldılar. Ve yüzelli gün sular yer üzerinde yükseldiler.</i><br/></p>

  <p class="MsoNormalCxSpMiddle"><i>Ve gemi yedinci ayda, ayın onyedinci gününde Ararat dağları üzerine oturdu. "(Tekvin Bap 5-6-7)</i><br/></p>

  <p class="MsoNormalCxSpMiddle">Kutsal masalın bu bölümünde Nuh'un suların çekilip çekilmediğini anlamak için kuzgunu gönderişi sonra gemiden ayrılışı uzun uzun anlatılır. Daha sonra sular kurur ve Nuh yanındakilerle beraber gemiden iner. Rabbe bir mezbah (Tapınım yeri) yapar ve Rab artık toprağı lanetlemez. Artık insanlığı vurmayacağını bildirerek "Yerin bütün günlerinin devamına, ekme ve biçme, soğuk ve sıcak, yaz ve kış, gündüz ve gecenin kesilmeyeceğini". (Bab 8:22) açıklar.<br/></p>

  <p class="MsoNormalCxSpMiddle">Kur'an efsaneyi onlarca kere tekrarlar ve öğüt alınması gereken bir olay olarak anıp, prozelitizm (inanç propagandası) olarak yararlanmak ister.<br/></p>

  <p class="MsoNormalCxSpMiddle"><i>"Nuh'a "Senin milletinden, inanmış olanlardan başkası inanmayacaktır, onların yapageldiklerine üzülme; nezaretimiz altında, sana bildirdiğimiz gibi gemiyi yap, haksızlık yapanlar için Bana başvurma, çünkü onlar suda boğulacaklardır" diye Allah tarafından vahyolundu.</i><br/></p>

  <p class="MsoNormalCxSpMiddle"><i>Gemiyi yaparken, milletinin inkârcı ileri gelenleri yanına uğradıkça onunla alay ederlerdi. O da: "Bizimle alay ediyorsunuz ama, alay ettiğiniz gibi bizde sizinle alay edeceğiz; rezil edecek olan azabın kime geleceğini ve kime sürekli azabın ineceğini göreceksiniz" dedi. Buyruğumuz gelip tandırdan sular kaynamaya başlayınca, "Her cinsten birer çifti ve aleyhine hüküm verilmiş olanın dışında kalan çoluk çocuğunu ve inananları gemiye bindir" dedik. Pek az kimse onunla beraber inanmıştı. Allah "oraya binin; yürümesi ve durması Allah'ın ismiyledir, Rabbin bağışlar ve merhamet eder" dedi. Gemi, dağlar gibi dalgalar içinde onları götürürken, Nuh, bir kenarda ayrı kalmış olan oğluna "Ey oğulcuğum! Bizimle beraber gel, kâfirlerle birlikte olma" diye seslendi.</i><br/></p>

  <p class="MsoNormalCxSpMiddle"><i>Oğlu: "Dağa sığınırım, beni sudan kurtarır" deyince Nuh: "Bugün Allah'ın buyruğundan O'nun acıdıkları dışında kurtulacak yoktur" dedi. Aralarına dalga girdi, oğluda boğulanlara karıştı. Yere "suyunu çek!" göğe "Ey gök sende tut!" denildi. Su çekildi: iş de bitti; Gemi Cudi'ye oturdu. "Haksızlık yapan millet Allah'ın rahmetinden uzak olsun" denildi. Nuh Rabbine seslendi: "Rabbim! Oğlum benim ailemdendi. Doğrusu Senin vaadin haktır. Sen hükmedenlerin en iyi hükmedenisin" dedi. Allah: "Ey Nuh! O senin ailenden sayılmaz; çünkü kötü bir iş işlemiştir; öyleyse bilmediğin şeyi Benden isteme. İşte sana öğüt, bilgisizlerden olma" dedi. "Rabbim! Bilmediğim şeyi Senden istemekten Sana sığınırım Beni bağışlamaz ve bana merhamet etmezsen kaybedenlerden olurum" dedi. "Ey Nuh! Sana ve seninle beraber olan topluluklara bizden bir selamet ve bereketle gemiden in. Ama birçok toplulukları da geçindireceğiz, sonra onlara can yakıcı bir azap vereceğiz" denildi. Ey Muhammed Bunlar sana vahyettiğimiz bilinmeyen olaylardır. Sende, milletinde daha önce bunları bilmezdiniz. Sabret, sonuç Allah'tan sakınanlarındır. "(Kur'an Hud 36-49)</i><br/></p>

  <p class="MsoNormalCxSpMiddle">"İnsanlara: Sakın tanrılarınızı bırakmayın, Ved, Suva, Yağüs, Yeuk ve Nesr putlarından asla vazgeçmeyin, dediler. Böylece birçoğunu saptırdılar; Rabbim! Sen bu zalimlerin sadece şaşkınlığını artır. Onlar günahları yüzünden suda boğuldular; ateşe sokuldular, kendilerine Allah'tan başka yardımcı bulamadılar. Nuh dedi ki: "Rabbim! Yeryüzünde hiçbir inkarcı bırakma." (Kur’an Nuh Suresi)<br/></p>

  <p class="MsoNormalCxSpMiddle"><i>"And olsun ki, Nuh'u milletine gönderdik; aralarında dokuzyüzelli yıl kaldı. Sonunda onlar haksızlık yaparken, tufan onları yakalayıverdi. "(Ankebut 14)</i><br/></p>

  <p class="MsoNormalCxSpMiddle">Görüldüğü gibi Kutsal Kitaplar, zulüm ve soygun yapan, Peygamber Nuh'un bütün uyarılarına rağmen yola gelmeyen insanlığı Tanrının cezalandırmak için gönderdiği şiddetli ve yoğun yağmura tufan demektedirler. Fakat "Tufan"ın zamanı ve yeri iki anlatımda da geminin Yakındoğu'da olduğu bilinen dağlar üzerine oturması "Tufan"ın yeri konusunda bazı şeyleri sezdirir gibidir.<br/></p>

  <p class="MsoNormalCxSpMiddle">Efsaneyi çözümlemek için önce bir olay dizini yapalım;<br/></p>

  <p class="MsoNormalCxSpMiddle">1- "Yeryüzünde bütün beşer yolunu bozmuştu".<br/></p>

  <p class="MsoNormalCxSpMiddle">2- Nuh onları uyarmış, gerçek tek tanrıya tapınmak yerine başka başka tanrılara, putlara tapınmayı bırakın demişti.</p>

  <p class="MsoNormalCxSpMiddle">3- İnsanlık Nuh'un uyarılarına kulak asmamış ve yaşayışlarını ve inançlarını bırakmamışlardı.</p>

  <p class="MsoNormalCxSpMiddle">4- Bunun üzerine tanrı insanlığı cezalandırmaya karar vermişti.</p>

  <p class="MsoNormalCxSpMiddle">5- Nuh'a cezalandırma haber verilmiş ve kendisiyle beraber yeryüzünde yaşayan canlılardan bir kısmını kurtarması için bir gemi yapması ve gemiye binmesi emrolunmuştu.</p>

  <p class="MsoNormalCxSpMiddle">6- Ve "Tufan onları yakalamıştı".</p>

  <p class="MsoNormalCxSpMiddle">7- Tufandan sonra gemi bir dağın (Hangi dağ olduğu tartışmalı) üzerine oturmuş ve gemidekilerin dışında ki tüm canlılar yok olmuşlardı.</p>

  <p class="MsoNormalCxSpMiddle">8- Bundan sonra Nuh'un soyundan yeniden insanlık doğmuştu.</p>

  <p class="MsoNormalCxSpMiddle">Görüldüğü gibi olay dizini dünyada yaşayan insanlığın "bozulması" ile başlamaktadır. İnsanlık neden ve ne zaman bozulmuştur? Efsane soyut anlatımı içinde bu soruya zaman ve mekanı içeren bir yanıt vermez. Öyleyse bu zaman ve mekanı ve sebeplerin geçerliliğini bizim araştırmamız gerekecektir.<br/></p>

  <p class="MsoNormalCxSpMiddle">Kurban efsanesi anlatımım sırasında insanlığın başlangıçta komünal bir varoluş içinde bulunduğunu, bu komünal yaşayışın "hiç bozulmamış" insan ilişkileri temelinde yükseldiğini, insanların neredeyse "mutlak" bir eşitlik içinde bulunduklarını, alt insan üst insan, zengin-fakir, hür-köle gibi ayrışmaların bulunmadığını insanın doğanın özgür ve mutlu bir üyesi bulunduğunu ayrıntılarıyla göstermeye çalışmıştım. Bu durum ne zaman ve nerede bozuldu? Bu sorunun yanıtı, Tanrının insanları nerede ve ne zaman cezalandırdığının da yanıtını bize verecektir.<br/></p>

  <p class="MsoNormalCxSpMiddle">Gerek kurban, gerekse yaratılış efsanelerini ele alırken aslında hep aynı tarihsel zamana geri gittiğimiz açıkça bellidir. O tarihsel zaman, ilkel komünal yaşamın sona erip, uygarlık denen cehenneme girişle başlar.<br/></p>

  <p class="MsoNormalCxSpMiddle">Uygarlıkla birlikte ne olduğunu bir kez daha belirtelim. İnsanlık ataerkil komünal yaşamdan toprağı işlemek ve kentler kurmak yolundan yeni bir yaşama ulaşmıştı. Coğrafya üretici gücü, Mezopotamya'nın deltasında tarımla geçinen bir dizi kenti insanlık denizi içinde bir adacık gibi, daha önce kurban efsanesinde belirttiğimiz benzetmeyle anarsak bir "kara delik" gibi doğurmuştu: Kentin içine ilkel sosyalist "barbar kurdu" olarak giren insanlığın bir bölüğü, "uygarlık kelebeği" olarak çıkmıştı. Komünanın uygarlıkla birlikte kişilere ve sınıflara nasıl çözüldüğünü kurban efsanesi sırasında ele aldığımız için burada ayrıntılara yeniden girmiyoruz. Fakat uygarlığın yol açtığı gelişme teknik, sosyal ve kültürel ilerlemeden çok insan üretici gücünün yok edilmesi pahasına elde edilmiştir. Bu ne demektir? Açalım.<br/></p>

  <p class="MsoNormalCxSpMiddle">Barbarlığın uygarlıktan en büyük farkı, kollektif mülkiyet ve "bozulmamış insan"dır. Üretim, tüketim ve paylaşımda ki ortaklaşmacılık, doğayla komünal bir ilişki, doğru, dürüst, cesur insan yetiştiriyordu. Çıkar ilişkilerinin yol açtığı yalan ve korku, insanın insana düşmanlığı bu toplumsal yapı içinde yoktu. Dolayısıyla komünal topluluk birleşik bir güç olarak işleyebiliyor, kollektif bir aksiyon ortaya koyabiliyordu.<br/></p>

  <p class="MsoNormalCxSpMiddle">Oysa uygarlık özel mülkiyete dayalı bir toplumsal yapı olarak insanı insana kul etmiş, her türlü insani ilişkinin yerine korkuyu, baskıyı, yalanı dolanı ve düşmanlığı koymuştu. Dolayısıyla insan üretici gücünün kollektif aksiyonu yok edilmiş düzeni sağlamak için "Devlet" denilen bir kurumsal yapının inşaa edilmesi zorunluluğu doğmuştu. Devlet uygarlık içinde kendi yurttaşlarına karşı egemen sınıfları koruyacak bir mekanizmayı kurmuş fakat, kent surlarının dışında bulunan ilkel sosyalist barbar toplulukların yarattığı tehlikeyi bertaraf etmek için hiç de yararlı olmamıştır. Çünkü oluşturulan bu devlet mekanizması kendi yurttaşlarının silahlı bir örgütü olmak yerine zaten dışardan (Barbar topluluklardan) devşirilmiş silahlı adamlara dayanmaktaydı. Bunlar içeride köleleştirilmiş insan yığınlarına karşı etkin bir rol oynamakla birlikte, dışardan gelecek tehlikelere karşı hiçbir güvence sağlamıyordu. Aksine içerdekiler dışardakilerin bir anlamda "ajanları" rolünü oynuyor ve kritik zamanda yok edici oluyorlardı.<br/></p>

  <p class="MsoNormalCxSpMiddle">Kent içinde köleleştirilmiş büyük insan yığınları da egemen sınıfların dışarda giriştiği savaşta hiçbir girişimde bulunmuyor hatta tam tersine bir anlamda dışarıdakileri kurtarıcı gibi görüyorlardı.<br/></p>

  <p class="MsoNormalCxSpMiddle">İşte kutsal kitapların tufandan önceki bozulmayla anlatmak istedikleri budur. Bütün antik tarih zamanları boyunca kentler kurmak yolundan uygarlığa varmış halkların hepsi bu anlamıyla "bozulmuşlar" ve insana zulüm getirmişlerdi. Bu olay Sümerlerden başlayarak binlerce yıl boyunca "tekerrür" etmiş bir durumdu. Komünanın sembolize edilişi Tanrı olunca ve komünanın düzeni tanrısal yasa ve tanrısal düzen sayılınca "beşerin tanrıya başkaldırması" bu bakış açısı ile hemen anlaşılır hale gelecektir.<br/></p>

  <p class="MsoNormalCxSpMiddle">Dolayısıyla Tufan efsanesi içinde peygamberlerin yakındığı bu "bozulma" barbarlıktan (Tarihöncesinden) uygarlığa (Tarihe) geçişle birlikte ortaya çıkan "bozulma"dır. Gerçekten öylemidir? Bunu somut olaylar içinde arayarak önce "bozulma"nın yerini ve zamanını bulup göstermeye çalışalım.<br/></p>

  <p class="MsoNormalCxSpMiddle"></p>

  <h4 class="MsoNormalCxSpMiddle" id="sigil_toc_id_30" style="text-align: center;"><b>ANTİK TARİHTE İLK "BOZULMA" ÖRNEKLERİ</b></h4>

  <div>
    <b><br/></b>
  </div>

  <p class="MsoNormalCxSpMiddle" style="text-align: left;"><span style="text-align: justify;">Aslında konuyu bu bakımdan daha önce ele almıştık. Fakat burada bir başka açıdan değerlendirmeye çalışalım.</span><br/></p>

  <p class="MsoNormalCxSpMiddle">M.Ö.5000 yıllarına kadar tüm dünya yabanıllığın ve barbarlığın değişik aşamalarında yaşıyordu. Yani tüm dünya amorf bir küçüklü büyüklü komünal topluluklar yığınıydı.<br/></p>

  <p class="MsoNormalCxSpMiddle">Ansızın; Fırat'la Basra Körfezi arasında 12 kadar kent belirdi. Bu kentlerin hepsi birbirlerine kapalıydılar. Dağınık kentler dönemi olarak adlandırılabilecek bu dönemde, her kent kendi sınırlarını "dokunulmaz kutsallıklar" olarak savunuyordu. Bu durum kentlerin altın çağlarında bulunduklarını, komünanın kent biçimine girdiğini gösterir.<br/></p>

  <p class="MsoNormalCxSpMiddle">Ancak bu uzun sürmez; kentler içinde kurban efsanesi sırasında anlattığımız proseslerden geçerek uygarlaşma başlar. Uygarlaşmayla ticaret yaygınlaşır, altın çağın sonuna doğru en genç (henüz komünal yaşamını tamamlamamış) kent veya kentler tarafından diğer kentler ele geçirilir. Bu dönem kentlerin federatif kümeleşmeleri olarak değerlendirilmelidir. Sivrilen kent Uruk'tur. Ama henüz "bozulma" kısmi niteliktedir.<br/></p>

  <p class="MsoNormalCxSpMiddle">Federatif kentler kümelenişi biraz önce soyut biçimde anlattığımız gelişme sonucu barbar (ilkel sosyalist göçebeler) tarafından yıkılıp, kentlerin tüm açılışları aşamasına geçilir. Burada Uruk'ta 1. ve II. sülaleler saltanatının başladığını görürüz.<br/></p>

  <p class="MsoNormalCxSpMiddle">Dolayısıyla sonra ki gelişme bir kentin başkent, diğerlerinin uydu kentler olduğu büyük imparatorluklar dönemidir. Sonuç olarak uygarlık doğal ve sosyal sınırlarına varmıştır. "Bozulma" bütün Basra körfezi civarını, Yakındoğu'yu sarmıştır.<br/></p>

  <p class="MsoNormalCxSpMiddle">Artık insanlığın, "tüm beşerin" bozulması yolunda ilk adım atılmış, devri daim başlamıştır. Sonra ki tüm uygarlıklar aynı "bozulma"yı, yani barbarlıktan uygarlığa geçmekle ortaya çıkan sınıflaşmayı tekrarlayacaklardır.<br/></p>

  <p class="MsoNormalCxSpMiddle">Demek ilk "bozulma" Fırat Dicle deltasında gerçekleştiğine göre diğer efsanelerde olduğu gibi Tufan efsanesini de burada aramak gerekecektir.<br/></p>

  <p class="MsoNormalCxSpMiddle"><br/></p>

  <h4 class="MsoNormalCxSpMiddle" id="sigil_toc_id_31" style="text-align: center;"><b>BARBAR-UYGAR ÇELİŞKİSİ</b></h4>

  <p class="MsoNormalCxSpMiddle" style="  text-align: center;  "><br/></p>

  <p class="MsoNormalCxSpMiddle">Tufan'ı arayacağımız yerin Yakındoğu olması gerektiği, efsanelerde geçen dağların da (Ararat, Cudi) burada olmasından açıkça bellidir.</p>

  <p class="MsoNormalCxSpMiddle">Efsanenin gösterdiği yoldan ilerleyerek çözümlemeyi mot a mot (birebir) sürdürmeye çalışalım:<br/></p>

  <p class="MsoNormalCxSpMiddle">Efsanenin "bozulma" dan sonra ki kısmı Nuh'un insanlığı uyarmasıdır. Nuh ne demiştir?: "Ey insanoğlu! Tanrı tektir. Putlara tapınmayı, böyle yaşamayı bırakın yoksa Tanrı'nın gazabı üstünüzde olacak!" demişti. Kutsal kitapların mitolojileri bununla neyi anlatmak istemektedirler?<br/></p>

  <p class="MsoNormalCxSpMiddle">Aslında bu sorunun cevabını da Kurban Efsanesinin "Peygamberler" bahsinde yeterince açmıştık. Ama burada konu biraz çatallaşır gibi olur: Tufan binlerce yıl önce yaşanmış bir olayken henüz yeni bir olgu sayılabilecek bir peygamber ve tek tanrı bahsiyle karşılaşırız. Bunu nasıl açıklamalı?<br/></p>

  <p class="MsoNormalCxSpMiddle">Peygamber çığlığı binlerce yıllık bir çığlıktır. O çığlık, uygarlık içinde çıkmaza geren insanlığa kurtuluş yolunu Tanrı buyruğu olarak duyurmaya çalışan bir çağrıdır. Uygarlık çürümeye yüz tutunca bizzat uygarlık tarafından yetiştirilen, yol gösterilen ve kutuplaştırılan barbarlar kapıdadır. "Kör gözüm parmağına" derecesine her an yıkıma, çapula hazırlanan barbarların geleceği tüm topluluk tarafından hissedilmekte, anlaşılmaktadır. Hatta baskı ve zulüm içinde yaşayan halk kitleleri tarafından beklenmektedir. Bu durumu yüksek sesle söyleyen ve bu yüzden başına türlü belalar gelen "kehanetlerin sayısıda az değildir. Ve beklenen kehanet gerçekleşir; barbarlar, zincirlerinden boşanır gibi gelirler ve her şey yıkılır. Tarihin molozlarından birisi daha her türlü uyarıya rağmen "kendisini düzeltmez" ya da "düzeltemez" ve yok olur. Uygarlığın kendisi karanlıklar içine gömülür ama, "çığlığı" "baki kalan bu kubbede hoş (değil acı) bir sedadır" Onun için sonra ki Tek tanrılı dinler bu "Seda"yı inanç propagandası olarak peygamberlerine mal edeler.<br/></p>

  <p class="MsoNormalCxSpMiddle">Aynı şekilde İsparta'da Lycurgue, Atina'da Solon, Roma'da Servius Tullus, Çin'de Khunkfutsö (Konfiçyüs), Hint'te Sidharta Guntama (Sakyamuni:Budda), Batı Roma çökerken Isa, lran Sasaniliği çökerten Muhammed hep aynı sosyal çıkmaz önünde görünüşte başka başka çığlıklar atmış ama, özde aynı olan ve realiteyi gösterip kanun koyuculukta çığır açan tarihsel kişiliklerdir.<br/></p>

  <p class="MsoNormalCxSpMiddle">Peki Nuh'ta onlardan birisi midir? Hayır. Biraz sonra karşılaştırmalı olarak koyduğumuzda anlaşılacağı gibi Nuh bir masal kahramanıdır. Tarihte böyle bir kişilik yaşamamıştır. Kutsal kitapların belirttiğine göre insanlığın ikinci kuşak (Birinci kuşak Adem'dir) atasıdır. Fakat kutsal kitaplar insanlığı Sam oğullarıyla bir saydığı, onların başından geçenlerle insanlığın başından geçenleri birbirine karıştırdığı için Nuh'u Sam oğullarının ikinci kuşak atası saymak hiç de yanlış olmaz.<br/></p>

  <p class="MsoNormalCxSpMiddle">Bu noktada Nuh'a geri dönmek üzere sosyal çıkmazın somut tarihsel gelişme içinde nasıl çözüldüğünü görelim.<br/></p>

  <p class="MsoNormalCxSpMiddle">Sümer kentleri uygarlaşıp kentler federasyonuna doğru yol aldığı sırada tüm Yakındoğu'nun etrafı Arap barbarları ile çevrili idi. Arapların bir bölüğü toprak işlemeyi öğrenmiş ve Agade kentini kurarak yukarı barbarlığa adım atmıştı. Daha önce küçük küçük barbar akınları yaşanmışsada ilk büyük barbar akınını bunlar gerçekleştirdiler. Ortaya çıkan Akat imparatorluğu oldu. İlk büyük barbar-uygar çelişkisi Sümerlerin tarih sahnesinden silinmeleri ile sonuçlandı. Kendileri silindiler ama, ideolojilerini ve yaşantılarını insanlığa miras bırakarak. Tufan efsaneside bunlardan birisidir.<br/></p>

  <p class="MsoNormalCxSpMiddle">Sümerleri Tufan efsanesi türetmeye zorlayan etmen neydi? Barbar-uygar çelişkisi somut tarihte nasıl çözümlemiştir ve sonuçları ne olmuştur?<br/></p>

  <p class="MsoNormalCxSpMiddle">Bu soruların yanıtı konuyu toparlamamıza ve aydınlatmamıza yardım edeceğinden bu noktada kutsal kitapların tufan anlatımlarını bırakıp beklemeden Sümer tufanına girmemiz doğru bir yöneliş olacaktır. Aksi takdirde soyut tekrarlardan ve kafa karışıklığından kendimizi kurtaramayız.<br/></p>

  <p class="MsoNormalCxSpMiddle"></p>

  <h4 class="MsoNormalCxSpMiddle" id="sigil_toc_id_32" style="text-align: center;"><b>BARBAR-UYGAR ÇELİŞKİSİNİN ÇÖZÜMÜ : İLK "TUFANLAR"</b></h4>

  <p class="MsoNormalCxSpMiddle" style="  text-align: center;  "></p>

  <p class="MsoNormalCxSpMiddle">Tarihte ilk "bozulmalar" Irak’ta olduğuna göre ilk "tufan"ları da orada aramamız normal bir sonuçtur.</p>

  <p class="MsoNormalCxSpMiddle">Gerçektende Irak’ta yapılan arkeolojik kazılar üstüste 16 kat yığılmış bulunan ve tarihte Sümerlere mal edilen bir kentler uygarlığını ve yazılı mitosunu gün ışığına çıkarmıştır. Bu kazılara bakınca ne görüyoruz?<br/></p>

  <p class="MsoNormalCxSpMiddle">İlk olarak; kentler uygarlığının en eskisinin deniz seviyesinden birkaç metre aşağıda bulunduğunu, Fırat ve Dicle'nin yaratacağı su taşkınlarını önlemek için bentler ve kerpiç duvarlar yapıldığını görüyoruz. Çok geçmeden bu kentlerin yazılı mitos şeklinde ki tarihini de buluyoruz. Tabletlere yazılmış bu "tarih mitoslar" binlerce yıl öncesinden kutsal kitapların mitolojisine ışık tutuyorlar! Bu alanda ki araştırmaların en ciddisi Sümerolog S.Noah KRAMER'in yaptıklarıdır. Bulunan tabletlerin çevirisini de o yapmıştır. Bu yüzen onun çeviri ile ilgili görüşleriyle beraber efsanenin gerekli gördüğümüz kısımlarını alarak devam ediyorum:<br/></p>

  <p class="MsoNormalCxSpMiddle"><i>"British Museum'dan Georg Smith'in Babil efsanesi Gılgamış’ın XI. tabletini bulup çözümlediği l862 yılından beri, Kutsal Kitap'taki Tufan hikâyesinin bir Yahudi yaratısı olmadığı biliniyor. Ama daha sonra biraz da sürpriz olarak, Babil efsanesinin kendisinin de Sümer kökenli olduğu fark edildi. Bunun kanıtı Philadelphia üniversite Müzesinde Nippur koleksiyonu içinde bulunan bir tablet parçasıdır.. Bu, eşi olmayan bir belgedir. "(Tarih Sümer'de başlar sf. ,83)</i><br/></p>

  <p class="MsoNormalCxSpMiddle">(Belge'de) "özellikle de "Tufan'dan önce var olan" beş kentten söz edilmiştir. (Bunda) "Kral yetkisinin ve beş kentin kurulmuş olduğunu görüyoruz:<br/></p>

  <p class="MsoNormalCxSpMiddle">Kral yetkisinin...'sı gökten indirildiği zaman, Yüce taç ve krallık tahtı gökten indirildiği zaman, O, ayinleri ve yüce tanrısal yasaları uyguladı.. Kutsanmış.....yerlerde beş kent kurdu; Onlara ad verdi ve onları ibadetin merkezi yaptı. Bu kentlerden birincisi, Eridu'yu<br/></p>

  <p class="MsoNormalCxSpMiddle">Tanrı Nudummud'a öndere verdi; ikincisini, Bad-tibira'yı Tanrı ....'ya verdi; Dördüncüsünü, Sippar'ı Tanrı Utu'ya kahramana verdi; Beşincisini, Şuruppak'ı Tanrı Sud'a verdi; İbadetin merkezi yaptığı kentlerin adını verince......getirdi,......gibi küçük kanalların temizliğini yaptı.<br/></p>

  <p class="MsoNormalCxSpMiddle">Daha sonra Sümerli "Nuh" Ziusudra'yla tanışıyoruz. O, diyor şair, tanrılardan korkan, rüyalar ve büyüler aracılığıyla kendine gelen vahiylere her zaman saygılı, dindar bir kraldı. Öyle görünüyor ki, tanrısal bir ses kendine tanrılar meclisinin bir tufan başlatmaya ve "insanoğlunun tohumunu kurutmaya" karar verdiğini bildirdiğinde Ziusudra bir kent duvarının önünde duruyordu. İşte o pasaj:<br/></p>

  <p class="MsoNormalCxSpMiddle"><i>Tufan.... Böyle yapıldı... O zaman Nintu bir ....gibi ağladı; Kutsal Inanna halkı için bir ağıt tutturdu. Enki kendi kendine karar aldı. An, Enlil, Enki ve Ninhursag....; Göğün ve yerin tanrıları An ve Enlil'in adını söylediler O zaman Kral Ziusudra,....'nın guda'sı</i><br/></p>

  <p class="MsoNormalCxSpMiddle"><i>Kocaman bir ...(gemi-bn) inşa etti; Alçakgönüllülükle, itaatle, saygıyla, o Her gün uğraşarak devamlı Her çeşit rüyayı yorumlayarak .... ; Göğü ve yeri yardıma çağırarak..; ....tanrılar bir duvar Ziusudra, onun yanında ayakta durarak, dinledi........ Solumda, duvarın yanında dur Duvarın yanında sana bir söz söyleyeceğim, sözümü dinle; Tavsiyelerine kulak var; Bizim..........(kararımızla) bir tufan, insanoğlunun tohumunu kurutmak için... İbadet merkezlerini kaplayacak, Karar böyle, tanrılar meclisinin fermanı. An ve Enlil tarafından verilen emirle... Krallığı, kanunu sona erdirilecek.</i><br/></p>

  <p class="MsoNormalCxSpMiddle">Arada kırk satır yoktur. (Tahrip olmuştur) Ama kuşkusuz; Ziusudra hayatını kurtarmasını sağlayacak bir gemi yapacaktı. Efsanesinin devamı, Tufan'nın yeryüzünü nasıl sulara gömdüğünü ve nasıl yedi gün yedi gece devam ettiğini anlatıyor:<br/></p>

  <p class="MsoNormalCxSpMiddle"><i>Bütün fırtınalar, olağanüstü bir şiddetle hepsi aynı anda ortalığı kasıp kavurdular. Aynı anda, Tufan ibadet merkezlerini kapladı. Yedi gün yedi gece boyunca, Tufan toprağı önüne katıp sürükledi, Ve fırtınalar koca gemiyi suların üzerinde sallarlarken Utu çıktı, göğe ve yere ışığını saçtı. O zaman Ziusudra koca geminin penceresini açtı Ve Utu kahraman, ışınlarını koca geminin içine soktu. Kral Ziusudra, O zaman, Utu'nun önünde yerlere kapandı; Kral ona bir sığır kurban etti ve bir koyun öldürdü.</i><br/></p>

  <p class="MsoNormalCxSpMiddle">Burada tabletin kırığı metni bir kez daha keser. Sondan bir önce ki bu sütunun hemen hemen 39 satırı eksiktir." (A.g.e. aynı yerde)<br/></p>

  <p class="MsoNormalCxSpMiddle">Son bölüm "Ziusudra'nın tanrılaştırılmasını" anlatır ve o, Dilmun'a güneşin doğduğu yere (Cennete-bn) götürülür."<br/></p>

  <p class="MsoNormalCxSpMiddle">Sümer tufanı tümüyle değilse de ana hatlarıyla budur ve bilinen en eski efsanedir. Bu anlatımın kutsal kitaplarla benzerliğini, Ziusudra'nın Nuh'la paralelliğini şimdilik bir kenara bırakıyoruz. Ama orada geçen (Tevrat'a kadar 2000-3000, Kurana kadar 5000-6000) yılları ve efsanenin nasıl bu kadar uzun süre kalıcılığını koruduğunu da bir kenara bırakıyoruz. Şimdi bizim burada ele alacağımız şey; onun artık gerçekten Sümerli olup, olmadığı da değildir.<br/></p>

  <p class="MsoNormalCxSpMiddle">Ele alacağımız şey, Sümer'de ne olduğu ve neden böyle bir tufan efsanesi anlatımının ortaya çıktığıdır. Sümerlileri (ya da onlardan önce gelenleri) insanlığın ikinci bir doğum yaptığına inandırmaya, arada ki kesintinin tufandan kaynaklandığını düşündürmeye iten sebep nedir? Bu haliyle "Tufan" Sümerlilerin hayal mahsulü bir uydurukçuluğu mudur?<br/></p>

  <p class="MsoNormalCxSpMiddle">Bu soruların yanıtı efsanenin içinde ve Irak’ta yapılan arkeolojik kazılarda bulunur. Konunun püf noktası "Sümer kentleri"dir. Efsaneye göre bunlar beş kenttir.<br/></p>

  <p class="MsoNormalCxSpMiddle">Şimdi bu tarihsel zamana daha yakından bir bakalım.<br/></p>

  <p class="MsoNormalCxSpMiddle" style="  text-align: justify;   tab-stops: 276.45pt;">Irak’ta ansızın beliren ilk kentlerin suların içinde kanallarla korunarak, denizlerden duvarlarla bentlenerek kurulduğunu belirtmiştik.<br/></p>

  <p class="MsoNormalCxSpMiddle">Öte yandan kentlerin dışında kentlerden etkilenen barbarlar bulunduğunu, kentin (kentlerin) kollektif aksiyon gücünü yitirip, çürümeye başladığını da belirtmiştik.<br/></p>

  <p class="MsoNormalCxSpMiddle">İşte "Tufan" olayının başı, kökü ve sonu buradadır. Kentler, kollektif aksiyon gücünü yitirince ve zamanı gelince barbarların akınına uğrar. Bu büyük bir sosyal olaydır. Antik tarihin en çarpıcı, en esrarlı ve en efsanevi olayıdır, bu. Uygarlıklar kuran, uygarlıklar yıkan, krallar yaratan, kralları yok eden, yeri geldiğinde kan, gözyaşı, yeri geldiğinde özgürlük ve kurtuluş hareketi olarak işleyen gerçekten olağanüstü "tarihsel bir devrim" olayıdır bu. Barbarlar sadece kolleftif aksiyon gücü bakımından değil, aynı zamanda gelenek-görenek üretici gücü bakımından da uygarlıktan üstündür. Bu nedenle uygarlığın tarihi ve insanlığı tıkadığı yerde toprağı ve insanı kurtarmak suretiyle yeniden ilerlemeyi sağlar. Barbarlar göçebe ise uygarlığı Rönesans’a (dirilişe) uğratır, tarıma geçmiş kentten gelen yukarı barbarlar ise orjinal bir uygarlık kuruluşuna yol açar. Böylece "bir adım ileri iki adım geri"de olsa tarihi tekamül ettirirler. (Geliştirirler)<br/></p>

  <p class="MsoNormalCxSpMiddle">Sonuçları konumuzun boyutlarını aşan, sayması ve anlatması çok uzun sürecek barbar akınları, kendilerini ve kentlerini "Dünyanın merkezine koyan", "Merkez simgeciliğine" sahip halklar için sadece kendilerinin değil', dünyanın da sonudur. Bu yüzden onlara "insanüstü" bir nitelik taşımakla, mistik bir olay "Tanrı'nın gazabı" gibi görünür. Kenti, uygarlığı yaratan tanrısal düzen yıkılmış, tanrısal yasalar çiğnenmiştir. Başka türlü olamaz; çünkü gücünü tanrıdan alan rahip-kral dahi ya öldürülmüş yada esir alınmıştır. Bu olsa olsa tanrısal, dinsel bir yokoluştur.<br/></p>

  <p class="MsoNormalCxSpMiddle">Nitekim Sümerler uygarlık yaratıcı ögeler olarak ki bunlar tek tek sayılmıştır tanrısal düzenin parçaları alarak değerlendirmiş ve "Me" adını vermişlerdir. Bu şeylerin ellerinin altından kayıp gidişini, "kötü tanrıların hırsızlığı" gibi gökselleştirip, efsaneleştirmişlerdir.<br/></p>

  <p class="MsoNormalCxSpMiddle">Kentin yıkılışı, daha öncede gösterdiğim gibi aynı zamanda kendisi de kozmik bir değer taşıdığından mahşere ("Sular Kaosuna") geri dönüş niteliği de taşır. Çünkü dışardan gelen akıncılar kanallarının kazıklarını çektikleri, denizi önleyen duvarları yıktıkları zaman, su baskını şeklinde ki doğal olay, barbarın sosyal girişimiyle karışır ve geçmiş zamanların en ünlü, en çok yankı uyandıran "Tufan" efsanesine dönüşür. Yani "Tufan" su baskısıyla beraber gelen ve insanüstü bir nitelik taşıyan barbar akınının ve üstelik tarihte ki ilk barbar akınlarının tarihsel yankısıdır.<br/></p>

  <p class="MsoNormalCxSpMiddle">Böyle olması da doğal değil midir? Hala Dünya’nın en büyük(!) tarihçileri arasında sayılıp da (Toynbee gibi) barbar akınını "Allah'ın gazabı" sayan anlayışlar yok mudur? Tarihin bu tökezleyişini "garip bir tesadüf' olarak anlamaya çalışan modern (!) tarih anlayışları karşısında M.Ö. 5000'li yılların insanının olayı "Tanrıların gazabı" ("Tanrılar meclisinin kararı") saymalarından daha doğal ne olabilir?<br/></p>

  <p class="MsoNormalCxSpMiddle">Ama biz bu açıklamalarımız ışığında ortada ne bir tesadüf ne de "Tanrı'nın gazabı" bulunmadığını, barbar-uygar çelişkisinin, bu büyük tarih çıkmazının muazzam bir determinizmle işleyen "Tufan"ın ta kendisi olduğunu biliyoruz artık. Nitekim olayın "Sular kaosuna" inanan Sümerlilerin "beş kenti" evresinde ve çevresinde geçmiş olduğunu bizzat onlardan öğreniyoruz.<br/></p>

  <p class="MsoNormalCxSpMiddle">Sümer kökenli olduğu söylenen efsanenin bu bölümü (beş kentle ilgili), Tufan'ın daha henüz tarih başlamadan önce hatta Sümerliler Mezopotamya'ya gelmeden önce başladığını gösteriyor. Küçük küçük 'Tufan"ların ritmik bir şekilde ilk kentlerin kurulmasıyla başladığını ve bu gelişmenin henüz kentlerin altın çağlarında gerçekleştiğinide efsaneden çıkarıyoruz. Çünkü efsane bize, "Tanrılar meclisinden ve rahip-kral ("kralın gudası")dan sözediyor. Henüz kralların halk meclisiyle beraber iş yaptıkları ve "rahip-kral" oldukları dönemler kentlerin altın çağlarına, yani komünal çağlarına (Yukarı barbarlığa) denk düşer.<br/></p>

  <p class="MsoNormalCxSpMiddle">Yine efsane bize Sümerli Nuh Ziusudra'nın rüyalar yorumlayan, kehanetlerde bulunan dindar bir kişi olduğunu, sonradan diğer tanrılar tarafından 'Tanrısal bir kişilikle" şereflendirildiğini anlatıyor. Bu durum bize peygamberlik olayının tarihsel köklerini göstermekle kalmıyor, dinle dünya egemenleri arasında ki ilişkinin nasıl gerçekleştiğini de gösteriyor;<br/></p>

  <p class="MsoNormalCxSpMiddle" style="  text-align: justify; mso-line-height-alt: 1pt;">Bilindiği gibi "rüyaları yorumlayanlar" "kehanetler" uyduranlar geçmişin sihirbazları ve büyücüleriydiler. Kent kuruluşundan sonra bu ruhanilik tapınak biçimine girdi. Bu biçime girer girmez, komünal ilişkilerin sonucu olarak kentin en büyük otoritesi oldu. Yersel iktidar çok uzun süre ancak ve ancak tapınağın otoritesi altında yaşayabilirdi. Onun için, "krallar" başlangıçta bildiğimiz zorbalığın adı anlamında "kral" değil, toplumun maddi manevi önderliği anlamında rahip-kraldılar. Sümerler'de bunlara lşakku denilirdi. Henüz geçmiş çağlardan kalma sihir, rüya yorumculuğu gibi sıfat ve yeteneklerden kopuşmuş değildiler. Bu yüzden efsanede manevi önderliğin bir gereği olarak Sümerli Nuh; Ziusudra bu kılıkta görünür.<br/></p>

  <p class="MsoNormalCxSpMiddle" style="  text-align: justify; mso-line-height-alt: 1pt;">Uygarlığın ilerleyen safhalarında ne tapınak ne de manevi önderlik+krallık aynı kalmadı. Tapınak, manevi devlet olarak gelişip bezirgânlığın "göksel" destekleyicisi durumuna girdi. Krallık, kent içinde egemen sınıfların "yerel" önderi niteliğine büründü. Özellikle tapınak, Uygarlığın barbarlık içindeki gözü, kulağı, örgütçüsü ve kışkırtıcısı olmak gibi özellikleriyle önemli bir rol oynadı. En uzak yerlere kadar kutsal ve illegal (gizli) yollardan uzanan tapınak, aynı zamanda uygarlığın barbarlık içindeki ticaret ve savaş sığınakları olup, kervan izleri üzerinde önceden "tanrısal örümcek ağları geren" manevi istilacı durumunda oldu. Böylece stratejik görevler ifa etti: "Irak ve onun uzandığı Mısır-Finike-Eti vs. kentlerinden beri kurulup gelen ve tabii yere, ulusa ve zamana göre çeşitli katkılarla zenginleşen, bütün antika TÖREN -ŞÖLEN -BÜYÜ -FAL -KEHANET -GELENEK -GÖRENEK'leri en ustaca ve en bezirganca kullanmayı beceren TAPINAK ve ORAKL (Kehanet) yuvaları bir yol kuruldular mı, artık çevrelerinde ki bütün barbar güçlerini manyetize etmeyi, önce KENTLEŞMEYE, sonra doğan kentlerin alın yazılarını çizmeye ve topunu birden kah boğuşa, kah barışa iterek GÜTMEYE girişirler"<br/></p>

  <p class="MsoNormalCxSpMiddle" style="  text-align: justify; mso-line-height-alt: 1pt;">Demek efsanede geçen Ziusudra'da, Tufan'ın kendisi de çok derin kökleri olan sosyal olaylardır. Asla uydurma değillerdir. Açıklamalarımızdan anlaşıldığı gibi barbarlar, durup dururken değil tarihin derin determinizmi ile kımıldarlar. O determinizmi tayin eden uygarlığın kendisidir.<br/></p>

  <p class="MsoNormalCxSpMiddle">Bu noktada mademki Tufan, tarihe giriş sırasında başlayan barbar akınlarıdır. Neden daha sonraki barbar akınları tufan efsanesine ya da benzer başka bir efsaneye yol açmazlar? Diye düşünülebilir.<br/></p>

  <p class="MsoNormalCxSpMiddle">Gerçekte tarihte en etkili efsaneler bu büyük sosyal olaylar çevresinde oluşurlar ama, tufan efsanesine yol açanlar sadece Fırat-Dicle deltasının güneyinde doğmuş bulunan kentlerle ilişkili olanlardır. Daha sonra tarihe girilip yazılı aktarım başlayınca ve barbar akınlarının daha az insanüstü nitelikler taşıdığı anlaşılınca Tufan şeklinde ki anlatımlar da son bulur. Anlatımlar, mitoslar MAHŞER-KAOS-YAYIK vb. gibi tarih öncesinin karanlıklarından kurtulup daha çok yersel özellikler göstermeye başlarlar. Tufan efsanesi de geçmişin masallarına döner.<br/></p>

  <p class="MsoNormalCxSpMiddle"></p>

  <h4 class="MsoNormalCxSpMiddle" id="sigil_toc_id_33" style="text-align: center;"><b>TUFAN'IN SONUÇLARI</b></h4>

  <p class="MsoNormalCxSpMiddle" style="  text-align: center;  "></p>

  <p class="MsoNormalCxSpMiddle">Efsaneye geri dönecek olursak tufandan sonra Nuh'un oğullarına bağlı olarak insanlığın yeniden tarihsel yolculuğuna başladığını görürüz. Daha ayrıntılı olan Tevrat anlatımına göre Nuh'un üç oğlu, üç ayrı koldan insanlığın yeni ataları olurlar. Buna göre Yafet'e bağlı olanlar Firiyalılar, Cimmerler, 'Skitler, Medler, Ionyalılar, Iberyalılar, Toğormanlar; Ham'a bağlı olanlar Elamlılar, Asurlar, Ermeniler, Aramlılar vs.; Sam'a bağlı olanlar Keldanlılar, Araplar, Mısırlılar, Libyalılar, Faslılar, Nümidler, Kenanlılardır.</p>

  <p class="MsoNormalCxSpMiddle">Bu tasniften de açıkça anlaşılacağı gibi "Nuh oğulları" Yakındoğu uygarlığına, yani Tarihe değmiş bulunan barbar yığınlarıdır. Tufan aktarımı Semitler tarafından yapıldığı için, o zaman bilinen tüm halklar Semit jenaolojisine (soykütüğü) bağlanmıştır. İnsanlığın Nuh'a bağlanmasının arkasında yatan efsane gerçeği budur.<br/></p>

  <p class="MsoNormalCxSpMiddle">Fakat Tufan'dan sonrası konunun en çok üzerinde durulacak yanıdır. Her üç efsanenin anlattığına göre insanlık yeniden "Varedilir". Bu bir anlamda efsaneye göre insanlığın "yeniden doğuşudur".<br/></p>

  <p class="MsoNormalCxSpMiddle">Gerçektende doğrudur. Sümer arkeolojik kazılarına göre kentler her batışlarından sonra yeniden kurulurlar. Sümerlerin onlarca efsanesi, Tanrıların terkettiği insanlara geri dönüşlerinin, uygarlık yaratıcısı ögeler olan "'Me"lerin insanlığa yeniden bir tanrı tarafından armağan edilişleriyle doludur.<br/></p>

  <p class="MsoNormalCxSpMiddle">Tufanı yaratan barbarlar tarihte hep iki ayrı gruptular: Birincisi göçebe barbarlar, ikincisi kent kurmuş yukarı barbarlar. Bunlardan her birinin "Tufan"ı ayrı sonuçlar doğurur.<br/></p>

  <p class="MsoNormalCxSpMiddle">Göçebe barbarlar henüz kent kuracak seviyeye gelmemiş olduklarından yarattıkları tarihsel devrim uygarlığı ya olduğu gibi (fizik olarak) yeryüzünden kaldırırlar, ya da uygarlığın fetihçileri olarak uygarlığı kurulduğu altın çağlardakine benzer ilişkiler içine geri döndürürler. Yani toprakları özel mülkiyet olmaktan çıkarıp, insanları kölelikten kurtarırlar. Kendileri elde ettikleri uygarlığın belli belirsiz üst kastları olmakla kalırlar. Fazla zaman almayacak bir gelişme sonucu da yani egemen sınıflar olarak tarihte ki yerlerini alırlar. Fakat kullandıkları tüm mekanizmalar uygarlığın mekanizmalarıdır. Çünkü kendileri ondan daha geridirler. Bu yüzden din bakımından da uygarlığın dini ile dinlenirler.</p>

  <p class="MsoNormalCxSpMiddle">Tufanı yaratan barbarlar kent kurmuş ve tarımsal üretime geçmiş yukarı barbarlar ise uygarlıktan hiç de aşağı kalmayacak bir seviyeye ulaşmış bulunduklarından yeni orjinal bir uygarlık kurarlar. Ancak bunlarda ilk zamanlar için komünal niteliklerini az çok koruyan, genç bir uygarlık kurarlar.<br/></p>

  <p class="MsoNormalCxSpMiddle"></p>

  <p class="MsoNormalCxSpMiddle">Öyleyse efsanenin anlattığı kendi zamanı ve mekânı bakımından doğrudur. Kent ve insanlık yeniden kurulmuştur. Tufan'ın Latince anlamı bunu zaten çok açıklıkla dile getirir: Tufan hem suda boğulmak hem de suda yeniden doğmaktır. <i>" .... insan sudan doğmadıkça</i> <i>tanrının krallığında yer alamaz".(İncil)</i><br/></p>

  <p class="MsoNormalCxSpMiddle">Din tarihçileri bu durumu somut olaylar içinde arayacaklarına sürekli mistisizme kaydıkları için tufan olayını da sadece "tarihsel zamanı ilga etmek" (M. Eliade) zannetmektedirler. Ya da başka mitoloji uzmanları efsaneyi "bir garip masal" olarak değerlendirirler. Bu anlayışlar tarih perspektifinin sadece ideoloji ya da daha da sınırlandırılmış olarak psikolojiyle sınırlı olmasından ileri gelir. Bazıları daha da çok saçmalarlar; dinsel inanışa karşı mücadele edeyim diye modern çağın anlayışları ile yaklaşık 8000-9000 yıllık geçmişi olan ideolojiyi yargılamaya kalkışır ve "Nuh'un yaptığı gemi" için hiç bu kadar büyük gemi olur mu? Türünden yaklaşımlarla olayın hiç gerçekleşmemiş, ya da bir uydurmadan ibaret olduğunu göstermeye çalışırlar. Bu yaklaşımlar düşünce ufkumuzu genişletmek, gerçeği keşfetmek, ideolojisinin ne olduğunu anlatmak bakımından bir şey katmak bir yana tam tersi sonuçlar doğururlar. Bunların en ünlüsü T. Dursun'dur. Üzerinde fazla durmuyorum.<br/></p>

  <p class="MsoNormalCxSpMiddle">Oysa, tufan insanlığın tarihsel akışını "kesen" somut olaydır. Hem insanlığı yokeder, hemde yeniden doğurur.<br/></p>

  <p class="MsoNormalCxSpMiddle">Suya dayalı simgeciliğin tarihöncesi etkileri kendini bu efsanenin içinde de gösterir: Tarihi kesen "su"dur. İnsanı doğuran yine su. Tüm insanlığın yokoluşunu ise daha büyük "su" gerçekleştirebilir. Bu yüzden Tufan tüm "yeryüzünü kaplayan, her canlıyı öldüren" gerçekliktir. Lokal sınırlar içinde yaşayan ama tüm dünyanın merkezinde bulunduğunu sanan insanlar başka türlü düşünüp davranabilirler miydi?<br/></p>

  <p class="MsoNormalCxSpMiddle">Somut tarihsel duruma bakıldığında Yakındoğu'da Sümerler zamanı küçük küçük Tufanlar bir yana bırakılacak olursa, en büyük ve en gürültülü tufanı daha öncede bahsettiğimiz gibi Sargon gerçekleştirmiştir. Sargon, kent kurmuş barbarların başı olarak Sümer uygarlığını yıktığı için yeni orjinal bir uygarlık yaratmış, Tufandan sonra ki sınıflaşmanın öncüsü olmuştur.<br/></p>

  <p class="MsoNormalCxSpMiddle">Sargon'dan önce ki tufanlar daha lokal kaldıkları için kent krallarını "kutsallaştırmakla" sonuçlandırıyordu. Halbuki ondan sonraki tufanlar zorba krallar, Nemrutlar yaratmakla sonuçlandı. Çünkü uygarlık Basra körfezinin güney ucunda ki sıkışmışlığından kurtuluyor, tüm Yakındoğu'yu kaplayan imparatorluklar aşamasına sıçrama yapıyordu.<br/></p>

  <p class="MsoNormalCxSpMiddle">Zaten bundan sonra barbar akınları efsanelerin Tufan adını verecekleri bir anlatıma yol açmadı. Barbar akınları bitmiş miydi? Hayır, ama kıtalararası bir boyut kazanmıştı. Bu yüzden lokal kentlerin yol açabileceği efsanelerden daha başka türlüsüne doğru bir gelişim yaşandı. Çünkü yazı bilmeyen tarihöncesinin karanlıkları ve masallaştırması yerine bilinebilir bir çağa: yaklaşmış olduk. Bu yüzden örneğin Osmanlıların İslam uygarlığı üzerine akını, ya da İskender'in kıtalar arası akınları üzerine efsane aramak beyhude olur. Efsane bir tarafa, sadece bugünün insanlığı değil, geçmiş çağların insanları için bile bu tür barbar akınları tümüyle bilinebilir olaylardır. Tufan ise, daha tarihin başladığı yerde, tarihle tarihöncesinin ilk kesiştiği yerde gerçekleşen olaylar olduğu için masal karanlıkları içinde çıkarılmayı bekler.<br/></p>

  <p class="MsoNormalCxSpMiddle"></p>

  <h4 class="MsoNormalCxSpMiddle" id="sigil_toc_id_34" style="text-align: center;"><b>TUFANLARIN EVRENSELLİĞİ</b></h4>

  <p class="MsoNormalCxSpMiddle" style="  text-align: center;  "></p>

  <p class="MsoNormalCxSpMiddle">Buraya kadar anlattıklarımız için yükselen itirazları duyar gibiyim: Madem ki tufan Sümer kentleriyle ilgilidir. Öyleyse neredeyse evrensel boyutları bulan tufan anlatımları nasıl açıklanacak?</p>

  <p class="MsoNormalCxSpMiddle">Gerçekten de Yunanlıların Dökalyon'u, Babillilerin Utnapiştim'i, Türklerin Ülgen'i, Arapların Nuh'u vb. vardır. Burada sayamadığımız birçok halkta bir tufan olayına rastlamamak mümkün değil.<br/></p>

  <p class="MsoNormalCxSpMiddle">Bu tufanların hepsine yakından bakılırsa, bir şekilde Yakındoğu ile ilgili olduğu görülür. Yukarıda insanlığın Nuh oğullarına bağlandığını, bunların tarihe ve yakındoğuya değmiş bulunan barbar yığınları olduğunu görmüştük. Tarihte uygarlık ideolojisinin egemen olduğunu da kurban ve yaratılış efsanelerini anlatırken görmüştük. İşte bu efsane bakımından da mekanizma aynıdır. İlk Uygarlığın dünyaya yaymaya başladığı şey sadece kölelik, eşitsizlik, özel mülkiyet, devlet, ticaret ve savaş değildir. Uygarlık aynı zamanda kendi kuruluş efsanelerini, tarihöncesinden tarihe uzanan ideolojisini de yaymıştır. Aslında bunu yaymak için fazlaca uğraştıkları söylenemez; çünkü dünyada daha fazla yaygın olan orta barbarlar (Göçebeler) bunları kendiliklerinden almışlardır. Orta barbar fatihler çoğu kez fetihçi ama yapıya ve ideolojiye teslim oluşları yönünden her zaman mağlup alıcıdırlar.<br/></p>

  <p class="MsoNormalCxSpMiddle">Bu yüzden tufanın evrenselliğinin ilk yanı uygarlığın evrenselliğinde yatar.<br/></p>

  <p class="MsoNormalCxSpMiddle">Tufanın evrensel ikinci yanı su simgeselliğinin yaygınlığında yatar. Bu yaygınlığın sebeplerini uzun uzun yaratılış efsanesi sırasında ele aldığımız için tekrar girmiyorum.<br/></p>

  <p class="MsoNormalCxSpMiddle">Bitirirken, tufan efsanesi araştırmasının insanın doğa ve toplum karşısındaki düşünüşünün özelliklerini vermesi bakımından, yaşam ve ölüm gerçeğinin doğal ve toplumsal kavranışı bakımından, doğal olayla sosyal olayın tarih öncesinde içiçe geçmişliğini ortaya koyması bakımından yeteri kadar ipucu verdiği kanaatindeyim.<br/></p>

  <p class="MsoNormalCxSpMiddle">Bu çalışma sınırlı olanaklar içinde bu kadarını sunmakla yetinecek, daha ayrıntılı entellektüel tarih araştırmaları için başlangıç oluşturabilecek umudundayım.<br/></p><!--EndFragment-->
</body>
</html>