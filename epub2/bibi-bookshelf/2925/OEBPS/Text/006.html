<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.1" name="Generator" />
  <link href="../Styles/style.css" rel="stylesheet" type="text/css" />

  <title></title>
</head>

<body>
  <p class="p5">&nbsp;</p>

  <h3 class="h31"><a id="ncx104"></a><a id="a4"></a>1</h3>

  <p class="p20">El Niño Easter Adası&rsquo;ndan kopup gelir, ılık ve iç bayıltıcıdır, suyla ölümün dölü, Peru kıyılarına vurur, sıcak sarılışıyla hamsileri ve algleri öldürür, hayati ekvator nitratlarını ve fosfatlarını apartır, besin zincirini bozduğu gibi büyük balıkların üremesini de sekteye uğratır: Ağır ve terli El Niño yüzer, kıtanın duvarlarına çarpar ölü balıkları, hepsini sersemletip çürütür, suda boğulan su, okyanus kendi ölü akıntısında soluksuz kalır, sıcak okyanus soğuk okyanusu boğar, rüzgârlar delirip zıvanadan çıkar. Harami, katil El Niño California kıyılarını yerle bir eder, Avustralya ovalarını kurutur, Ekvador düzlüklerini çamurla doldurur. Dayım Fernando Benítez (seksen yaşında) Usu-macinta Nehri&rsquo;ne uçarken, yitirdiği memleketine ağlıyor, tam da Homero Fagoaga Dayı&rsquo;nın Acapulco göklerinde, ishalli bir korkuyla gerillalardan kaçtığı anda. Babam bu özeti yaparken ben de cansiperane rahme giden kanalda kendime tutunacak sağlam bir yer arıyorum, bir yandan da kim bilir ne kadar süreyle benim mağaram olmaya hazırlanan bu kadının içindeki boşluğa doğru ilerliyorum, onunla bu alanı paylaşmamız gerekiyor kim bilir kaç zaman (inşallah &ndash;en azından bunu yapsınlar&ndash; bana şu &ldquo;zaman&rdquo; kelimesinin anlamı hakkında bilgi verirler, bana öyle geliyor ki başıma gelen haltları anlayabilmek için bu kelimeyi anlamam elzem, onlarla ve onlarsız nasıl yaşayacağım, kendimin ve onların içinde ve dışında); biraz zahmet olacak ama bana ne zaman gebe kalındığını, içeride kaç &ldquo;zaman&rdquo; kalmam gerektiğini, günün birinde dışarı çıkıp çıkmayacağımı, çıkarsam nereye gideceğimi bana anlatmaları lazım, eğer çıkacaksam &ldquo;yer&rdquo;, &ldquo;mekân&rdquo;, &ldquo;dünya&rdquo; ne demek oluyor bilmek istiyorum, çünkü orası benim yeni evim olacak, ne de olsa artık babamın bacakları arasındaki deri ve spermden ibaret eski evimden ayrıldım (yoksa kovuldum mu demeli, beni dışarı fırlattı, alçak herif, bir anlık zevki için, haksız mıyım? Bu yaptığını nasıl bağışlayabilirim, onu nasıl bağışlayabilirim?); oysa orada gizli akrabalarımla ne kadar rahattım, büyük, mutlu bir aileydik biz ama dağıldık, dört bir yana dağıldık ve sorduğum bütün bu sorular (zaman nedir? ne kadardır? hayatımın başlangıcı hangisi? babamın erbezi mi? annemin yumurtası mı? dışarısı mı? sırf babamın keyfi yüzünden artık anneme mi aittim? umutsuzca soruyorum: ne &ldquo;zamana&rdquo; kadar?); bütün güvenliğim ve huzurum kaçtı, hem de kim yüzünden: zevk düşkünü Bay Angel Palomar y Fagoaga, Esq. (yirmi dört yaşında -ama bunu zaten söylemiştik), bir yetmiş sekiz boyunda (Hışım &lsquo;etme&rsquo;aplarına betimlemeler), panter gibi sarı gözlü ama miyop (bunu biliyoruz) ve Çingene gibi esmer (bunu bilmiyorduk), bütün dünyanın huzurunda benim babam olmaya niyetleniyor ve kalkışıyor; tamam, bil ki seni seviyorum, baba, her şeye rağmen sana bayılıyorum ve şu andan itibaren seninle hayali bir suç ortaklığı içinde olacağım ve bana nerede olduğumu, nereden geldiğimi anlatacağına güveniyorum. Bir ara bana adımı söylemiştin ve zamanımı göstermiştin; demelerine bakılırsa bu benim zamanım, söyle bana hangi ülkedeyiz, neredeyiz? Benim nerede doğmamı istiyorsun? Genetik kodumun bana söyledikleri doğru mu: hiçbir yer buraya benzemezmiş? Hiçbir yerin buraya benzemeyişi ya talih ya da lanetmiş? Şu bilileri (O); bizim için yaptıklarını başka hiçbir ulusa yapmamış, tek sorunumuz zenginliğimize sahip çıkmakmış? Daha demokrasiye hazır değilmişiz? Bütün suç Tlaxcaltecalardaymış? Haklı olmasa bile Yerlinin haklı olduğunu kabul etmek zorundaymışız? Bir iki boktan İspanyol&rsquo;u sallandırsak fena olmazmış? Siz aptal adamlarmışsınız, kadınları haksız yere suçlayan aptal adamlar? Dünyaya yaşamak için değil, hayal kurmak için gelmişiz? İstikbalde bir Ford görünüyormuş? Bir kriz olduğunda tek vücut olurmuşuz? Tanrı bize gazetecilik ve sinema dallarında yetenek bahşetmese de hayatta kalma konusunda bizi dâhi yapmış? Babam neden kız olmamı istemiyor? Sırf o boktan yarışma yüzünden mi? Şu küçük Kristof&rsquo;lar yüzünden mi?</p>

  <p class="p20">Annemden bir oğul (ben, sıfır yaşında) sahibi olmak istediğini söyledi; çünkü şayet Onikinci Gece rahme düşersem, biraz şansım da yaver giderse Kolombo Günü dünyaya gelebilirmişim. Annem iğne batmış gibi doğruldu, memelerini üniversite klasiğiyle kapadı. 6 Ocak&rsquo;ta kumsalda hamile kalınan bir oğlan 12 Ekim&rsquo;de dünyaya gelebilir miydi?</p>

  <p class="p20">&ldquo;Ya Eylül&rsquo;de doğarsa?&rdquo;</p>

  <p class="p20">&ldquo;Bağımsızlık Günü Yarışması&rsquo;nı kazanır. Ama o, o kadar önemli değil.&rdquo;</p>

  <p class="p20">&ldquo;Tabii öyle. Geçen sene 15 Eylül&rsquo;de neredeydik?&rdquo;</p>

  <p class="p20">&ldquo;Zocalo&rsquo;da sarayın balkonuna dönmüştük yüzümüzü, görüntünün ilk kez görünüşünü izliyorduk.&rdquo;</p>

  <p class="p20">&ldquo;Geçen 12 Ekim&rsquo;de neredeydik; bahse girerim hatırlayamazsın?&rdquo;</p>

  <p class="p20">&ldquo;Reforma&rsquo;da Kolomb heykelinin önündeydik.&rdquo;</p>

  <p class="p20">&ldquo;Kadını bir tahtırevanla Kolomb anıtına taşımışlardı, duyuracağı...&rdquo;</p>

  <p class="p20">&ldquo;Hiç konuşmaz. Senede bir kere ağlar.&rdquo;</p>

  <p class="p20">&ldquo;Haklısın.&rdquo;</p>

  <p class="p20">&ldquo;Onun hakkında konuşurken sesinin tonundaki şu rezil hayranlığı bir kenara bırak. Şu üç küçük soruya cevap ver bakalım.&rdquo;</p>

  <p class="p20">&ldquo;Salla gelsin.&rdquo;</p>

  <p class="p20">&ldquo;Geliyor. Birinci: bebeğin adını ne koyacağız?&rdquo;</p>

  <p class="p20">&ldquo;Hayrola, kafayı mı buldun? Kristof tabii ki!&rdquo;</p>

  <p class="p20">&ldquo;Ya kız olursa?&rdquo;</p>

  <p class="p20">&ldquo;Tamam, tamam. İsabella. Kaotik.&rdquo;</p>

  <p class="p20">&ldquo;İkinci soru: bebek hangi dili konuşacak?&rdquo;</p>

  <p class="p20">&ldquo;Elbette İspanyolca.&rdquo;</p>

  <p class="p20">&ldquo;Ya şu yeni lehçelerden ne haber? İspangilizce, Angloñol ve dostlarımız Dört Fırlama&rsquo;nın uydurduğu Angatl...&rdquo;</p>

  <p class="p20">&ldquo;Şilili kız arkadaşımız Concha Toro&rsquo;nun dili ve Fransız şantöz Ada Ching&rsquo;in kurbağacası. Bitanem Angeles: bütün dillerin savaştığı bir arenada yaşadığımızı fark et artık.&rdquo;</p>

  <p class="p20">&ldquo;Konuyu değiştirme.&rdquo;</p>

  <p class="p20">&ldquo;Salla gelsin.&rdquo;</p>

  <p class="p20">&ldquo;Üçüncü: oğlumuz hangi ülkede doğacak?&rdquo;</p>

  <p class="p20">&ldquo;Kolay: Tatlı Vatan&rsquo;da. Sen Platon okumaya devam et Angeles. Ben Ramón López Velarde okuyorum.&rdquo;</p>

  <p class="p20">&ldquo;Ramón ne?&rdquo;</p>

  <p class="p20">&ldquo;López Velarde, Ramón. Doğum 15 Haziran 1888, Jerez de Zacetas. Otuz üç yaşında ölmüş, taşralı kalbinin yıllanmış korusundan çıkıp, yapma, gözleri çukura kaçmış metropolisin gürültülü bekleme odasında ölmeye geldiği için... Şimdilerde olsa bir penisilin iğnesi onu önemsiz, ama o günlerde ölümcül olan enfeksiyondan kurtarabilirdi. 1921'de bir Haziran sabahı, şair Ramón öldü, ceplerindeki kâğıtlarda hiç sıfat yoktu.&rdquo;</p>

  <p class="p20">&ldquo;Kime benziyordu?&rdquo;</p>

  <p class="p20">&ldquo;Sanırım bana. Dediklerine bakılırsa az biraz. Esmer ten, badem gözler; ama onun bıyığı ve etli dudakları varmış.&rdquo;</p>

  <p class="p20">&ldquo;Ne yazmış?&rdquo;</p>

  <p class="p20"><span class="t17">&ldquo;Vatan</span> ne muazzam, ne yaman&rdquo; dedi babam.</p>

  <p class="p20">&ldquo;Ne muazzam...&rdquo; Annem lafın ortasında sustu, belli ki aklı karışmıştı. &ldquo;Oğlumuz burada mı doğacak.&rdquo;</p>

  <p class="p20"><span class="t17">&nbsp;</span></p>

  <p class="p20"><span class="t19">Ey Vatan, O Budanm</span><span class="t19">ı</span><span class="t19">ş</span> <span class="t19">topraklar</span><span class="t19">ı</span><span class="t19">n</span></p>

  <h3 class="h31"><a id="ncx139"></a><a id="a5"></a>2</h3>

  <p class="p20">Bana gebe kalındığı gün. Don Fernando Benítez, Usumacinta Nehri&rsquo;nin çizdiği sınır boyundaki Lacandonların ormanına uçuyor. Bir an gözleri bulanıyor, önsezileri ona karanlığı haber veriyor ve bir volkanın, bir köyün, bir nehrin yakınlığını tahmin etmeye çalışıyor. Onlara isim takmak istiyor, böylece onları kendi kendine ve onu Frontera Corazos havaalanına götüren helikopter pilotuna söyleyebilecek:</p>

  <p class="p20">&ldquo;Delikanlı, bana memleketimizin topraklarını buradan bir göstersene. Söyle Meksika&rsquo;dan geriye ne kaldı?&rdquo;</p>

  <p class="p20">Daha yenilerde sağı solu koparılıp atılmış olan Tatlı Vatan&rsquo;ın ne kadar kaldığını havadan görebilmek için pilotun yardımını istiyor. Lacandonan ormanının ötesinde Yucatán bölgesini görür gibi oluyor, bölgenin büyük bölümü federal hükümetin kontrolünden çıkarılarak Yarımada Turizm Tröstü&rsquo;nü (YTT) yaratabilmek için Club Mediterranée&rsquo;ye devredilmiş, sırf sonsuz (soysuz) dış borçların faizini ödeyebilmek için; söz konusu borç, yapılan hesaplara göre, bu yıl 1.492 milyar $ olacak &ndash;Columbus&rsquo;un kıtaya ayak basışının, bölünmemizin ve fethin beşinci yüzyılını kutlamak için çok uygun bir rakam. Şu anda da özel izinle CHITACAM TRÖSTÜ&rsquo;NÜN (Chiapas-Tabasco-Campeche) üzerinden uçuyorlar, dış borcun tamamı ödenene kadar Beş Kızkardeş adı verilen US petrol konsorsiyumuna devredilmiş. Tabii borç sürekli büyüdüğü için yabancı şirketler daimi mülkiyet edinmiş durumdalar. O bulutun altını görmek istemiyor, kuşatılmış Veracruz&rsquo;un hilali, sahilde Tampico&rsquo;dan Cotzacoalcos&rsquo;a ve içeride Malinche&rsquo;nin eteklerine kadar anlaşılmaz bir savaşa devredilmiş topraklar, bazılarına göre bir köylü ayaklanması, kimilerine göre ABD işgali: bunlardan hangisinin doğru olduğu hangi kanalı seyrettiğinize bağlı, beyler. Esasında kimse Veracruz&rsquo;la bağlantı kuramıyor, madem öyle birdenbire kimsenin Acapulco&rsquo;yla da bağlantı kuramaz hale gelmesinin neresi tuhaf? Bu sırların içyüzünü anlayabilmek olanaksız. Ne diyordunuz Don Fernando? Motorun sesinden duyulmuyor. Dedim ki Veracruz&rsquo;a fiilen girilmiyor; çünkü bir dizi asker omuz omuza, helikopterler, evet, bu bir helikopter Don Fernando, hayır ne dediğimi anlamıyorsunuz, uçaksavar silahları, Perote sırtlarından Tamiahua ve Catemaco göllerine kadar uzanan alana girilmesini engelliyor. Don Fernando&rsquo;nun içinden, kuzey sınırındaki o tüyler ürpertici ülkeye bakmak gelmiyor hiç: Meksamerika, Meksika ve Amerika&rsquo;dan bağımsız, gümrüğe tabi fabrikaları, kaçakçılık, İspangilizce, politik mültecilerin sığınağı, Pasifik kıyılarından Körfez kıyılarına kadar evrakları olmayanların açık kapısı, eski sınırdan yüz kilometre kuzeye ve yüz kilometre güneye, Sen-de-Ego&rsquo;dan ve Auntyjane&rsquo;den Coffeville ve Kilmoors&rsquo;a kadar uzanan bir toprak: bağımsız, bunu ilan etmeye gerek bile duymamış, orada hiç kimse ne Mexico City&rsquo;yi ne de Washington&rsquo;u sallıyor. Don Fernando Pasifik&rsquo;e bakıp Ixapa-Zihuatanejo&rsquo;nun kuzeyindeki sahile ne olduğunu da anlamak istiyordu, Michoacan, Colima, Jalisco, Nayarit, Sinaloa, Sonora ve Baja California&rsquo;nın kıyılan dahil bütün o sahil kesimi: neden kimse o bölgelerden konuşmuyordu, kime aittiler, neden hiç açıklama yapılmıyordu, Meksika Cumhuriyeti neden o eski bereketli boynuz kimliğinin hayaleti olmaktan öte geçemiyordu?</p>

  <p class="p20">Daracık, iskelet gibi, kafasız bir ülke görüyordu, göğsü kuzey çöllerinde, enfarktüslü kalbi Körfez&rsquo;in bitiminde Tampico&rsquo;da, göbeği Mexico City&rsquo;de, irinli, hastalıklı anüsü Acapulco&rsquo;da, kesilmiş dizleri Guerrero ve Oaxaca&rsquo;da... Geri kalan buydu. Federal hükümet buydu, PAN&rsquo;cı başbakanı ve PRI&rsquo;cı mekanizması buydu, tamamen kamu sektörüne müptela olmuş mali burjuvazisi buydu (yoksa tam tersi mi? Ama artık ne fark eder), tatminsizlik ve moral çöküntüsü yüzünden dağılan ordusuna baskın çıkan polisi buydu, yeni meşrulaştırma simgeleri, Muhterem Müşfik Anaları ve Milli Yarışmalarıyla ve binlerce okunmaya değmez gazetesiyle...</p>

  <p class="p20">Don Fernando Benítez tam helikopterin penceresinden aşağı kusacaktı ki durakladı, simetriden duyduğu gizli korku geriletmişti onu: kusmuğun üstüne nasıl kusulurdu ki?</p>

  <p class="p20">&ldquo;Guadalupe Bakiresi&rsquo;ne inanıyor musun?&rdquo; diye sordu pilota.</p>

  <p class="p20">&ldquo;Neye?&rdquo; dedi pilot (gürültü, kulaklıklar).</p>

  <p class="p20">&ldquo;Diyorum ki ancak Kutsal Bakire&rsquo;nin yeniden ortaya çıkması nevinden bir mucize Meksika&rsquo;yı kurtarabilir...&rdquo;</p>

  <p class="p20">&ldquo;Hayır, Mexico City&rsquo;ye gitmiyoruz,&rdquo; diye bağırdı pilot. &ldquo;Frontera&rsquo;ya gidiyoruz...&rdquo;</p>

  <p class="p20">Fernando Benítez gözlerini kapadı ve genç pilotun omzunu sıktı. &ldquo;Sadece bir mucize.&rdquo;</p>

  <p class="p20">Oysa, onun için o mucize, bulutların kapadığı görüş alanının ardında, bir dağı, bir köyü, bir nehri hatırlamaktan ibaretti ve fısıltıyla yinelemeye başladı, motorun sesinin önemi yoktu artık: Nevado de Colima, Tepoztlán, Usumacinta...</p>

  <p class="p20">Tatlı Vatan, ne muazzam, ne yaman: Kapok ağaçları korusu, nehrin gümüşlü hızı, timsah ve kaplan, maymunlar ve bitki kubbesinin altında tukanlar. Ormanın bağrından yükselen bir duman sütunu: kesilen ormanlar, yeni otoyollar, Beş Kızkardeşin sondaj çalışmaları, değiştirilmiş nehir yatağı, geçmişin çamur yığılmaları ve petrol artıklarıyla ebediyen silinmiş izleri; Yaxchilán, Planchón de las Figuras, Lacandonların ormanı... Görünmez Tatlı Vatan...</p>

  <h3 class="h31"><a id="ncx152"></a><a id="a6"></a>3</h3>

  <p class="p20">Şöyle bir soluklanın, ey haşmetmahengiz Okuyucular, ve babamın anneme 6 Ocak Yortusu&rsquo;nda göklerden üzerlerine yağan boku temizlerken anlattığı hikâyeye kulak verin, sanırım ikisi şu ana kadar olanlardan beni haberdar etmeye çalışıyorlar, rahim ardı son durum; tabii bütün bunları küçük kafam annemin içinde ama ondan hariç yani bağımsız çalışmaya başladığında hatırlayabileceğim. Ne zamandan itibaren saygıya ve ilgiye layık olacağım? Ne zaman annemden daha önemli olacağım, ne zaman yaşamaya onun kadar benim de hakkım olacak? Soruyorum. Bütün bunlar hiç umurlarında değil. Beni meydana getirdikleri kumsaldalar ve emeklerinin başarıyla sonuçlanıp sonuçlanmadığından emin değiller, günler önce olanları hatırlıyorlar, sonra yıllar önce olanları, fırlatıldığım o nereye ve ne zamana kat be kat bir şeyler ekliyorlar. Benim &ldquo;kişiliğimin&rdquo; aynı anda hem esareti hem de özgürlüğü olacaklar hep, şimdi olduğu gibi.</p>

  <p class="p20">&ldquo;Neredeyiz?&rdquo;</p>

  <p class="p20">&ldquo;Acapulco&rsquo;da.&rdquo;</p>

  <p class="p20">&ldquo;Ne oluyor?&rdquo;</p>

  <p class="p20">&ldquo;Homero Fagoaga&rsquo;nın boklarından temizlenmek için ikimiz birlikte yüzeceğiz.&rdquo;</p>

  <p class="p20">&ldquo;Hayır, bizden söz etmiyorum, bizim dışımızda olup bitenlerden söz ediyorum.&rdquo;</p>

  <p class="p20">Devlet Başkanı ulusa seslenerek, 1992 yeni yıl mesajını verecek, Amerika&rsquo;nın keşfinin beş yüzüncü...</p>

  <p class="p20">Acapulco&rsquo;daki insanlar ne yapıyor?</p>

  <p class="p20">Beton kasaba meydanında (heykel tümsekleriyle süslü) toplanmışlar, hoparlörlerden Devlet Başkanının söy...</p>

  <p class="p20">Ama hoparlörlerden yayılan sözleri anlamak mümkün değil, bu yüzden de kasabalılar Don Jesús María y José Paredes&rsquo;in mesajının içeriğini duyamıyorlar, oysa başkan doksanlı yıllarda bir Meksika başbakanının en önemli görevinin halefini tayin edip sonra da ölmek olduğunu söyleyerek politik süprüntülerin tüylerini diken diken ediyor. &ldquo;Artık sabık başbakanlar olmayacak, sadece adaylar olacak,&rdquo; diyor esrarlı bir biçimde, böylelikle her tür yoruma çanak tutuyor: O görevden ayrıldığında ulusal Chuchema&rsquo;mız ölecek mi? İntihar mı edecek? Bir şey için aday mı olacak?.. Bu sorular. Beşinci Yüzyılın birinci ayında, 1990 yılının olaylarını takiben yapılan seçimden sonra ortaya çıkan hadiselere kendi karmaşık simgelerini ekleyerek bütün ulusu meşgul ettiler. Hadiseler: PRI&rsquo;ın (Devrimci Kuruluş Partisi) tekelci gücüne rağmen, dinci, sağcı PAN&rsquo;ın (Ulusal Eylem Partisi) bir adayı ilk kez zafer kazandı; 1929'dan beri bütün hükümetlerin ve Senatoların gücünü kesen parti olan, güdümlü demokrasinin, ulusal birliğin, sanayileşmenin, köylü reformunun, burjuvazinin yükselişinin, Meksika mucizesinin, açılışın, reformun, köşe dönücülüğün, çöküşün, sadeliğin ahlâki yenilenmenin, bitmez tükenmez borcun, Beşinci Güneş depreminin, oligarşinin intikamının ve nihayet &rsquo;90'daki iflasın mimarı olan PRI&rsquo;ya karşı kazanılmış bu zafer bir Pyrrhus zaferiydi (diyor Don Homero Fagoaga, Acapulco&rsquo;nun kokuşmuş körfezine bakarak); çünkü ilk PAN başbakanı memleketi, PRI kadroları, organizasyonları ve yapılarıyla yönetmek durumundaydı, Meksika İşçi Konfederasyonu&rsquo;yla, Ulusal Köylü Konfederasyonu&rsquo;yla. Ulusal Halk Örgütleri Konfederasyonu&rsquo;yla, bürokrasiyle, teknokrasiyle, PRI idarecileri ve memurlarıyla. Anlaşılan başka kimse yokmuş, dedi çenesinden yeşil salyalar akan Albay Nemesio İnclán (kaç yaşında olduğu belli değil), Mexico City polis emniyet müdürü, bir yandan da Aca&rsquo;da Kalifırın Sahiline demir atmış olan, yüzen diskotek Korkunç Divan&rsquo;ın güvertesinde bitki köklerinden mamul içkisini yudumluyordu, annesinin ölüm döşeğindeki yastığını sımsıkı kendine bastırarak. Yeni sivil güçler yaratmalıyız, tam anlamıyla sivil bir toplum yaratmalıyız diye kendi kendine mırıldandı genç ve ateşli KKAB (Kilise ve Kaynakların Aktarımı Bakanlığı) bakanı Federico Robles Chacón (otuz dokuz yaşında) Meksika başkentinin göbeğindeki sarayın balkonunda, ama önce Meksika&rsquo;nın bütün korkunç simgelerini geçen yılın fişekleri gibi patlatmamız lazım. <span class="t17">Plus ça change,</span> diye mırıldandı rakibi Don Ulises López (altmış dört yaşında) VDTB (Vatanperverlik ve Dış Teşebbüsler Bakanlığı) bakanı, Los Breezes parsellerindeki çiftliğinin yücelerinden Guerrero tımarını enine boyuna inceleyerek. Daimi Bakan sıfatına sahip olduğu için ne politik bürokrasinin zirvesindeki yerini ne de (kişisel) sanayinin tahtını kimseye kaptırma tehlikesi vardı. Don Ulises ülkenin bütün çıplak yamaçlarında görebileceğiniz o özlü söze bakıyordu, bu sözün neon ışıklarıyla Roqueta Feneri&rsquo;nin üzerine yazılmasını emretmişti:</p>

  <p class="p9">MEKSİKA VATANDAŞLARI: SANAYİLEŞİN<br />
  DAHA UZUN YAŞAMASANIZ BİLE DAHA İYİ YAŞARSINIZ</p>

  <p class="p20">Yatağının başucuna da yine altın değerinde bir söz kakılmıştı:</p>

  <p class="p9">SUÇ CEZASIZ KALMAZ.</p>

  <p class="p20">Bu ülkenin nasıl bir ülke olduğunu ve kimin yönettiğini çocuğun bilmesi lazım değil mi Angeles?</p>

  <p class="p20">&ldquo;Doğru, Angeles,&rdquo; dedi annem alayla babamı taklit ederek, ama onun fikirlerine teslim oldu: Daha ortaya çıkıp çıkmadığı belli olmayan beni annemin rahminde yuvarlayan bu rüzgâr bize El Niño&rsquo;yu gönderen Güney Amerikalıların dediği gibi, kendinden menkul.</p>

  <p class="p20">Kabul etmem gereken kesin sonuç şu ki yumurta safhasından beri ben Kristof artı Vaziyet&rsquo;im.</p>

  <p class="p20">Annem üç soru soruyor:</p>

  <p class="p20">Çocuk hangi ülkede doğacak?</p>

  <p class="p20">Çocuğun adı ne olacak?</p>

  <p class="p20">Çocuk hangi dili konuşacak?</p>

  <p class="p20">Ama benim de sormak istediğim sorular var, seçici Okuyucular.</p>

  <p class="p20">O çocuk ben mi olacağım?</p>

  <p class="p20">Bunu bilebilmek için üç şey daha bilmem lazım:</p>

  <p class="p20">Zamanım ne? Mekânım ne? Sonuncusu ve en önemlisi, vaziyetim ne, sanki dualarıma kulak kabartmış gibi anlatıp durduktan vaziyetim, ama çok derinlerden gelen o sesi duymuyorlar, ses o kadar ısrarcı ki sessizliğin kardeşi gibi, her hareketlerinde, çıkardıkları her seste vahşi geçmişlerini hatırladıkları halde atlamak üzere olan bir panterin dehşetli anısının ta kendisi olan o hareketle evin içinde sessizce kayarak bunu gizleyen kedilerin mırıltısı gibi: steril tatil merkezinin ihtiyaç duyduğu, ama üretmediği ürünleri taşıyan TIR&rsquo;lar da Acapulco&rsquo;ya girip çıkarken o boğuk sesi çıkarır: etten tuvalet kâğıdına kadar, Taittinger kasalarından saç tokalarına, kâğıda kaleme, turşuya, hardaldan şaraba, kavuna; bisiklete tuğlaya kadar her şeyin New York&rsquo;tan, çok uzaklardan getirilmesi gerekir ve onları getiren TIR&rsquo;ların gürültüsü seslerin en beteridir; on sekiz tekerlekli bir TIR&rsquo;a kim yan bakabilir, soğutuculu römorkuna, dumanı tüten dişlerine, baş döndüren yükseklerine, zehirli egzozlarına, kontrol paneline sıkıştırılmış Kutsal Bakirelerine kim yan bakabilir?</p>

  <p class="p20">Kimse. Bugüne kadar kimse bakamazdı.</p>

  <p class="p20">TIR filosunun başındaki, siyah deri ceketli albino çocuk durdu, TIR&rsquo;dan aşağı atladı, gül rengi elini havaya kaldırdı; değirmi güneş gözlüklerinin ardından, Santa Cruz&rsquo;un el konmuş halk arazilerinin yükseklerinden limana bakarak: &ldquo;Bugün gitmeyeceğiz, bugün burada duracağız. Bugün orada bir şeyler oluyor. Biz buluşmayalım, tamam mı çocuklar? Bugün Aca&rsquo;dan uzak duracağız.&rdquo;</p>

  <p class="p20">Havaya kaldırdığı rengi atmış eline tiksinti ve şaşkınlıkla bakıp hemen indirdi. Telaşla siyah eldivenini aradı. TIR&rsquo;ın koltuğunda olduğunu görünce yukarı tırmandı, hemen eline alıp şoför koltuğuna oturdu ve eline geçirirken kontrol panelindeki ikonlara baktı: adak lambaları, Guadalupe Bakiresi, Bayan Margaret Thatcher, ufak tefek esmer annesi ve bütün Meksikalıların Anası ve doktoru olan Hanımefendinin bir fotoğrafı. Sendika patronları Bakirenin, annesinin ve Başbakanın fotoğraflarının yanına bu fotoğrafı da koymasını emretmişlerdi. İlk başta Balon Gómez fikre sinir olmuş, hatta ağzından hiç düşmeyen sakızını tükürecek raddeye gelmişti: en azından küçük kutsal mabedi kendine ait olmalıydı, PRI&rsquo;ın ya da sendikanın değil! Ama sonradan Hanımefendinin fotoğrafı hoşuna gitmeye başladı, diğer üç fotoğrafa da iyi gitmişti doğrusu, hoşnutluğunun kanıtı da otoyolda geçirdiği uzun saatler boyunca vakit geçirmek için sakız çiğneyip balon patlatmasıydı; hayattan aldığı en büyük keyif buydu; Balon Gómez, steril tatil merkezine hayati erzak getirir, başka yerde üretilmiş zenginliği oradan oraya taşır, İspanyol refahının ironisinden hiç haberi yoktur; ithal, üretim dışı Santiago Yolundan, Hint altınlarından, Hapsburg hazinesinden, Texas prizlerinden, parmaklarımız arasından su gibi akıp giden hazinelerden hiç haberi yoktur, sadece simgeler vardır, sadece simgelerin devamlılığı bizimdir.</p>

  <p class="p20">Artık SİMGE O KADIN.</p>

  <p class="p20">Onu gördüm &ndash;dedi yanında oturan posbıyıklı iri yarı adama, adamın kucağında Carmelite rahibeleri gibi giyinmiş on üç yaşında bir kız vardı&ndash; bizim gibi biri, halkın içinden geliyor, mücevherlere ve kürklere rağmen iyi bir dost gibi. O da öyle düşünmüyor muydu?</p>

  <p class="p20">Bıyıklı adam TIR&rsquo;dan aşağı indi. &ldquo;Gel Colasa. TIR şehre girmeyecek. Biz yürüyerek gidelim.&rdquo;</p>

  <p class="p20">Posbıyıklı adam kapıyı hızla çarpıp albinoya bağırdı: &ldquo;Sakın seni kandırmasına izin verme, koçum. O karı Babil orospusu. Ayetullah Matamoros hep doğruyu söyler.&rdquo;</p>

  <p class="p20">İki parmağıyla albinoyu takdis etti, diğer eli çay renkli kızın omzunda albinoya isterse sözlerini kullanabileceğini söyledi.</p>

  <p class="p20">Balon Gómez TIR&rsquo;ı çalıştırdı ve Hanımefendinin fotoğrafının tam önünde bir balon patlattı.</p>

  <p class="p20">&nbsp;</p>

  <p class="p20"><span class="t19">Tüm Meksikal</span><span class="t19">ı</span><span class="t19">lar</span><span class="t19">ı</span><span class="t19">n anas</span><span class="t19">ı</span> <span class="t19">ve doktoru</span></p>

  <h3 class="h31"><a id="ncx188"></a><a id="a7"></a>4</h3>

  <p class="p20">Aynanın önünde oturuyordu: kendine baktı; gözeneklerine kadar işleyen, güçlü spot ışıklarıyla sarılmıştı. Kendini hatırlamaya zamanı yoktu. Bir yıldan fazla zamandır aynaya bakmasına izin verilmemişti.</p>

  <p class="p20">Bir makyajcı ve kuaför timi üzerine çöreklendi. Makyaj odasına girerken beraberinde getirdiği yüzü sildiler ilk önce. O yüzü hatırlamak için elinden geleni yaptı, ama ona zaman vermediler. Eski, gerçek, asıl yüzünü hatırlaması gerçekten de imkânsızdı. Hatta asıl yüzü diye bir şey olduğundan bile şüpheliydi.</p>

  <p class="p20">Saçlarına ondüla yaparlarken gözlerini kapadı ve az önce düşündüğü şeyi aklından sildi. O ufacık hatıra parçasını elinden kaçırmamak için kaşlarını çattığında makyajcı kız, lütfen öyle kaşlarınızı çatmayın senyora, dedi.</p>

  <p class="p20">Bu sabah tekrar teşhire çıkarılmadan önce kendini hatırlamaya karar vermişti; yakında buna zamanı kalmayacaktı. Aynanın karşısından alınacaktı. Tahta çıkarılışından bir yıl sonra makyaj esnasında aynaya bakmasına izin vermişlerdi. Ama o, imkânsızı başarmayı tercih etti: yani kendini bütün bu olanlardan önceki haliyle hatırlamayı. Başaramadı. &lsquo;Şimdi&rsquo; çok güçlüydü, belleğini siliyor, onu &lsquo;şu an&rsquo;ın kıyılarına atıp bırakıyordu, sanki &lsquo;şimdi&rsquo; onun kurtuluşu olacaktı, ruhunun ikaz ettiği gibi hapishanesi değil. Belleğin en büyük düşmanı olduğunu düşünmeye bile başlamıştı, onu geçmiş korkusuna sabitlenmiş biçimde, hiç kımıldatmadan tepesinde tutan kör ve bulanık dalganın içindeki köpekbalığıydı bellek.</p>

  <p class="p20">Bu yüzden de aynanın karşısında esnemesi ve bu sabah teşhire çıkarılmadan önce, iki yıl boyunca Avenida de los Insurgentes&rsquo;te. Kilise ve Kaynakların Aktarımı Bakanlığı&rsquo;nda (KKAB) sekreterlik yapan o kızı bütün olan bitene rağmen hatırlamaya karar vermesi epeyce gayret gerektiriyordu.</p>

  <p class="p20">O kız nasıldı?</p>

  <p class="p20">Mesele de buydu: son iki yıl ona bir asır gibi geliyordu, hem o ince uzun, stenocu kızda kendini nasıl tanıyacaktı? Lepiska gibi, (teveccühleri) kestane rengi uzun saçlı, yüzünde biraz abartılı duran pastel makyajlı (çünkü hoş, tarçın rengi bir teni vardı), önceki işinde biriktirdiği paralarla Iron Palace&rsquo;dan aldığı ve şimdi hatırlamadığı takım elbiseyi giyen bir kız.</p>

  <p class="p20">KKAB&rsquo;deki işini hatırlıyordu tabii. Bakanlıktan pek de uzak olmayan San Luis Potosí Sokağı&rsquo;nda cenaze levazımatçılığı yapan Leoncito&rsquo;nun kız arkadaşıydı o sıralarda. Hipodromo Parkı&rsquo;ndaki Kafe Viyana&rsquo;da buluşurlardı, çünkü her yerde egzozları ardına kadar açık (Amerika&rsquo;da tüketici haklarının babası olan Nader Meksika&rsquo;da istenmeyen kişi ilan edilmiştir, Nader Aleyhtarları Demeği ve Nader Ulusal Kalkınmanın Düşmanıdır sözü buraya aittir) yarış ederek ölü ağaçların üzerine zehir bulutları kusan dizel otobüslerden ve çöp kamyonlarından geçilmeyen o havalideki tek vaha bu parktı; birlikte kapuçino içer, Almanca isimli çikolatalı pastalar yerlerdi, hep Leoncito ısmarlardı; biraz süslensin diye, o kadar da basit görünmesin diye, onunla gurur duyabilsin diye Leoncito ona kurdeleler hediye ederdi, Eylül&rsquo;de milli bayramlardan sonra ortalıkta kalan üç renkli kurdelelerden, yeşil, beyaz, kırmızı, tam düğüm yerlerinin üzerinde levazımatçının en sevdiği harfler: RIP.</p>

  <p class="p20">&ldquo;Biz, Dolores&rsquo;in Gözyaşları Günü&rsquo;nü kutlarken bile insanlar ölüyor, biliyorsun,&rdquo; derdi Leoncito eğitici bir edayla.</p>

  <p class="p20">Bürodakiler, o kurdeleleri takıp takıştırdığını görünce gülerlerdi tabii, ama erkek arkadaşı Leoncito&rsquo;nun hoşuna gittiği müddetçe bürodakiler arkasından gülmüş gülmemiş hiç umurunda değildi; hatta ona daha fazla dikkat etmeleri hoşuna bile giderdi, bu ilginin sebebi sadece milli felaketler selini ve diğer sekreterleri düşünmekten bıkkınlık getirmeleri olsa bile. Önceleri herkes etrafta dolanıp, romantik şeylerin, filmlerin ve pembe dizilerin dedikodusunu yapardı, ama sonra birdenbire dış borçlardan, devalüasyon ve yatırımları değerlendirmekten söz eder olmuşlardı, aman tanrım; onunsa rüküş kurdelelerden başka hiçbir şeyi yoktu, RIP&rsquo;nin üç renkli bayrağı ve Leoncito&rsquo;nun verdiği üç beş solgun çiçekten başka hiçbir şeyi yoktu, hiçbir şeyi.</p>

  <p class="p20">Ne kör ne de sağırdı, ne münasebet. Hâlâ diktafon kullanmayan ya da seslerini banda kaydetmekten ya da doğrudan doğruya kendilerine atfedilecek bir kanıt bırakmaktan korkan eski kafalı memurların dikte ettirdiklerini yazmak için bir büroya girdiğinde veya (<span class="t17">Bana bak, beni çi</span><span class="t17">ğ</span><span class="t17">neyip de nas</span><span class="t17">ı</span><span class="t17">l patronun yan</span><span class="t17">ı</span><span class="t17">na ç</span><span class="t17">ı</span><span class="t17">kars</span><span class="t17">ı</span><span class="t17">n</span> diyebilecek bir yönetici sekreter olmadığı için) imzalanması gereken mektuplarla bir bürodan diğer bir büroya geçtiğinde kulağına laflar çalınırdı. Tabii hiçbir şey anlamazdı. Her ne kadar hep aynı şeyleri söyleseler de şimşek hızıyla yerlerine yenileri gelen iktisatçı güruhlarının (politikacıların aksine iktisatçılar her kelimelerinin ölümsüzleşmesini isterlerdi) ortaya çıkardığı her parantezi, her virgülü, her yan cümleciği ölümsüzleştirmek için ter döken sekreterlerin didindiği konferans salonlarından her çıkışında, on bininci Ulusal Kalkınma Planının ne dediğini bir yerlerde bir anlayan var mı diye merak ederdi.</p>

  <p class="p20">Ama sonra birbiri ardına iki hadise meydana geldi. Dr. Federico Robles Chacón iktisatçıların kullandığı dil yüzünden sağa sola küfürler yağdırarak bakanlığa yerleşti, on sekizinci yüzyılda Montesquieu&rsquo;nün, iktisadı insan mutluluğunun bilimi olarak tanımlamasına tahammülü yoktu, neyse ki Carlyle sonradan bu lafı düzeltip, iktisada gaddar bilim, çıkışsız bilim demişti. Bir de bakanlar kuruluna sekreter seçildiği gün, başında üç renkli kurdeleleri, elinde not defteriyle. Robles Chacón&rsquo;un şu sözünü duymuştu: &ldquo;Mae West incik boncuk takmaz, gece yarısı Central Park&rsquo;ta yürüyüş yapmaya çıkarken de elmaslarını takıştırmaz.&rdquo;</p>

  <p class="p20">Sonra (bu olay Meksika tarihinin akışını kökünden değiştirdi) Robles Chacón, bir kadından söz etmekte olduğu için olsa gerek, farkında olmadan toplantı salonunda bir kadın var mı diye baktı. Sekreteri görür görmez lafı ağzında dondu kaldı.</p>

  <p class="p20">İşte... biz.... petrol....</p>

  <p class="p20">P<br />
  &nbsp;&nbsp;o<br />
  &nbsp;&nbsp;&nbsp;&nbsp;&nbsp;<span class="t15">l</span><span class="t15"><br /></span><span class="t15">&nbsp;&nbsp;&nbsp;&nbsp;&nbsp;&nbsp;&nbsp;</span>i<br />
  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;t<br />
  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;i<br />
  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;k<br />
  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;a<br />
  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;m<br />
  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;ı<br />
  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;z<br />
  &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;ı</p>

  <p class="p20">Sekretere dikkatle baktı, solmuş çiçeklerine, üç renkli kurdelelerine ve üzerlerinde yazan harflere; sanki Flamenko dansı yapmaya başlayacakmış gibi parmaklarını şaklattı; smokin ve siyah fiyonklu ısmarlama iskarpinler giyen ufak tefek bir adam, yakınlardaki bir odadan fırlayıp asker gibi hazırola geçti.</p>

  <p class="p20">&ldquo;Pekâlâ,&rdquo; dedi Robles Chacón, &ldquo;adam başına düşen gayri safı milli hasıla nedir?&rdquo;</p>

  <p class="p20">&ldquo;Şey, efendim,&rdquo; dedi adam titrek bir sesle, &ldquo;şayet GSMH&rsquo;deki artış parametresini 300 milyar peso üzerinden hesaplarsak, ihraç gelirlerinin yüzde 75&rsquo;iyle ithal edilen tüketim maddeleri göz önünde bulundurulduğunda, aynı zamanda maaşların yüzde 49 oranında arttırıldığını da hesaba katarsak, bir de yüzde 150.7 civarında seyreden enflasyon yüzünden fiyatlarda yapılan ayarlamayı...&rdquo;</p>

  <p class="p20">&ldquo;Tamam,&rdquo; diye adamın sözünü kesti bakan, &ldquo;şimdi söyle bakalım, aynı durum Guinea-Bissau&rsquo;da nasıl?..&rdquo;</p>

  <p class="p20">&ldquo;... 296.8 oranını da katarsak sonuca ulaşırız,&rdquo; dedi adam sözlerine hiç ara vermeksizin, &ldquo;öngörülen iş talebi yaklaşık iki milyon yeni iş dolayında gerçekleşecek, bu işlerin meta ve hizmet talebi üzerindeki etkisi de fazlasıyla inişli çıkışlı bir seyir izleyecektir, tabii bunun kamu harcamalarındaki açık göz önünde bulundurularak klasik parametrelere göre hesaplanan altyapı ihtiyaçlarıyla çakışacağı da...&rdquo; Robles Chacón yumruğunu masaya öyle hızlı vurdu ki kalın pilot gözlükleri neredeyse burnunun üzerinden düşecekti. &ldquo;Bu demektir ki, baylar, bu istatistiklerin her birinin ardında bir yalancı var. Az önce duyduklarınız arasında gizli kalmış tek bir gerçek var: Meksika ve Guinea-Bissau&rsquo;da yaşayan insanların büyük çoğunluğunun <span class="t17">a</span><span class="t17">ğ</span><span class="t17">z</span><span class="t17">ı</span><span class="t17">na s</span><span class="t17">ı</span><span class="t17">ç</span><span class="t17">ı</span><span class="t17">lm</span><span class="t17">ı</span><span class="t17">ş</span><span class="t17">.</span>&rdquo;</p>

  <p class="p20">İstatistikçi uyurgezer gibi odasına geri döndü, ama Ömür Boyu Bakan Ulises López, Vatanperverlik ve Dış Teşebbüsler Bakanı (VDTB), öfkeyle ayağa kalkıp. Dr. Robles Chacón&rsquo;un eski tüfek politikası yapmak uğruna iktisat bilimini iki paralık ettiğini bilmeyen yok, dedi.</p>

  <p class="p20">&ldquo;Meksika&rsquo;da bir şey var ki çok açık,&rdquo; diye karşılık verdi Robles Chacón ona bakmaksızın, &ldquo;sistem tepemize çökmekte; ama onun yerine koyabileceğimiz yeni bir sistem yok.&rdquo;</p>

  <p class="p20">&ldquo;Var,&rdquo; dedi López, bütün varlığı kremlenmiş, kel, fırçalanmış ve kırlaşmıştı, &ldquo;iktisadi ve bilimsel yeterlilik sistemimizin sekteye uğraması mümkün değil, çünkü iktisat bilimi hata kabul etmez.&rdquo;</p>

  <p class="p20">Ne de olsa Profesör Horacio Flores de la Peña&rsquo;nın en gözde müridi olan Robles Chacón bu lafları hiç kaale almadı. &ldquo;Mezarlıklar istatistik dolu. Memnuniyetsizliği istatistikle gideremeyeceğimize göre eyleme geçmek zorundayız. Ama eyleme geçmek çok zor olduğundan, dahası gerçekten de bir şey yapmak kaosa yol açabileceğinden, bence en iyisi, eylemde bulunmak ve iktisadı kullanmak yerine; hayal gücüne ve simgelere yönelelim.&rdquo;</p>

  <p class="p20">Ulises López yüksek sesle, hayalciler, ayağı yere basmayanlar, şairler filan kurul toplantılarına alındığı sürece kendisinin katılmayı düşünmediğini söyledi. Öfkeyle ağzına naneli bir Life Saver attı ve topuklarını kızgın bir Flamenko dansçısı gibi yere vurarak salonu terk etti.</p>

  <p class="p20">Robles Chacón&rsquo;un kılı bile kıpırdamadı. Tekrar sekretere baktı. Gözlüklerini burnunun ucuna indirdi. Parmağıyla sekreteri gösterdi, kız hiç böyle titrememişti korkudan; sadece genç zıpçıktı Dr. Robles&rsquo;in küstahlığı karşısında, bütün o tecrübesiyle ve yaşının verdiği olgunlukla dikilen Süperbakan Ulises López&rsquo;in tanrısal cesareti karşısında ürpermişti az önce, bu yüzden de bakanın aniden yükselen sesini duyunca elinden defteriyle kalemini düşürdü: &ldquo;Şu kıza bakın. Görüyor musunuz? Ne görüyorsunuz? Zavallı bir sekreter. Peder Juan de Zumarraga&rsquo;nın dört yüz yıl önce gördüğü şeyi görüyorum ben. Küçük bir Meksikalı bakire.&rdquo;</p>

  <p class="p20">Kız kızardı. &ldquo;Beyefendi, korkarım ne dediğinizi bilmiyorsunuz.&rdquo;</p>

  <p class="p20">Ama bakan ayağa kalkmıştı bile, esmer, tetikte, gergin, ince, bir nevi bürokratik Danton: otuz dokuz yaşında. Başkan Jesús Maria y José Paredes&rsquo;in (elli beş yaşında) kabinesindeki en genç bakan, kabineye nutuklar çekerken öyle inançlı ki, fikri mikri olmasa da kolektiviteye hizmet etmiş olan sistem uğruna kendi kişisel fikirlerini yok sayıyor. Bütün felaketleri önceden bilmişti: bir borcun faizini ödeyebilmek için birbiri ardına alınan borçlar ve bu yeni borçlar yüzünden bir türlü ödenemeyen esas borç; birbiri ardı sıra gelen devalüasyonlar, diğer borçları ödeyebilmek için kötüye giden dünya pazarına ihraç edilen tarım ürünleri; artan nüfusu besleyecek gıda maddeleri ithal edebilecek dövizin bulunamaması; enflasyonu Brezilya, Arjantin, Mavi Melek düzeyine getirecek ölçüde para basılması; baskılar, parçalanmalar ve nihayet &ndash;bitkin bir halde sandalyesine çöktü&ndash; bir şeyleri kurtarma gerekliliği, artık ne olursa.</p>

  <p class="p20">&ldquo;Demokrasisi olmayan bir Weimar mı yoksa simgeleri olan bir ütopya mı olacağız?&rdquo;</p>

  <p class="p20">Robles Chacón dini bir konuşma yapar gibi bir an sessiz kaldı. Sekreter gerçekten de haç çıkarıp gözlerini kapadığını zannetmişti. Ama bakan bir kükremeyle sessizliği bozdu, tekrar onu işaret ediyordu, tanrım sanki binlerce kere onu işaret ediyordu, oysa o ne kadar da ağırbaşlıydı Iron Palace&rsquo;dan aldığı takımın içinde, başında cenaze levazımatçısı erkek arkadaşının hediye ettiği...</p>

  <p class="p20">&ldquo;Tekrar ediyorum: ona bakın. Şu kıza bir bakın.&rdquo;</p>

  <p class="p20">&ldquo;Bana mı? Bana mı efendim? Neden bana baksınlar ki?&rdquo;</p>

  <p class="p20">&ldquo;Ne görüyorsunuz sayın bakanlar? Zahmet etmeyin. Sekreterin biri diyeceksiniz, biliyorum. Ama şu örgülerine bir bakın, şu üç renkli kurdelelere. Üzerlerinde ne yazıyor sizce? Biliyorum siz körler orada sadece RIP harflerini görüyorsunuz. Ama ben, iftiraya uğrasam bile, orada PRI harflerini görüyorum.&rdquo;</p>

  <p class="p20">Derin bir nefes aldı. &ldquo;Başlangıç olarak onu büronun kraliçesi yapacağız. Acele etmeden, ama dur durak da bilmeden işe koyulmak zorundayız. Ama şunu unutmayın. Bu ülkede önemi olan tek şey, iktidarın simgesel olarak meşrulaştırılmasıdır.&rdquo;</p>

  <p class="p20">O andan sonra kızı hiç rahat bırakmadılar. Büroda cenaze kurdelelerinin yerine parti kurdeleleri taktılar, onu bir Mercedes&rsquo;e bindirip Pedregal semtinde, etrafı duvarlarla çevrili yeni bir eve götürdüler, unutuşun evi, dedi kendi kendine; çünkü orada hiçbir şey hatırlamamıştı, hiçbir şey istememişti ve dokunduğu her şeyi unutmuştu: beyaz duvarlar, yerlerine monte edilmiş, duvarlar gibi beyaz mobilyalar, sanki onu bir yumurtanın içine koymuşlar gibi, unutmak için yapılmış bir ev, evet, Leoncito&rsquo;yu Empalme Escobedo&rsquo;ya tabut satmaya yollamışlardı, onu bir daha hiç görmedi, kızı El Pedregal&rsquo;deki bu beyaz kabuğun içinde yok etmişlerdi, kimseyi görmesine, kimseyle konuşmasına izin vermiyorlardı, sadece bütün eve döşenmiş hoparlörlerden bütün gün bolero dinletiyorlardı, banyoda hatta yastığının altında bile bolerolar çalıyordu, böylece tek hâkimin kendisi olduğunu, bu maçolar dünyasında kimsenin hükmü altında olmadığını içine sindirecekti, sadece bolerolarda kadınlar kazanıyordu, cezalandırıyorlardı, acı veriyorlardı, hükmediyorlardı ve küçük annesinden küçük Bakiresine, küçük orospusuna geçen mızmız maçonun hakkından geliyorlardı, işi bilen biri bütün bunları boleroda bulabilirdi, böylece alttan alta, hoparlörler sayesinde, gece gündüz, sanki kapalı tutulmasını telafi etmek ister gibi doğrudan doğruya bilinçaltına gönderilmişti mesaj; adamın biri şöhretin, aşkın ve güvenliğin romantik cennetinin o ulaşılamaz yücelerinden, kadınların güçlü, erkeklerin güçsüz olduğu o yerden ona şarkılar söylemişti:</p>

  <p class="p3">Tek <span class="t17">suçlusu</span> sensin<br />
  Bunca <span class="t17">üzülüp</span> <span class="t17"><br /></span> <span class="t17">Kederlenmemin....</span></p>

  <p class="p20">ve dışarıda ne olup bittiğinden habersiz, bir yıl üç ay süren bu yalnızlık küründen sonra sıra berber, makyajcı, modacı, terzi ve şapkacı ordusuna geldi, her yeri işgal ettiler, evi modellerle, top top kumaşlarla, krep bulutlarıyla, içleri payetler, platin rengi peruklar ve yılan derisi kalça yastıkları dolu sandıklarla donattılar.</p>

  <p class="p20">Günün birinde hepsi çekip gitti. Sonra Robles Chacón şürekâsıyla geldi. Şaşkınlık içinde ona baktılar. Ama o onlardan daha şaşkın vaziyetteydi. Neye bakıyorlardı ki?</p>

  <p class="p20">Kendisini görmesine izin vermemişlerdi. Bakan, onun şu anda aynaya ihtiyacı olmadığını söylemişti, sonradan aynalara alışırdı, yavaş yavaş; El Pedregal&rsquo;deki körlük malikânesinde aynanın yeri yoktu, sadece bolerolar vardı orada. Kendisini sadece diğerlerinin şaşkınlığında görebiliyordu, Robles Chacón&rsquo;n o her zamanki enerjik laflarının ötesinde berisinde.</p>

  <p class="p20">&ldquo;Beyler; ulusal kriz büyüdükçe geçici çözümlere rağbet etmememiz gerektiği iyice ortaya çıkıyor. Meksika kendini kurtarmayı hep başarmıştır, çünkü her şeyi nasıl kurumlaştıracağını hep bilmiştir; hatta, ne yazık, kötü yönlerini bile. Zavallı Arjantin bunu bile becerememiştir; kötü yönleri bile kaotik ve anlamsızdır. Burası öyle değil. Artık bunun farkındayız. Eskiden, halkın morali düşükken, imparatorlar onlara ekmek dağıtır, sirkler tertip ederlermiş. Bu aralarda, tam da hoşnutsuzluğun iyice arttığı sıralarda meydana gelen iki münferit hadise ekmek olmasa da sirk yerine geçti: bir Papanın ziyareti, bir de gringolarla savaş. En kalın kafalı agnostik bile Wojtyla&rsquo;nin art arda yaptığı ziyaretlerin halk arasında coşku yaratmakla kalmayıp &ndash;bu da gösterir ki pragmatik Marksistler olma konusunda kimse bizimle boy ölçüşemez, hem Polonya&rsquo;dan gelse bile afyon afyondur&ndash; beklenmedik ticari olanaklara da yol açmıştır: Şapkalar, balonlar, plaj havluları, şezlonglar, şişeler, plaklar ve özel TV programlan. Ama hoşnutsuzluk yayılıyor ve Papa&rsquo;yı bütün yıl burada tutsak bile ufukta bir çözüm gözükmüyor. Amerika&rsquo;yla yapılan savaşa gelince, onu da iyice kızıştırdık, bütün Veracruz eyaleti Huamantla ve Apzaco&rsquo;ya kadar sızmış olan Denizci birliklerinin işgali altında. Tamam tamam biliyorum: Meksika&rsquo;da Amerikan karşıtlığını belli bir düzeye indirmek ve yönlendirmek için bu işi gringolarla birlikte tezgâhladığımızı hatırlatmanıza gerek yok. Bazı densizler de Denizcileri Veracruz&rsquo;daki bir köylü ayaklanmasını bastırmak için davet ettiğimizi ima ediyorlar. Bu doğru olsaydı bütün amaçlarımıza ulaşmış olurduk. O muharebeler bir şişe maden suyu kadar sert değil; öğretmenim Flores de la Peña böyle derdi. Beyler, size daha iyi bir şey öneriyorum: sadece bize ait bir kurum. Bir büyücü. Bir efsuncu. Faidrlerin hemşiresi:</p>

  <p class="p20">(yatak odasının kapısını açtılar ve birisi zavallıcığı dışarı itti)</p>

  <p class="p20">helikopterle gezen bir Doña Bárbara</p>

  <p class="p20">(birisi onu elinden tutup beyaz, kör edici, son derece pahalı akrilik merdivene götürdü)</p>

  <p class="p20">ulusal meşruluğun boş küpünü dolduracak bir kadın: Meksika&rsquo;ya yeni bir Ana.</p>

  <p class="p20">(sonra onu bir başına bıraktılar, dönen merdivenin tepesinden dipsiz bir koyağa düşüyormuş gibi hissetti kendini, onu kurtarmaya uzanacak kardeşçe bir el yoktu)</p>

  <p class="p20">Tarihi bir Anaydı Azize Coatlicue, eteği yılankavi</p>

  <p class="p20">(ama kendini kontrol etmeyi başardı, gözlerini kapadı, kirpiklerinde o kadar çok rimel vardı ki gözlerini tekrar açamayacağını düşündü, gözkapaklarının, kirpiklerinin üzerine o kadar çok far sürmüşlerdi ki)</p>

  <p class="p20">Azize Malinche saflıktan uzak bir Anaydı, fatih Cortés&rsquo;in, ilk Meksikalıyı doğuran o ilk düzülmüş anayı yaratan orospu çocuğunun hain sevgilisi</p>

  <p class="p20">(indiği her basamakta memeleri biraz daha hopluyordu: iğneyle şişirilmiş silikonlu göğüsler; şimdiki gibi sımsıkı bağlanmış, yükseltilmiş, bir elmas gerdanlığın şelalesi altında oraya çıkarılmış olsalar bile şimdi hopladıkları gibi bu ritimde, böyle dengeli hoplayabilmeleri için, ameliyatla değiştirilmiş göğüsler)</p>

  <p class="p20">Guadalupe Azizesi saf bir Anaydı, alçakgönüllü Yerlinin kurtarıcısı: Babil&rsquo;den Beytüllahm&rsquo;a kadar anında hazır ettiği bir buket gülle, Neskaranfillerle gezen azizemiz, beyler: işte küçük kutsal anamız (bir yıl üç ay onu eğitmişlerdi, kalçalarını savur kızım, kıçını salla yavrum, şimdi kaptın şekerim. Havana dalgakıranı gibi bük belini, unutma, senin kozun kıçın, şırfıntı)</p>

  <p class="p20">Azize la Adelita isyancı bir Anaydı, tatlı Clement müridi, devrimin vaftiz anası, perikızı</p>

  <p class="p20">(korseli, balinli, kıvırtık, sadece kendi bildiği sırlarla dolu, göbek deliğine kimsenin göremeyeceği bir zümrüt taşı yerleştirilmişti, bacaklarının arasında beyaz bir çıkıntı ve kıvırcık bir köpük vardı, o sarkık, gevşek tahta bezi yerine; orasına bile boya ve perma yapmışlardı, vajinası altınla işlenmiş ve köpekbalığının dişleri gibi sivriltilmiş iki düzine elmasla bezenmişti, herkese kapalı olan girişi koruyan Macar süvarileri gibi; cazibesinin nefreti umut diye vaat etmesinden kaynaklanacağını söylemişlerdi ona; gerçek olmadığını, yapma olduğunu, değerli taşlardan yapıldığını, kırk kıratlık katotlardan mamul bir Frankeştayn olduğunu düşünmesi gerekiyordu: içine girmeye kalkan olursa, yavrum, yanar, parçalanır, lime lime olur)</p>

  <p class="p20">ve gizli kalmış Analar, imgeleri sayesinde varolduğumuz, ama asla dokunamayacağımız kadınlar: film yıldızları, adam yiyen kadınlar, vampir kadınlar, o uçsuz bucaksız ergenlik rüyalarımızın büyük rumbacıları ve egzotik dansçıları, Ninon Sevilla, Mapy Cortés, Marie Antoinette Pons, Dinah, Rosa la Más Hermosa, İris Çaçaçacón</p>

  <p class="p20">(ama yalınayak, asla ayakkabı giymeyeceği söylenmişti ona, acizlerin Meryem&rsquo;i gibi hep yalınayak dolaşacaktı, Yerli hamallar ve köleler gibi, Kutsal Ana, kendine bir bak, bir şiir gibi çıplak: aralarına sen dönmeyeceksin, köle ayakların dönecek, insanlar ayaklarını sevecek; çünkü onlar. Anacığım, beni, kayıp evladını bulmak için toprakta, suda ve rüzgârda yürüyüp durdular, Mamacita, topukların bu dünyanın uçan dansları için değil; çarmıhlara tırmanmak için yaratılmış, çıplak ayakların, dikenli bir yolda kanayan ayakların. Anacığım, bük belini, daha fazla devam edemeyeceğim, ama sakın ayakkabı giyme: oğullarını düşün, Ödipa, Ödipabuç, Kayıp Evlatlar)</p>

  <p class="p20">ve son derece gizli Analar, mastürbasyon düşlerimizin gringaları, Lana, Marilyn, Ava ama hepsinden ziyade bayan meme, kasabanın en mükemmeli Mae West, Big Apple&rsquo;dan, iyiyi oynadığında iyiydi ama kötüyü oynadığında daha da iyiydi. Doğulu Ana, o muhteşem gelin telin beyaz teninde, gizli derinliklerinde kaybolmuş; seni düzmek. Batının üvey annesi, güvensizlik ve itaat dolu bütün o geçmişin intikamını almak demek. Beyaz Göt, gel bakalım Kara Sikine, hadi, osur, ben de batıyım, doğuyum, doğrulayım, sana yollayayım sarışın, senin darına. Babam öyle diyor</p>

  <p class="p20">(ah o dudaklar, kırmızı saten bir divan gibi, evet senyora, onları göstereceksin; sonunda ona kızım demekten vazgeçmişlerdi, sadece senyora diyorlardı: balkona çık senyora, ayaklarına bakmadan beyaz akrilik merdiveni in, kimseyi görmesen de el salla, senyora)</p>

  <p class="p20">bütün kadınların üzerinde, beyler, sonunda bazılarının usandırıcı tatlılığından, bazılarının gece yarattığı terörden, bir kısmının aşılmaz mesafesinden, diğer bir kısmının da tanıdık ve samimi küçümsemelerinden kurtulduk sonunda, işte son meşrulaştırmamız, büyük ödülümüz, Meksika&rsquo;daki iktidarın kaynağı, maşist üstünlüğümüzün üstün nitelikli binası çocuklar,</p>

  <p class="p8"><span class="t18">Mae West, Coatlicue ve Guadalupe Azizesinin mükemmel bir kar</span><span class="t18">ı</span><span class="t18">ş</span><span class="t18">ı</span><span class="t18">m</span><span class="t18">ı</span><span class="t18">.</span><span class="t18"><br /></span><span class="t18">Bir simge.</span><span class="t18"><br /></span><span class="t18">Ş</span><span class="t18">imdiye kadar icat edilmi</span><span class="t18">ş</span> <span class="t18">en büyük insan simge:</span><span class="t18"><br /></span><span class="t18">ANA,</span><span class="t18"><br /></span><span class="t18">Biyolojiye ruh veren o güzel isim,</span><span class="t18"><br /></span><span class="t18">do</span><span class="t18">ğ</span><span class="t18">ay</span><span class="t18">ı</span> <span class="t18">a</span><span class="t18">ş</span><span class="t18">k</span><span class="t18">ı</span><span class="t18">n k</span><span class="t18">ı</span><span class="t18">lan</span><span class="t18"><br /></span><span class="t18">seksi tarih yapan:</span><span class="t18"><br /></span><span class="t18">KUTSAL ANAMIZ!!!</span><span class="t18"><br /></span><span class="t18">Bakan elini, son basama</span><span class="t18">ğ</span><span class="t18">a gelmi</span><span class="t18">ş</span> <span class="t18">olan, inan</span><span class="t18">ı</span><span class="t18">lmaz görüntüye uzatt</span><span class="t18">ı</span><span class="t18">:</span><span class="t18"><br /></span><span class="t18">BEYLER: KAR</span><span class="t18">Ş</span><span class="t18">INIZDA AZ</span><span class="t18">İ</span><span class="t18">ZE ANADOK.</span></p>

  <p class="p20">Kadının elini bıraktı, yorulmuştu, sönük bir Jüpiter, değersiz bir Pygmalion, en sakin sesiyle bürokrasinin gebe olduğu şeyi sonunda yarattığını söyledi. Anadok, sistemin sırrının sistemin sırrı olduğunu kanıtlayacaktı. Şimdi önemli olan beyler, harekete geçirdiğimiz şeyi canlı tutmak.</p>

  <p class="p20">&ldquo;İşte size hediyem, beyler.&rdquo;</p>

  <p class="p20">Bakanı bir daha hiç görmedi. Bir ara ona âşık olduğunu bile düşünmüştü. Ne salaklık. Onu kara camlı gümüşi Mercedes&rsquo;ine oturtmuşlar; motosikletler eşliğinde Ulusal Saray&rsquo;a götürmüşler, asansörle yukarı, oradan da balkona çıkarmışlardı; ne yapacağını biliyordu, ağlayacak, teşekkür edecek, el sallayacak, insanlar onu selamlıyormuş ve onunla birlikte ağlıyormuş gibi davranacaktı ve onlar, Mexico City&rsquo;nin kitleleri, bu ateş şatoları, bandolar, havai fişekler, sönmüş yıldızlar ve altın yağmurları gününde, ulusal bayramlarını, 15 Eylüllerini, iyiden iyiye gözden düşmüş bir başbakan ya da kurtarıcıyla değil; onunla, değerinden asla bir şey kaybedemeyecek o anayla, köle ayaklı, ayakları çocuklarını arayan, ideal ayaklı o anayla özdeşleştireceklerdi.</p>

  <p class="p20">Kristof Palomar adlı çocuğa çok sesli gebe kalınışı hikâyesinin ve onun okyanusvari bir yumurtanın etrafındaki seyahatlerinin meydana geldiği 1992 Azize Yılını gören hangi Meksikalı, annem ve babamın Kristof Yarışması&rsquo;nı kazanabilmek için beni 12 Ekim&rsquo;de doğurmayı planlarken hatırladıkları ulusal kaderimizin o kritik anını unutabilir ki, çünkü O olmasa yarışma da olmazdı: tekrar ediyorum, altın yağmuru gecesi Sarayın orta balkonuna bir spotun çevrildiği o anı kim unutabilir, 15 Eylül 1991 gecesi Meksika&rsquo;nın o emsalsiz boynuzu süzülen bir roketin kıvılcımlarına ve bir ışık kalesine dönüşmüşken spotun Başkan Jesús Maria y José Paredes&rsquo;ten, ailesinden, kabinesinden, gorillerinden geçip bir an kararsızlıkla titrediği, sonra arzularının nesnesi gibi beyaz, beyaza batmış olan O&rsquo;nun üzerinde durduğu anı kim unutabilir?</p>

  <p class="p20">Dağ gibi platin rengi bukleleri ve Ay&rsquo;dan daha beyaz yüzüyle (Robles Chacón da o aya bakıyordu, ama bunu <span class="t17">kendisi</span> yaratmıştı; nasıl da bakıyorlardı ona. Bütün Meksikalıların Anası ve Doktoru Azizemizin evlatları), payetli eteğinin yeşil, sürüngen pulları parıldıyordu, küçük, tombul ayakları beyaz ve çıplaktı, bakın nasıl da bir hayalet gibi insanları yukarı doğru yükseldiğine inandırıyordu, bakır tırabzanın üzerinde havalanıp küçük, çıplak ayak parmacıklarını gösteriyordu, Azizemiz, küçük, çıplak ayak parmacıkları büyük bir incelikle bir boğanın boynuzlarına yerleşmişti; sistemin devamı uğruna bütün bunlara razı olan Başkanı kim takardı; kim takardı Robles Chacón&rsquo;un rakibi ve onca yenilgiden sonra her türlü üçkâğıdı açmaya hazır Süperbakan Ulises López&rsquo;in öfkesini, onca yenilgi, kim takardı asık suratlı emniyet müdürü Albay Nemesio İnclán&rsquo;ı, imajına sahip çıkmaktaki azmi yüzünden geceleyin on birde bile kara gözlüklerini çıkarmasa da, ağzının kenarından o yeşil salya durmadan aksa da kimin umurunda, o ilahi hayal, analarımızın ve sevgililerimizin o incelikli özeti, milyonlarca Meksikalının başları üzerinde ülke bayrağını sallayıp haykırıyordu. Beyler, görmüyor musunuz? Hiç nutuk atmadı, kahramanlardan söz etmedi, İspanyolları lanetlemedi, bunlarla işi yoktu onun! Eğer iş Dolores&rsquo;in Çığlığını atmaksa, Anadok tastamam ilk <span class="t17">Ç</span><span class="t17">ığ</span><span class="t17">l</span><span class="t17">ığı</span><span class="t17">n</span><span class="t17">ı</span> attı, sanki huşu içinde ona bakan kitleyi doğuruyormuş gibi, öyle bir <span class="t17">Ç</span><span class="t17">ığ</span><span class="t17">l</span><span class="t17">ı</span><span class="t17">k</span> ki katedralin çanlarını çatlattı, Sagrario Metropolitano&rsquo;daki taştan topları devirdi; üç renk bayraklı, pamuk helvalı, petrol iskelesi şeklinde lolipoplu milyonlarca insanın her birini, hepsini <span class="t17">Onun</span> doğurduğuna inandırdı, artık bu törenin bir anlamı vardı, nihayet Dolores&rsquo;in Çığlığı&rsquo;nın ne demek olduğunu anlamışlardı: bu demek ki annemiz sancı çeke çeke bizi doğuruyor, orospunun oğulları! Yine de o kadar yırtıcı bir çığlık olmasına rağmen çok melodikti, çok şefkatli, öyle tatlıydı ki kadife bir akşam vakti Adelina Ladin&rsquo;in, Amparo Montes&rsquo;in. Aguila Kardeşlerin söylediği bolerolara benziyordu.</p>

  <p class="p20">Annemle babam birlikte gitmişlerdi. Babam öyle lopezvelardvariydi ki hınçlı ve soğuk bir aşkla bağırmıştı, bundan böyle tarihimizin merkezinde yer alacak bu şahsiyete:</p>

  <p class="p20">&ldquo;Meksika Vadisinin Tutsağı! Neye bulaştığının farkında bile değilsin!&rdquo;</p>

  <p class="p20">Robles Chacón kendi yarattığı bu kadına sistemin merkezi sinir merkezinden biraz uzaktaki bir balkondan bakıyordu. Bir Anadok&rsquo;a, bir halka baktı; çoğul düşmanına. Kendi ailesini düşündü. Babası Federico Robles&rsquo;i hiç görmemişti, iflas etmiş bir banker olan babası oğlu doğmadan önce ölmüştü. Annesi de oğlunu hiç görememişti: Hortensia Chacón kördü. Şimdi <span class="t17">o,</span> bütün Meksika&rsquo;ya, <span class="t17">herkesin</span> görebileceği ve <span class="t17">herkesi</span> gören bir Ana veriyordu. Artık <span class="t17">herkesin anas</span><span class="t17">ı</span><span class="t17">n</span><span class="t17">ı</span><span class="t17">n babas</span><span class="t17">ı</span><span class="t17">yd</span><span class="t17">ı</span><span class="t17">.</span></p>

  <p class="p20">Ananın her yaptığı bağışlanacaktı, en önemli nokta buydu. <span class="t17">Kendilerinin</span> sahip olmadığı şeyleri onda görmek insanları mutlu edecekti: Onun zenginlerin sahip olduğu şeylere sahip olmaya hakkı vardı; çünkü bir zamanlar KKAB&rsquo;de sekreterlik yapmıştı, bir cenaze levazımatçısının kız arkadaşıydı. Manzanero ve Agustín Lara&rsquo;nın yazdığı bütün boleroları ezbere biliyordu, öyle ki kendi düzenlediği yarışmalardan birini kazanabilirdi, o ünlü (müstakbel) Anadok Ulusal Yarışmalarından birini.</p>

  <p class="p20">İtiraflarda bulunacaktı kuşkusuz ve bir tür yüceltim mekanizmasıyla sistemi, sistemin bütün o çürümüşlüğünü arıtacaktı: lükse, israfa, gösterişe olan meylini itiraf edecekti; o söz konusu olduğunda bütün bunlar, hatta daha da fazlası affedilecekti, ama başkaları söz konusu olduğunda değil; başkalarında kötülük gibi görünen ona gelince samimiyet olacaktı, popülerlik, hayranlık, ana hakkı olacaktı.</p>

  <p class="p20">Yaratıcısı hayretle onu izliyordu, kabarık, platin rengi saçlan, elmaslarla kaplı dekoltesi, göğsünün üzerinde kavuşan fişeklikleri, boncuklu kemeri, yılan derisi jüponu, çıplak ayaklan, her tarafı Ay gibi bembeyaz, neden olduğu çığlıklara karşılık veriyor, kitlelerden bir saniye önce titremeye ve ağlamaya başlıyor, ama kendisini onların ağlattığına ve titrettiğine inandırıyor onları; onun böyle tahta çıkışını, devrimsiz, yeni umutlarla elli, belki yüz yıl politik meşruluğu tek başına garantilediğini görünce, veda kabilinden ona diğerlerinin günahının kendi açgözlülüklerini tatmin etmek için bütün ulusu mahvetmek olduğunu söylemek istiyor; oysa o onların yaptığı şeylerin aynısını yapsa da ister istemez...</p>

  <p class="p20">&ldquo;Açgözlülükten arta kalan tek şey acıdır, kızım.&rdquo;</p>

  <p class="p20">Hemen kendi lafım düzeltti: &ldquo;Affedersiniz... senyora.&rdquo;</p>

  <p class="p20">Sonra havai fişekler gecenin mesajını yazdı:</p>

  <p class="p9">HALKTAN BAŞKA KİMSENİN OLMAYACAK O</p>

  <p class="p20">Bu yüzden aynanın karşısında esnedi bu sabah ve berberi ona, hayatım amını büzme dediğinde ayağa kalktı; dışarıda yalınayak yürümenin acısını evde apartman topuklu ayakkabılar giyerek çıkardığı için boyu iyice uzun görünüyordu; küstah, fırlama şıllığın suratına bir tokat aşketti, senyora! senyora! Doğru burada senyora benim, sen de benim küçük hizmetçimsin, küçük kancığım, evet senyora, pardon senyora; artık kendisini bütün bunlar olmadan önceki haliyle hatırlayabiliyordu, çünkü bunu yapmak için bir nedeni ve gücü vardı: Bakan Federico Robles Chacón, yaratıcısı, işkencecisi, tutkusu, Anadok, And Dağları&rsquo;nın tepesine tünemiş bir lama gibi tükürmeye başladı, sonunda bakmasına izin verilen aynalara tükürüyordu, ama bir oğul doğurmasını yasaklamışlardı, şu boktan küçük Kristof&rsquo;lar yarışmasını ilan ettiğinde anlamıştı bunu, köpekbalığı dişleri gibi sivriltilmiş elmaslarla sonsuza kadar kapamışlardı onu, sonsuza kadar Bakireliğe mahkûm etmişlerdi, Meryem&rsquo;den bile istenmemişti bu kadar fazlası, Meryem&rsquo;in çocuk doğurmasına izin verilmişti, ama Anadok&rsquo;a izin yoktu, Meryem bekâretini kaybetmişti; ama Anadok yeniden kazanmıştı, Anadok&rsquo;un bir oğlu olmayacaktı; ama Cumhuriyetin Oğlunu ilan edecekti, 12 Ekim&rsquo;de doğacak ve Meksikalı Kristof&rsquo;lar hanedanının, sömürgeleştirilmiş sömürgecilerin başını çekecek o iğrenç çocuk, artık seçime gerek kalmayacak, baş ağrısı yok, seçilmiş halefler, tekrar seçilmemeler yok, hanedanla hepsi bitecek, dâhi Federico Robles Chacón; Anadok ise öfkeden patlamak üzere, kimliğini gösteren bütün aynalara saldırıyor, elleri yansımalardan yapış yapış, yığıntı halindeki ikonografisinin gelgeç portreleri üzerine kendi salyasını bulaştırıyor parmaklan, bir bolero tarafından tuzağa düşürülüp düşünmeye başlıyor, her şeye rağmen vardı, birini seviyordu, biri onu seviyordu, sevgilisi kulağına Lucho Gatica&rsquo;nın sesiyle söylenen sözleri fısıldıyordu:</p>

  <p class="p8"><span class="t18">Tatl</span><span class="t18">ı</span> <span class="t18">bir huzursuzluk</span><span class="t18"><br /></span><span class="t18">Ve ac</span><span class="t18">ı</span> <span class="t18">bir uyan</span><span class="t18">ı</span><span class="t18">ş</span><span class="t18"><br /></span><span class="t18">Hayat</span><span class="t18">ı</span><span class="t18">ma getirdi</span><span class="t18">ğ</span><span class="t18">in</span></p>

  <p class="p20">her şey her zamanki gibiydi, tek mesele güçlü erkekler ve güçsüz kadınlarla nasıl başa çıkacağını bilmekti, tuvalet masasının aynalarını paramparça ederken berberleri korkuyla kaçışıyorlardı ve o, kanlı, bereli elleri yılana benzeyen eteğinin üzerinde, şalının küçük ponponlarında ve pudralı, tüyleri yolunmuş yüzünde, müşfik boleroya acılı bir boleroyla karşılık veriyordu, cam, cıva ve kan harabesinin orta yerinde kendi söylediği bir boleroyla:</p>

  <p class="p8"><span class="t18">Geçip gittin yan</span><span class="t18">ı</span><span class="t18">mdan</span><span class="t18"><br /></span><span class="t18">Bir kez bile bakmadan</span></p>

  <p class="p20">ah, sevgilim, sevgilim, dön de bir bak bana, sevgilim, tatlılığını eksik etme, benim bak sevdiğin kız, öteki yarın, bırak gölgeni paylaşayım, sevgilim, ona âşıktı, ne salaklık, görünürdeki onca gücüne rağmen gerçekte hiç gücü yoktu, aynalara tükürüyordu ve Homero Fagoaga Dayı aynanın arkasından ona bakıyordu, Anadok&rsquo;u kendini pudralarken ve gövdesinin malum bölgelerini kıvırcıklaştırırken izlemek isteyenleri makul ve münasip bir miktar (MMM) karşılığında içeri sokan berberlerin hazırladıkları o özel odacığa gizlice girebilmek için onlara rüşvet olarak Tumbledown Kumsalı&rsquo;ndan arsalar vermişti; Meksika Azizesi&rsquo;nin And Dağları&rsquo;na özgü o tükürükleri Homero Dayı&rsquo;nın yüreğini hoplattı, kendini aşağılanmış hissediyordu; ama temizdi, garip bir biçimde Anadok&rsquo;un tam sağ yanağının ortasına bir tükürük yapıştırmasını istiyordu, yayımlanmamış, gizli, son derece mahrem ve sıcak bir hazla boşaldı Don Homero; aynı zamanda bütün bu sahnenin <span class="t17">mü</span>sebbibi olan, bu tutkuların uğruna heba edildiği adama karşı da ufak ama gitgide büyüyen bir nefret besliyordu: kendisi için değildi bütün bunlar, Homero Fagoaga için değil, başka bir adam içindi, iğrenç, nefret edilen Federico Robles Chacón için!</p>

  <p class="p20"><span class="t17">&nbsp;</span></p>

  <p class="p20"><span class="t19">Ayna gibi yollarda</span></p>

  <h3 class="h31"><a id="ncx269"></a><a id="a8"></a>5</h3>

  <p class="p20">İki Devlet Bakanının arasındaki rekabet (Don Fernando Benítez Amca&rsquo;nın anlattığı üzre) 19 Eylül 1985&rsquo;teki cehennemi depreme dayanıyordu, amcamız bu tarihi birbirinden kederli iki sebepten dolayı hatırlıyordu. Önce bütün herkesi etkileyen deprem meydana gelmişti, sonra da sıcağı sıcağına Meksika&rsquo;dan çok uzaktan (Siena&rsquo;dan) İtalo Calvino&rsquo;nun ölüm haberi gelmişti, bu büyük İtalyan yazarına göre Dünya, Ay&rsquo;a o kadar yakındı ki hepimiz bir kanoya binip oraya gidebilir ve Diana&rsquo;nın sütünü içebilirdik. Bu acıyı binlerce okuyucuyla paylaşıyordu; ama Coyoacân&rsquo;daki evinin koruyucu duvarları arkasında. Don Fernando fiziksel bir felaketle şaşkına dönen milyonlarca insanın acısını da paylaşıyordu. Benítez&rsquo;e göre bu felaketle şehrin imgesi şehrin kaderi olmuştu. Her an kendimi biraz daha bağlanmış hissettiğim babam da gelecek nesiller için bu sözü tekrarladı:</p>

  <p class="p20">&ldquo;Artık şehrin imgesi kaderidir.&rdquo;</p>

  <p class="p20">Korkunç depremin merkez üssü olan Acapulco&rsquo;nun hasar görmemiş olması babamı epeyce afallatmıştı. Babam Mexico City&rsquo;nin evladıydı, onun tarihinin, o inanılmaz ayakta kalma kapasitesinin evladı şehir yakılmıştı, yağmalanmıştı, savaşlara ve işgallere kurban gitmişti New York ya da Los Angeles&rsquo;in işini yirmi dört saatte bitirecek salgınlara ve kıtlıklara maruz kalmıştı; Mexico City öyle bir şehirdi ki ezelden beri kimse zamanın sonunun geldiğinin, Beşinci Güneşin alev alev yandığının ve dünyayı sarsa sarsa parçaladığının farkına varmamıştı. Babama göre şehrin çektiği acıya ve gösterdiği direnişe ancak savaşta yerle bir olan Japonya ve Avrupa şehirlerinde rastlanabilirdi; New York&rsquo;un ya da Los Angeles&rsquo;in bombalandığını, yiyeceksiz kaldığını, bir düşman ordusu tarafından işgal edildiğini, bir gerilla ayaklanması yüzünden kuşatma altına alındığını görmeyi çok isterdi. Bir hafta bile dayanamazlardı.</p>

  <p class="p20">Çocukluğundan beri olduğu gibi, on altı yaşına rastlayan deprem sırasında da büyükbabası Don Rigoberto Palomar ve büyükannesi Doña Susana Rentería&rsquo;nın yanında oturuyordu ve en çok hasar gören bölge olan Calle Génova&rsquo;daki küçük ev mucize eseri hasarsız kurtulmuştu, bütün eski yapıların ayakta durduğunu görmek babamı şaşırtmıştı: Aztek piramitleri, barok saraylar, İspanyol sömürge binaları; sadece daha fazla parayı cebe indirebilmek için alelacele yapılan yeni binalar çökmüştü istisnasız, her kırık pencerede, her kırılmış kirişte alaycı bir açıklık vardı. O felaketin sabahında babam dehşet içinde etrafta dolaşıyordu: plastik sarayların, karton şatoların çöküşünü gördü, çelik akordeonlar, iskambilden evler.</p>

  <p class="p20">Genç babam. Paseo de la Reforma&rsquo;nın kaynayan kaldırımında topukları üzerinde döndü; ne yapacağını bilemiyordu, ama bir şey yapması gerektiğini biliyordu, kimisi kendi yaşlarında kimisi daha büyük, ama hepsi genç bir kamyon dolusu oğlan yanından geçti, topraktan gelen uğultuyu ve peş peşe çöken binaların seslerini bastırıyordu çığlıkları; pilot gözlükleri takan ve bej rengi ceket giyen genç, esmer bir adam ona elini uzattı ve Angel, babam, o güçlü eli tutarak kamyona atladı: hastaneye gidiyorlardı, en berbat yıkıntıya, merak etme Fede, annene bir şey olmamıştır, dedi başka bir çocuk, kolunu bu ilk yardım ekibinin liderinin omzuna attı, tek ekip onlar değildi ve o sabah Reforma&rsquo;da, Ejido&rsquo;da, Juârez&rsquo;de hızla giderlerken, başka kamyonlar, pikaplar, karavanlar ve arabalar da genç adamlarla doluydu, kazmalı, kürekli, eline geçirdiğini kapıp gelmiş adamlar ya da çıplak elleriyle gelmiş adamlar. Yırtıcı ve berrak bir hayatta kalma dürtüsüyle bir araya gelmişlerdi kendiliklerinden, felaketten yarım saat, bir saat, iki saat sonra bir anda şehirde açılan bir yelpaze gibi. Babam, Angel etrafındakilerin gözlerine baktı. Kendisi gibi onları da kimse örgütlememişti, kendi kendilerine örgütlenmişlerdi ve ne yapmaları gerektiğini gayet iyi biliyorlardı, bir hükümetin, partinin ya da liderin onlara talimat vermesine gerek yoktu. &ldquo;Katil Depremin&rdquo; ya da dışarıda, sonra da her yerde bilindiği şekliyle KD&rsquo;nin Acapulco&rsquo;yu etkilememesi babamı gerçekten de öfkelendirmişti, ne yapsam diye düşünerek yorgun argın eve döndüğünde bir levha hazırlayarak onu devrilmiş bir ağacın dalına astı ve evin önüne koydu, herkes görsün diye portakal rengi boyayla şöyle yazmıştı: DELENDA EST ACAPULCO.</p>

  <p class="p20">Sadece bir çocuk olmasına rağmen babam hastanedeki kurtarma operasyonunun başını çeken adamı iyice incelemişti. Sinirliydi, esmer, durmadan pilot gözlüklerini burnunun üzerinde düzeltiyordu, siyah, kıvırcık saçları binalardan dökülen tozdan bembeyaz olmuştu, yüzü, kolu, işaret parmağı, kurtarma operasyonundaki değişiklikleri, kararları, emirleri gösteren bir pusula iğnesi gibiydi: doktorlar, avukatlar, mühendisler, işadamları, işlerini bırakıp insan zincirleri oluşturmaya geliyorlardı beton dağların tepesine, yaralı hastane zincirlerine, otellere, soluksuz kalmış ve bir daha asla soluk alamayacak apartmanlara. Hastanenin etrafını bir sıra asker sardı. Çaresiz insanlar harabeleri pençeliyordu, tek tük yardım çığlıkları (hem içeriden hem dışarıdan) askerlerin kulaklarına geliyordu, beton, eğrilmiş demir ve yıkıntının tepesinden bir sepet içinde yollanan küçük bir kızın gövdesini birbirine geçiren kollar zinciri gibi bir ses zinciri; bazen beton parçaları askerlerin miğferlerine geliyor, gergin gergin silahlarını tutan ellerini yaralıyordu: kanlı yumruklar, bütün dünya dev, kanlı bir yumruk gibi, askerler, kurbanlar, kurtarma aletleri. Babamın hatırlayıp anneme anlattıkları bunlar. Taşlardan biri, bir polis timinin başındaki bir komiser yardımcısına gelmiş. Bugün bile babam adamın yeşilimtırak yüzünü, siyah gözlüklerini, ağzının kenarından akan yeşil salyayı hatırlıyor: görünmeyen bakışlarını, sabırlı intikam sırıtışını.</p>

  <p class="p20">Kurtarmayı yöneten gencin gözlerine daha dikkatli bakmış.</p>

  <p class="p20">&ldquo;Annen nerede?&rdquo; diye sormuş bir arkadaşı.</p>

  <p class="p20">&ldquo;Bilmiyorum. Zaten artık fark etmez.&rdquo;</p>

  <p class="p20">Ama Federico Robles Chacón bu hikâyenin sonuna kadar her saati, her dakikayı sayacaktı; annesini bir daha asla göremeyeceği fikrini kabullenmişti. Hortensia Chacón depremden bir gece önce hastaneye yatırılmıştı. Öte yandan, depremden bir hafta, iki hafta sonra yıkıntıdan sağ çıkan yeni doğmuş bebekleri terk etme fikrine katlanamıyordu, depremden bir saat ya da bir gece önce doğmuş küçük kızlar, doğduktan sonra dokuz on gün boyunca yıkıntıda hayatta kalmışlar; şehrin, bütün ulusun hayatta kalma çabasının korkunç imgeleri; çelik bir kirişin altında kalmış bir bebek, hayatta; ölmekte olan annesi tarafından emzirilmiş bir bebek, hayatta; bir başka bebek, bir oğlan, kendi cenin sıvıları dışında hiç besin almadan, kendi cenin hemoglobini dışında hiç hava almadan direnmiş, hayatta; savaşmak için, hayatta kalmak için donanımı vardı; bütün bunları doğum öncesi gelgitleriyle çalkalanan rahimden dinliyorum, neredeyse şaşkınlık, sevinç ve korkudan ağlayacağım: Ben de beni bekleyen felaketlerden sağ çıkmayı başaracağım. Tanrım, ben de Mexico City depreminden kurtulan bu mucizevi çocuklar gibi hayatta kalabilecek miyim?</p>

  <p class="p20">On altı yaşındaki babam kendi yaptığı DELENDA EST ACAPULCO yazılı pankartla Don Ulises López&rsquo;in River Nylon Sokağı&rsquo;ndaki bürosunun önünde yürüyor, kısa boylu, kurnaz maliye memuru bu acayip görüntüye gülüyor. Şehir garip deliler, köktendinciler ve şarlatanlarla dolmuş. Acapulco&rsquo;nun yerle bir edilmesini isteyen şu deliye de bakın! dedi inşaat ve emlak yönetim kuruluna, sırtı pencereye dönük; elbette Acapulco&rsquo;da da Mexico City&rsquo;de yapacağımız şeyi yapacağız: mülke gerçek değerini vereceğiz, ucuza satmayacağız. Depremden kalan yıkıntıların yerine küçük parklar ve kütüphaneler yapma fikrine nereden kapılıyor ki bu çatlaklar? Yanlarındaki bina çökmediği için eskisinden beş kat daha fazla değer kazanan arsalarda veletlerle kitapların ne işi var? Biz beyler &ndash;ve ortaklar&ndash; en iyi, en sağlam, en güvenli binaları dikeceğiz, önce hükümet binaları &ndash;önce Büyük Birader&rsquo;i sağlama almak lazım&ndash; sonra, açıktan açığa ticari değeri olan binalar, nasıl olsa hükümet defter tutmaktan, kadastrodan anlamıyor, neyin nerde olduğunu bilmiyor. Biz biliyoruz. Ulises López ayağa kalktı, felakete uğramış mülklerin her santimetre karesine değer biçeceğiz &ndash;hemen&ndash; ederinden ve üzerine yapılacak yeni inşaattan kâr elde etmeyi gözeterek, bugün olmazsa yarın inşaat başlar; Meksika&rsquo;da er ya da geç istediğinizi gerçekleştirirsiniz, ortaklarını, çünkü er ya da geç bizim gibi düşünen birileri bize karşı çıkanlardan daha güçlü konuma gelir.</p>

  <p class="p20">Evsizler &ndash;otuz bin, kırk bin, yoksa yüz bin kişi mi?&ndash; bir iki kere gösteri yaptılar, ev talep ediyorlardı, bazılarına verildi, çoğunluğu ucuz otellerde, hangarlarda, okullarda barınıyorlardı, sonra oralardan da çıkmaları gerekti, ya geldikleri yere döndüler ya da bir akrabalarının yanına yerleştiler, kimisi şehir sokaklarındaki trafik adalarına çadır veya baraka kurup yerleşti: hiçbir yere kımıldamadılar. Bazıları bir zamanlar başlarını sokacakları bir evin, bir işin, küçük bir dükkânın bulunduğu boş arazilere geri döndüler, arsalara yerleştiler; Ulises López onlara gülüp geçti, yetkililerin kendisiyle aynı fikri paylaşıp onları oradan atacağı günü iple çekiyordu; maliye memuru parmaklarını şaklattı ve kısa günün kârı, tam Meksika tarzı bir deprem, dedi, sınıfçı, ırkçı, yabancı düşmanı; bir de şu genç ekonomistin yaptığına bakın. Robles ne halttı soyadı? Enkaz kaldırıyor, annesini arıyor, haha, annesi olduğunu bilmiyordum! Shogun marka limuzinindeki Ulises Lopéz&rsquo;in, elinde bir beton parçası tutan Federico Robles Chacón&rsquo;un ve Acapulco aleyhine o gülünç pankartı taşıyan babamın gözleri karşılaştı.</p>

  <p class="p20">&nbsp;</p>

  <h3 class="h31"><a id="ncx283"></a><a id="a9"></a>6</h3>

  <p class="p20">Peki ben neredeydim? Unutmadan söyle bana, ey Yüce Üretici; annem bana henüz hamile kaldı, göz alıcı kumsalların, harap olmuş kulelerin, kemikler gibi bembeyaz dorukların ve sefil tepelerin orta yerinde, işte buralarda, diyor babam, yaşardı Acapuletafet&rsquo;in insan sarmaşığı, artık çürümüş, kurtlanmış olan Acapulatif&rsquo;in o tantanalı gövdesine bir tik gibi yapışmıştı, diyor, ah benim evlenecek yaşa gelmiş, saçları bir zamanlar beline kadar uzanan balıkçı kızım (diyor Acapulco&rsquo;da mutlu, kirlilik-öncesi tatiller geçirmiş bütün çocuklar adına), geçen yıl ağlarınla ve göz alıcı renklerle boyanmış kayıklarınla uğraşıyordun, şimdi ölüme gelin edildin, bitkin kumlarda fahişelik yapıyorsun: Bak, Angeles, Acapulco&rsquo;ya bak, bağrına akrebi bastırmak üzere olan Cleopatra gibi, lağım suyunu içmeye hazırlanan Messalina gibi, kıllı tenindeki kanser yaralarını kamufle etmek için peruk takmış Pampadour gibi...</p>

  <p class="p20">Ordu, körfezin etrafındaki dağlardan siktirip gitmişti, hatta otellerin, lokantaların ve McDonaldların beyaz kamerinden görülmeyen dağlarda bile barınamamıştı (şehrin önde gelenleri, gerillaların, Allah muhafaza, McDonaldlara MarxDonald adını takacaklarını ve klasik Meksika yemeği olan ketçaplı çizburger yerine havyarlı <span class="t17">chalupas</span> yemeyi mecbur tutacaklarını iddia ediyorlardı). Estetik meselesi, demişti bir talk-show&rsquo;cu, çünkü (ama bunu söylememişti) kimse görünmeyen şeylere bulaşmıyordu, tamirhanelerinin çevresindeki gecekondu mahalleleri, toz, yiyecek tezgâhları ve gökdelenlerin bittiği yerde başlayan ve gittikçe daha çok kuma benzeyen çadırlar: ama madem ki görünen ve görünmeyen dağlardan siktirip gitmişlerdi, demek ki bu bir halk sağlığı ve estetik meselesinden çok bir çıkar meselesiydi: Dağlar parsellenecekti, İcacos Donanma Üssü, Japon otelcilerinden oluşan bir konsorsiyuma satılmıştı; dağlarda oturanlar aylarca direndiler, meydan okurcasına gecekondular yaptılar, çocuklarının şiş karınlarına, trişinoza, kin dolu sularına, acı ve glokomdan bulanan gözlerine rağmen direndiler, öyle ki ayaklarının altına serilen sihirli halıyı göremiyorlardı, kadife gibi bir gecede, camgöbeği bir günde, sarışın bir günbatımında parlayan Acapulco elmaslarını göremiyorlardı, sıkış tıkış gövdelerin zengin soluksuzluğunu, pembe jipleri, solgun devre mülkleri, kangrenleşmiş yemek tezgâhlarını, kadavralaşmış diskotekleri, yengeç kaynayan motelleri ve öğle vakti yakılan ışıklı tabelaları çünkü</p>

  <p class="p9">MEKSİKA&rsquo;NIN HARCAYACAK ENERJİSİ VAR</p>

  <p class="p20">diyor annem babama, bana hamile kaldığı ikindi vakti: yerlerinden edilip saklı topraklara gönderilenler &ndash;sudan yukarıyı işaret ediyor annem&ndash;; dağların ardına, hiçbir hoşnutsuz turistin onları göremeyeceği, duyamayacağı, koklayamayacağı bir yere gönderilenler yeni ev vaatlerinin laftan ibaret olduğunu çok geçmeden anladılar: denize bakan dağlardan Florida City adındaki bir bataklığa gönderilip ağızlarına edildi; çünkü orası bir lağım çukuruydu, elektriği, su tesisatı, çatısı olmayan, birkaç tahta parçası ve prefabrik plakadan ibaret derme çatma yapılar vardı, onları da Acapulco belediye başkanı kayınbiraderinin şirketinden almıştı, kayınbiraderi de valinin kuzeniydi, vali de Bakan Ulises Lopéz&rsquo;in okuldan sıra arkadaşıydı, bakan da söz konusu çimento fabrikasının sahibiydi ve yukarıda sözü geçen lağım çukurunun yöneticisinin amcasıydı, tanrım onu zoraki Başkan Jesús Maria y José Paredes kabinesinden eksik etme, o Başkan ki, tanrının izniyle, (Sikapulco&rsquo;nun ileri gelenleri de bunu destekliyor) (yalnızca manevi destek tabii) dört yıla kadar halefini tayin etmek gibi devasa devrimci bir sorumlulukla karşı karşıya kalacak, lütfen, svp, n&rsquo;olur, prego, bu seçimini yukarıda sözü edilen Don Ulises López lehine yapsın. Guerrero Costa Chica&rsquo;sının (dediklerine bakılırsa dağların ardında Florida City&rsquo;de prefabrike yapılmış) yeğlenen ve yağlanan evladı lehine, tam da orada hoş bir deniz banyosu yapmaktayım şu an, annemin karnının dışındaki mercanları ve denizanalarını hissedebiliyorum (sağol anne, babam beni piştolünden ateşlediğinde sen içine aldın, ey sevgili koruyucu, sırf bunu yaptığın için seni ondan daha fazla seveceğim hep, ama ayy!)</p>

  <p class="p20">Söylentiye bakılırsa Alempulco&rsquo;nun belediye başkanı Dr. Noel Guridi&rsquo;ye, Guerrero Valisi General Vicente Alcocer kendi eğittiği otuz çakalı hediye etmiş ve korkma demiş, o isyancıların işini bitirmen lazım, anladın mı, işlerini bitir.</p>

  <p class="p20">Eğitilmiş çakallar geceleyin salıverildiler, dilleri ve gözleri tetikte, yanıyordu, gözlerinde ve burunlarında duman ve kan ateşleri vardı, çakallar iş bitirsinler diye salınmışlardı, tüyleri uyuzdan dökülmüştü, çamurlu pençelerini yaşlıların ve ölmek üzere olanların gırtlağına geçiriyorlardı, dağlarda serinleyen, döşeklerinde inleyen, kulübelerinde kımıltısız can çekişen hastaların ve yardıma muhtaçların gırtlaklarına. Deniz ve körfez manzarasına karşı gecekondu kuran son isyancılardı onlar: deniz ve körfez jet sosyeteye ait, gecekonduculara değil, dedi Vali Vicente Alcocer <span class="t17">Paris Match&rsquo;ieki</span> fotoğrafına bakarak.</p>

  <p class="p20">Çakal gibi uzun yüzlü ve uzun burunlu çocuk, Santa Cruz&rsquo;un eski kamu arazisinin yükseklerinde kurulmuş bir palmiye koruluğunun ortasında bir banderilla gibi dimdik ve upuzun ayakta duruyor, san gözleri faltaşı gibi açık. Sabırla gelmesi gerekeni bekliyor: Kara gözler, ıslak burunlar, bakır tozu rengi tüyler &ndash;sinirli ulumalar&ndash;, kahkahalar, gülen hayvanları ve dolunayı bekliyor: Bir ağabey sabrıyla onları bekliyor, teni soyuluyor, sanki beklemenin endişesi ve uzunluğu onu hem içten hem dıştan aşındırıyormuş gibi.</p>

  <p class="p20">Dolunay çıktığında hırpani kılıklı ve yılan derisi kemerli çocuk gözlerini kapatıyor, böylece o onları görmese de onlar onu görebilecek; doğrudan gözlerine bakmaması gerektiğini biliyor, insanı hipnotize ediyorlar, başkalarının bakışlarını yanlış yorumluyorlar, onların bakışlarını yanlış anlamak da çok kolay; çakallar var olmayan meydan okumalara inanıyorlar, daha doğrusu karşılarındakine bu hissi iletiyorlar.</p>

  <p class="p20">Gözlerini kapatıyor ve onların kokusunu alıyor, terliyor, onlar da terliyor. Bir daire oluşturuyorlar, sanki konferansta gibi. Susuyorlar. Liderlerini dinliyorlar, hep en yaşlı hayvan lider olur. Diğerleri onu taklit eder, taklit edecekler. Uzun, yağlı, kıvırcık saçlı çocuk çakalın korkak bir hayvan olduğunu biliyor, insanların yakınına gelmemesi de bundan.</p>

  <p class="p20">Gözlerini açıyor. Mısır mantarı dolu avcunu onlara uzatıyor. Çakallar yaklaşıyor. Ay yükselmekte, çocuk uluyor. Sürü yanına yanaşıp elinden mısırları yemeye başlıyor. Çocuk açık avcunda onların ıslak burunlarını hissediyor, bakır tozu rengi tüylerini okşuyor, nihayet kara gözlerine bakıyor.</p>

  <p class="p20">Eski tipte bir araba kornası çıkarıyor cebinden ve sıkıyor: koma sesi ilk başta sürüyü dağıtıyor, sinirli sinirli daireler çizerek yürüyorlar, sonra sürünün lideri sesi çocukla özdeşleştiriyor ve diğerleri de onu taklit ediyor.</p>

  <p class="p20">&ldquo;Bir çakal ezilenler kadar ezenlere de saldırabilir. Dayak yerine müzikle eğitin yeter.&rdquo;</p>

  <p class="p20">Dağların ardında, kimsenin göremeyeceği yerlerde gizlenen insanlara böyle söylüyor, onlara yemek verin, sizden korkmasınlar, onlara otomatik pikaplık yapın, böylece sizden korkmazlar, sonra onları kasabaya götürün arabalara da alışsınlar, limanın sesine alıştırın onları, turistlerin kokusuna, sonra günün birinde bir otel lobisine salıverin birini, bakın bakalım neler oluyor...</p>

  <p class="p20">Ümitsizce annemin yumurta kanalına yapışıyorum.</p>

  <p class="p20"><span class="t15">&nbsp;</span></p>
</body>
</html>
