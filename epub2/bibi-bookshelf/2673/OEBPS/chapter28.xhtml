<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Tom Amcanın Kulübesi</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>28 <span class="inline">Kavuşma</span></h1>
		<p>St. Clare malikânesinde haftalar usulca süzülüp geçti, o küçük çığlık kesilince de yaşamın dalgaları olağan akışına geri döndü. Günlük gerçekler nasıl da zorlayıcı, soğuk, ilginç olmayan bir biçimde sürüp gitmekte! Her şeye karşın yemek, içmek, uyumak, ardından uyanmak, her şeye karşın pazarlık etmek, almak, satmak, sorular sormak, onları yanıtlamak, kısacası onlara karşı tüm ilgimiz sönmüş bile olsa binlerce gölgeyi kovalamak zorundayız. İnsanın içindeki yaşam sevinci uçup gittikten sonra geriye kalan, yaşamanın soğuk kurgusudur.</p>
		<p>St. Clare’in yaşamının tüm ilgisiyle umutları kendilerini bilinçsizce bu çocuğa adamışlardı. Malını mülkünü Eva için düzenlemiş, zamanını Eva’yla tüketmeyi tasarlamış, almayı, bir şeyi geliştirmeyi, değiştirmeyi, düzenlemeyi ya da ona hazırlamayı, şunu bunu yapmayı hep Eva için düşünmüştü ve bu o kadar uzun süre alışkanlığı olmuştu ki, o gidince ne düşünecek ne de yapacak bir şey kalmış gibiydi.</p>
		<p>Doğru, başka bir yaşam vardı, bir zamanlar inandığı yaşamsa, şimdi zamanın öbür anlaşılamayan şifreleri önünde olanca heybeti, çok şey anlatan gölgesiyle duruyor ve onları gizemli, açıklanmamış bir değerin buyruğuna çeviriyordu. St. Clare bunu iyi biliyordu ve sık sık, çoğu zaman yorgun olduğunda, onu göklere çağıran o ince, çocuksu sesi duyuyor, ona yaşam yolunu işaret eden o küçük eli görüyordu; ama acının üstüne çökmüş olan o ağır uyuşukluğundan bir türlü sıyrılamıyordu. Dinselliği, bir sürü işini bilen duygusuz, kuru Hıristiyan’a göre, kendi kavram ve içgüdülerince daha iyi, daha açık kavramanın doğasına uyacağı yapıda olanlardandı. Gönlün zenginliğini, gücünü, değerini bilme, tüm bunların birbiriyle ilişkisini örten o saf, incecik örtüyü duyumsama ve kavrama armağanı çoğu kez tüm yaşamlarını hiçbir şeyi önemsemeyen bir kayıtsızlıkla geçirenlere bahşedilmiştir. More, Byron, Goethe gerçek dinsel duyu inceliklerini çok daha akıllıca tanımlayan sözleri, yaşamlarını dinin yönlendirdiği öbür kişilerden daha sık söylerler. Bu beyinlerde dini önemsememe çok daha korkunç bir hainlik, çok daha ölümcül bir günahtır.</p>
		<p>St. Clare kendini asla dinsel zorunlulukların yönettiği biri gibi göstermeye kalkmamış, doğasındaki o özel cevher Hıristiyanlığın buyruklarının nereye varabileceğini içgüdüsel olarak görmesini sağlamış, o da bunları bir kez üstlenmeye kalkarsa duyumsadıklarının kendi vicdanının yaptırımına dönüşebileceği sezgisiyle korkmuştu. İnsan doğası, özellikle de ülkü söz konusu olduğunda öylesine tutarsızdır ki, bir şeyi hiç üstlenmemek, üstlenip de yetersiz kalmaktan yeğ görünür.</p>
		<p>Yine de St. Clare birçok yönden başka türlü bir adamdı. Eva’cığın İncil’ini ciddiyet ve içtenlikle okuyor, akraba ve hizmetçilerinden daha ılımlı, daha güncel ölçüler içinde düşünüyordu. Ne geçmiş ne de şimdiki yaşamından memnundu. New Orleans’a döner dönmez yaptığı ilk şey Tom’un azadı için gerekli işlemleri başlatmak olmuştu. Yasal aşamalar tamamlanır tamamlanmaz onu azat etmek istiyordu. Bu arada her geçen gün Tom’a biraz daha sarılıyordu. Koca dünyada hiçbir şey Eva’yı ona Tom’dan daha çok anımsatmıyor, yaşlı adamı sürekli çevresinde istiyor, derindeki düşüncelerini ve duygularını bir tek Tom’a yüksek sesle söylüyordu. Sürekli genç efendisinin peşinde yüzünde bir sevgi ve düşkünlük ifadesiyle dolaşan Tom’u gören kimse de buna şaşmıyordu.</p>
		<p>Yasal azat işlemlerine başladığının ertesi günü St. Clare, Tom’a, “Eh, Tom, seni özgür bırakacağım, sandığını topla, Kentucky’ye gitmeye hazır ol!” dedi.</p>
		<p>Tom’un ellerini göğe kaldırarak üstüne basa basa, çok etkili bir tavırla söylediği o, “Tanrı razı olsun!” sözüyle yüzündeki parlayıveren sevinç ışığı St. Clare’i biraz sinirlendirmiş, Tom’un onu terk etmeye bu kadar dünden hazır olması hoşuna gitmemişti. Soğuk bir sesle, “Sevinçten kendini kaybedecek kadar kötü günler geçirmedin burada Tom,” dedi.</p>
		<p>“Hayır hayır efendim! O değil, <em>özgür bir adam olmak </em>var ya! Buna seviniyorum işte.”</p>
		<p>“Ama özgür olmaktan daha iyi durumdasın, bunu düşünmüyor musun?”</p>
		<p>“Hayır, <em>hiç de öyle değil</em>, Efendi St. Clare,” dedi Tom canlı bir tavırla. “Hiç de öyle değil!”</p>
		<p>“İyi ama Tom, sana verdiğim giysileri, yaşamı, çalışarak kazanmana olanak yok ki!”</p>
		<p>“Bunları biliyorum Efendi St. Clare, efendi bana çok iyi davrandı ama efendim en iyisi de olsa başkasının olmaktansa yoksul giysilerimin, yoksul evimin, her şeyimin yoksul ama <em>benim</em> olmasını yeğlerim. Ben böyleyim efendim, sanıyorum doğal olan da bu.”</p>
		<p>St. Clare hoşnutsuzlukla, “Sanırım öyle Tom, bir aya kadar beni bırakıp gideceksin,” diye ekledi. “Neden gitmeyesin ki, bunu kimse istemez zaten,” diye daha neşeli bir tonda ekledi, sonra ayağa kalkıp pencereye doğru yürüdü.</p>
		<p>Tom, “Ama efendim sıkıntıdayken gitmem, beni istediği kadar yanında kalacağım, işe yaradığım sürece...”</p>
		<p>St. Clare üzgün üzgün camdan bakıyordu.</p>
		<p>“Demek ben sıkıntıdayken ha, Tom? Peki <em>benim</em> bu sıkıntım ne zaman sona erecek dersin?”</p>
		<p>“Efendi St. Clare Hıristiyan olduğunda.”</p>
		<p>St. Clare, “Yani gerçekten o güne kadar yanımda mı kalacaksın?” diye sordu.</p>
		<p>Pencereden dönerken hafifçe gülümsüyordu, elini Tom’un omzuna koydu.</p>
		<p>“Ah Tom, seni yufka yürekli aptal çocuk! O güne kadar seni alıkoymayacağım. Evine, karınla çocuklarına dön, onlara da sevgimi götür.”</p>
		<p>Tom içtenlikle, “O günün geleceğine inanmak imandır,” dedi. Gözleri dolu doluydu. “Tanrı’nın efendiyle işi var.”</p>
		<p>“İş ha? Eh, Tom bu ne tür bir iş, bu konudaki görüşlerini söyle de bilelim, duyalım bakalım!”</p>
		<p>“Benim gibi bir garibin bile Tanrı’yla işi var, Efendi St. Clare’inse bilgisi, zenginliği, arkadaşları var, Tanrı için ne çok şey yapabilir düşünsenize!”</p>
		<p>St. Clare gülümsedi.</p>
		<p>“Tom, Tanrı’nın onun için çok şey yapılmasına gereksinimi var, diye düşünüyorsun anlaşılan.”</p>
		<p>“İnsanlar için bir şey yaptığımızda Tanrı için yapmış oluruz.”</p>
		<p>“İyi bir dinbilim kuralı Tom, Dr. B.nin vaazlarından bile iyi olduğuna yemin edebilirim.”</p>
		<p>Konuşma burada, konukların geldiği haberiyle kesildi.</p>
		<p>Marie St. Clare, Eva’nın yokluğunu herhangi bir şeyi duyumsayabileceği derinlikte hissetmişti ancak ve herkesi mutsuz etme konusunda gerçekten büyük yetenek sahibi bir kadın olduğu düşünülürse çevresinde el pençe divan duranların, genç hanımlarını özlemek için her türlü nedenleri vardı. Marie’nin zorbalığına, bencil isteklerine Eva gönül alıcı hareketleri, yardım ve iyiliğiyle kalkan olagelmişti hep. Hele tüm doğal aile bağlarından kopmuş olan, yalnızca bu güzel varlıkla içini bir dirhem olsun rahatlatabilen zavallı yaşlı Mammy kalbi kırık kalakalmıştı. Gece gündüz ağlıyordu, acısının yoğunluğundan hanımına olan görevlerinde her zamankinden daha az becerikli ve tetikteydi, bu da korunmasız başı üstünde sürekli bir hakaret ve küfür fırtınasının esmesine neden oluyordu.</p>
		<p>Miss Ophelia kaybı duyumsamış ama bu duygu iyi ve dürüst yüreğinde sonsuz yaşama meyve vermişti. Artık çok daha yumuşak, çok daha iyiydi ve hâlâ işleri konusunda titizdi ama boş yere yüreğiyle hesaplaşmıyordu. Sessiz sedasız çalışıyordu. Topsy’ye öğretileri en çok İncil’i kapsamasına karşın artık bu konuda daha hevesliydi ve kızın dokunuşlarından irkilmiyor ya da hastalıklı bir tiksinti göstermiyordu. Artık ona Eva’nın elinin gözlerine tuttuğu yumuşatılmış bir çerçeveden bakıyor, kızı Tanrı’ nın erdem ve yüceliğe ulaştırması için kendisine gönderdiği ölümsüz bir varlık olarak görüyordu. Topsy bir anda azize olmadı ama yaşam ve Eva’nın ölümü onun içinde bir değişiklik yaratmıştı. O kaskatı kayıtsızlığı gitmiş yerine duyarlılık, umut, heves ve iyiye ulaşmak için çabalama gelmişti. Bu, düzensiz, bölük pörçük, çoğu kez yarım kalan ama sonradan tamamlanan bir çabaydı.</p>
		<p>Bir gün Miss Ophelia, Topsy’yi bir yere göndermişti, kız bir şeyi aceleyle göğsüne tıkıştırarak döndü.</p>
		<p>Onu çağırmaya giden küçük zorba Rosa, “Ne yapıyorsun bakayım orada kâfir seni? Kalıbımı basarım ki bir şey çaldın!” diyerek sertçe kızı kolundan yakaladı.</p>
		<p>Topsy kolunu çekerek, “Siz yolunuza gidin Miss Rosa! Bu sizi ilgilendirmez,” dedi.</p>
		<p>“Seni de! Bir şey saklarken gördüm, senin numaralarını bilirim ben,” diyerek onu kolundan yakaladı ve zorla elini Topsy’nin göğsüne sokmaya çalıştı, bu arada Topsy öfkelenmiş, tekmeler atıyor, hakkı olduğuna inandığı şey için çılgınca dövüşüyordu. Savaşın yaygara ve kargaşası Miss Ophelia ile St. Clare’i oraya çekti.</p>
		<p>“Bir şey çaldı!” dedi Rosa.</p>
		<p>Topsy, “Hiç de çalmadım!” diye feryat etti. Katıla katıla ağlıyordu.</p>
		<p>Miss Ophelia tutuk bir sesle, “Her neyse bana ver onu!” dedi.</p>
		<p>Topsy duraladı ama ikinci buyruk gelince göğsünden kendi eski çoraplarından birinin ayak kısmına sarılmış küçük bir paket çıkardı.</p>
		<p>Miss Ophelia paketi çevirdi. İçinden küçük bir kitapçık çıktı. Eva’nın Topsy’ye verdiği, yılın her günü için ayrı bir dize biçiminde düzenlenmiş, Kutsal Kitap’tan alınma ayetlerden oluşan minik bir kitap. Bir kâğıdın içinde de veda gününde Eva’nın anı olarak verdiği buklesi sarılıydı.</p>
		<p>St. Clare gördüğü şeyden müthiş etkilenmişti, kitapçık cenaze çiçeklerinden koparılmış siyah krep bir kurdeleye sarılmıştı.</p>
		<p>St. Clare kurdeleyi havaya kaldırarak, “<em>Bunu</em> kitaba neden sardın?” dedi.</p>
		<p>“Çünkü... çünkü... çünkü, o Miss Eva. Ah lütfen almayın onları benden!” dedi kızcağız ve yere oturup önlüğünü başına geçirerek hüngür hüngür ağlamaya başladı. Küçük, eski çorap, siyah krep, kitapçık, açık renk yumuşacık bukle ve Topsy’nin duyduğu müthiş üzüntü hem yürek burkan hem de güldüren duyguların garip bir karışımıydı.</p>
		<p>St. Clare gülümsedi ama konuşurken gözleri yaş doluydu.</p>
		<p>“Hadi, hadi ağlama, hepsi sende kalacak!” Her şeyi toparlayıp Topsy’nin kucağına bıraktıktan sonra Miss Ophelia’yı salona çekti. Parmağıyla omzunun üstünden arkayı göstererek, “İlginizin sonuçlarını almaya başladığınızı düşünüyorum. <em>Gerçek üzüntüyü</em> bilen kafa, iyiyi de kavrayacak güçtedir. Onu adam etmeye uğraşmalısınız,” dedi.</p>
		<p>Miss Ophelia da, “Çocuk çok gelişti, ondan çok umutluyum ama Augustine,” dedi ve elini adamın koluna koydu. “Sormak istediğim bir şey var, bu çocuk kimin, sizin mi benim mi?”</p>
		<p>“Onu <em>size</em> verdim ya!” </p>
		<p>“Ama yasal olarak değil, onun yasal olarak benim olmasını istiyorum.”</p>
		<p>“Aman kuzin? Sonra sizin tutucu toplumunuz ne der? Bir köle sahibi olursanız bu günaha sapış için tam gün oruç tutarlar artık!”</p>
		<p>“Ah, saçma! Özgür eyaletlere götürüp özgürlüğünü verebilme hakkım olması için onun benim olmasını istiyorum ki bu ihmal edilmesin.”</p>
		<p>“Ah kuzin, şerden nasıl da hayır çıkıyor! Böyle bir şeye asla destek veremem!”</p>
		<p>Miss Ophelia, “Bunu şaka konusu yapmanızı değil, beni anlamanızı istiyorum,” dedi. “Köleliğin tüm yönleri ve koşullarından kurtarmadıkça bu çocuğu adamakıllı bir Hıristiyan yapmaya çalışmamın anlamı yok ve siz de onu gerçekten kurtarmak istiyorsanız, bana armağan olduğuna ilişkin bir senet ya da yasal bir kâğıt vermenizi istiyorum.”</p>
		<p>St. Clare, “Eh, pekâlâ, vereceğim,” dedikten sonra oturdu, gazeteyi açıp okumaya koyuldu.</p>
		<p>“Ama ben şimdi istiyorum.”</p>
		<p>“Aceleniz ne?”</p>
		<p>“Çünkü bir şey yapılacaksa şimdi en iyi zamandır,” dedi Miss Ophelia. Sonra da ekledi: “Gelin hadi, şu kâğıt, kalem, şu da mürekkep yalnızca bir kâğıt yazacaksınız.”</p>
		<p>St. Clare kendi sınıfından insanların çoğu gibi bir şey yapmak için sıkıştırılmaktan gerçekten nefret ederdi, bu yüzden de Miss Ophelia’nın sözünü esirgememesinden oldukça tedirgin olmuştu.</p>
		<p>“Neden, ne var?” dedi. “Sözüm size yetmiyor mu? İnsanın bu kadar üstüne gelmek için Yahudilerden ders aldığınızı sanacağı geliyor!”</p>
		<p>“Olayı kesinleştirmek istiyorum. Ölebilir, vazgeçebilirsiniz sonra da Topsy tüm yapabileceklerime karşın yine apar topar mezata götürülür.”</p>
		<p>“Gerçekten tedbirlisiniz. Eh, bir Yankee’nin eline düştüğüme göre kabul etmekten başka yapacak bir şey yok!”</p>
		<p>St. Clare çabucak kızın bir armağan olduğunu belirten senedi yasal dille yazdı, yayvan büyük harflerle imzalayıp son derece gösterişli bir parafla da bitirdi.</p>
		<p>Kâğıdı uzatırken, “İşte şimdi neyin ne olduğu açıkça belli oldu değil mi Miss Vermont?” diye sordu.</p>
		<p>Miss Ophelia da, “Aferin,” diyerek gülümsedi, “ama tanık gerekmiyor muydu?”</p>
		<p>“Sorun değil, evet, işte.” Marie’nin dairesinin kapısını açtı.</p>
		<p>“Marie, kuzin adınızı şuraya yazıp imzalamanızı istiyor.”</p>
		<p>Marie kâğıdı gözden geçirdi.</p>
		<p>“Nedir bu? Rezalet! Kuzinin böyle dehşet verici şeyler yapmayacak kadar dindar olduğunu sanırdım!” Kayıtsızca adını yazdı. “Ama o nesneden hoşlanıyorsa bu onun bileceği iş!”</p>
		<p>St. Clare, “İşte, artık bedeniyle ruhuyla sizin o.” Kâğıdı uzattı.</p>
		<p>Miss Ophelia, “Önceden ne kadar benimse şimdi de o kadar benim,” dedi. “Yalnızca Tanrı’nın onu bana verme hakkı vardır ama artık onu koruyabilirim.”</p>
		<p>“Eh o zaman uydurma bir yasayla sizin oldu demektir,” diyen St. Clare salona dönüp gazetesini okumak için oturdu.</p>
		<p>Marie’nin yanında pek oturmayan Miss Ophelia kâğıdı dikkatle katladıktan sonra St. Clare’in peşinden salona geldi. Oturmuş örgüsünü örerken ansızın, “Augustine, ölme olasılığınıza karşı, hizmetçiler için önlem aldınız mı?”</p>
		<p>St. Clare gazetesini okuyordu.</p>
		<p>“Hayır.”</p>
		<p>“Öyleyse onlara gösterdiğiniz hoşgörü zaman içinde onlara yapılmış en büyük kötülük olacaktır.”</p>
		<p>St. Clare de aynı şeyi sık sık düşünürdü ama baştan savma bir yanıt verdi.</p>
		<p>“Zaman içinde önlem almayı düşünüyorum.”</p>
		<p>“Ne zaman?”</p>
		<p>“Eh, bugünlerde.”</p>
		<p>“Ya yapamadan ölürseniz?”</p>
		<p>St. Clare gazetesini bırakıp ona baktı.</p>
		<p>“Kuzin ne oluyor? Sarıhumma ya da kolera belirtileri mi gösteriyorum da böyle olanca çabanızla otopsi düzenlemeleri yapıyorsunuz?”</p>
		<p>“Ömrün ortasındaysak ölümdeyiz,” dedi Miss Ophelia.</p>
		<p>St. Clare ayağa kalktı, gazetesini gelişigüzel bir yana attı ve hiç hoşuna gitmeyen bu konuşmaya bir son vermek için kapıyı açıp verandaya çıktı. Kurulmuş gibi son sözcüğü yineledi:</p>
		<p>“<em>Ölüm!</em>” </p>
		<p>Korkuluğa dayanmış, baş döndürücü bir pusun içindeymişçesine havuzdan fışkırıp dökülen parlak suyu izlerken, avlulardaki vazoları, çiçeklerle ağaçları görürken, her ağız için son derece olağan ama yine de korkutucu gücünü koruyan, gizemli, anlamlı sözcüğü bir kez daha yineledi:</p>
		<p>“ÖLÜM! Böyle bir sözcüğe gerek olması ne garip!” dedi kendi kendine. “Böyle bir şey olması da... Hiç unutamadığımız bir şey. İnsan bir gün yaşıyor, sıcak, güzel, umutlarla dolu, istiyor, tutku duyuyor, ertesi gün tümüyle ve sonsuza dek gidiyor!”</p>
		<p>Sıcak altın gibi bir akşamdı, verandanın öbür ucuna yürürken Tom’u İncil’ine dalmış gördü. Her sözcüğü parmağıyla izlerken kendi kendine içtenlikle de fısıldıyordu.</p>
		<p>St. Clare kayıtsızca yanına oturarak, “Sana okumamı ister misin Tom?” diye sordu.</p>
		<p>Tom teşekkür edercesine baktı.</p>
		<p>“Efendim lütfederse,” dedi. “Efendim işi kolaylaştırıyor.”</p>
		<p>St. Clare kitabı aldı, bir göz attı, Tom’un çevresine bir sürü işaret yapmış olduğu bölümlerden birini okumaya başladı:</p>
		<blockquote>
			<p>Bir adamın Oğlu şan ve şerefiyle, yanında tüm kutsal melekleriyle geldiğinde, görkeminin tahtına oturacak, tüm uluslar önünde toplanacak, O da koyunlarını keçilerden ayıran çoban gibi onları birbirinden ayıracaktır.<a class="si-noteref epub-type_noteref" href="#f32" id="ref_f32">32</a></p>
		</blockquote>
		<p>Bölümün sonuna gelinceye kadar canlı bir sesle okudu St. Clare.</p>
		<blockquote>
			<p>Sonra kral onların üstüne doğru sol elini uzatacak ve, “Ey lanetliler benden ayrılın, sonsuz ateşe atılacaksınız, ben açken et vermediniz, yabancıydım aranıza almadınız, çıplaktım giydirmediniz, hasta ve hapisteydim, ziyaretime gelmediniz, diyecek. O zaman onlar da onu şöyle yanıtlayacaklar: “Tanrı’m, seni aç, susuz, yabancı, çıplak, hasta ya da hapiste gördüğümüzde sana bakmadık mı?” O da onlara, “Bu kardeşlerimin baktığının en azı kadar bakmadınız,” diyecek.<a class="si-noteref epub-type_noteref" href="#f33" id="ref_f33">33</a></p>
		</blockquote>
		<p class="gap">St. Clare bu son satırlardan çok etkilenmiş gibiydi, ikincisini, sözcükleri beyninde evirip çeviriyormuşçasına daha ağırdan alarak iki kez okudu.</p>
		<p>“Tom, şu anda benim yaptığımı yapan iyi, kolay ve saygın yaşamları olanlar, kaç kardeşinin aç, susuz, hasta ya da hapiste olduğuyla kendini üzmeyenler çetin bir ölçüye vurulacak.”</p>
		<p>Tom yanıt vermedi.</p>
		<p>St. Clare ayağa kalktı, düşünceli bir tavırla yukarı aşağı verandayı arşınlamaya başladı. Kendi düşünceleri içinde her şeyi öyle unutmuş, öyle dalmıştı ki, Tom çay zilinin çaldığını söylemek için onun dikkatini çekinceye kadar iki kez uyardı.</p>
		<p>St. Clare çay sırasında orada değilmişçesine dalgın, düşünceliydi. Çaydan sonra o, Marie ve Miss Ophelia sessiz sedasız salonda oturmayı sürdürdüler.</p>
		<p>Marie kendini ipek bir cibinliğin altındaki Josephine koltuğuna bırakmıştı, çok geçmeden derin bir uykuya daldı. Miss Ophelia sessizce yün örüyordu. St. Clare piyanoya oturarak rüzgâr duygusu veren bir sol eşliğinde yumuşak, hüzünlü bir parça çalmaya başladı. Derin düşler içindeymiş de müzik aracılığıyla kendi kendisiyle konuşuyormuş gibiydi. Az sonra çekmecelerden birini açtı, zamanla sayfaları sararmış eski bir müzik kitabı çıkardı ve karıştırmaya başladı. Miss Ophelia’ya dönerek, “İşte, bu annemin kitaplarından biriydi, şurada da elyazısı var gelin bakın. Bunu Mozart’ın <em>Requem</em>’inden kopya edip düzenlemişti,” dedi.</p>
		<p>Miss Ophelia yaklaştı.</p>
		<p>“Sık sık şarkı söylerdi. Şimdi bile duyabiliyorum.”</p>
		<p>Birkaç ana akor bastı ve o muhteşem eski Latince parçayı söylemeye başladı: “<em>Dies Irae</em>” (Öfkenin Günü).</p>
		<p>Dış verandada dinleyen Tom’u bu ses iç kapıya çekti, orada ciddiyetle durdu. Sözcükleri anlamıyordu ama müzikle söyleniş biçimi, hele St. Clare’in en duygulu bölümler söylerkenki ses tonu onu derinden etkilemişti. O güzel sözcüklerin anlamını bilseydi tüm yüreğiyle ezgiye katılırdı:</p>
		<p class="gap"><em>Recordare Jesu pie</em></p>
		<p><em>Quod sum causa tuæ viæ</em></p>
		<p><em>Ne me perdas, illa die</em></p>
		<p><em>Querens me sedisti lassus</em></p>
		<p><em>Redemisti crucem passus</em></p>
		<p><em>Tantus labor non sit cassus.</em><a class="si-noteref epub-type_noteref" href="#f34" id="ref_f34">34</a></p>
		<p class="gap">Yılların gölgeli peçesi çekilmişti sanki, annesinin sesinin ezgiye kılavuzluk ettiğini duyuyor gibiydi St. Clare, bu yüzden de sözcüklere derin, yürek burkan bir anlam katıyordu. Ses ve müzik aleti, ikisi de canlıymış, o göksel Mozart’ın kendi ölüm duası olarak tasarladığı ezgileri parlak, canlı bir sevi katarak söylüyormuş gibiydi.</p>
		<p>St. Clare söylemeyi bitirdiğinde birkaç dakika başı eline dayalı kaldı sonra kalkıp yukarı aşağı yürümeye başladı.</p>
		<p>“Son yargının ne kadar yüce bir algı biçimi! Yüzyıllar boyunca yapılan yanlışların doğrusunu aktarmak! Yanıtlanamaz bir bilinçle tüm ahlak sorunlarının tümüyle çözümü! Gerçekten harikulade bir imge.”</p>
		<p>“Bizler için korkutucu,” dedi Miss Ophelia.</p>
		<p>St. Clare durdu, düşünceli bir tavırla, “Sanırım benim için de öyle olmalı” dedi. “Bugün öğleden sonra Matta İncili’nde bunu tüm ayrıntısıyla anlatan bir bölümü Tom’a okuyordum, epey sarsıldım. İnsanların cennetin dışında bırakılmış olma nedenlerinin müthiş çirkinlikler olduğu sanılır ama hayır! Verdikleri her zararı kapsayan bir <em>iyilik yapmama</em> durumu için suçlu bulunmuşlardır.”</p>
		<p>“Olabilir, iyilik yapmayan birinin zarar vermemesi olanaksızdır,” dedi Miss Ophelia.</p>
		<p>St. Clare dalgın ama gerçek duygularıyla konuşuyordu.</p>
		<p>“Peki ya işçi olması gerekirken düşte gibi yansız bir izleyici olarak tüm çekişmelerin, acıların, insanların yanlışlarının üstünde kalmış; kendi yüreğinin, eğitiminin, toplumun beklentilerinin boş yere soylu bir amaca çağırdığı bir adama ne demeli?”</p>
		<p>“Ben derim ki, pişman olmalı, hem de hemen.”</p>
		<p>“Her zamanki gibi işlevsel ve tam on ikiden!” diyen St. Clare’in yüzüne bir gülümseme yayıldı. “Genel havayı yansıtmama asla izin vermiyor, hemen en kısa yoldan şu anki gerçeğe getiriveriyorsunuz beni kuzin, kafanızda hep sonsuz bir <em>şimdi</em> var.”</p>
		<p>Miss Ophelia, “Benim her zaman <em>şimdiyle</em> işim olmuştur,” dedi.</p>
		<p>“Sevgili küçük Eva, zavallı çocuk! O küçük, tertemiz ruhuyla benim için öyle büyük bir iş yaptı ki!”</p>
		<p>Eva’nın ölümünden beri ilk kez onun için bu kadar çok şey söylüyordu, doğal olarak da bunlar çok yoğun duygular anlatan sözcükler oluyordu.</p>
		<p>“Hıristiyanlık konusundaki görüşüme gelince,” diye ekledi, “öyle sanıyorum ki hiç kimse varlığının tüm sıkıntısını toplumumuzun temelinde yatan bu haksız canavarca düzene atmadan sürekli olarak bir şey olamaz, gerekirse de kendini bu savaşa kurban eder. Yani demek istiyorum ki düzeni suçlayıp işin içinden sıyrılan bir sürü Hıristiyan var ve ben de onlardan biriyim. Yine de dindar olanların bu konudaki aldırmazlıklarının ve kavramları beni dehşet içinde bırakacak biçimde işlerine geldiği gibi algılamalarının bende her şeyden çok kuşku uyanmasına neden olduğunu itiraf etmeliyim.”</p>
		<p>Miss Ophelia, “Bunları biliyorduysanız neden yapmadınız?”</p>
		<p>“Ah, benim iyilikseverliğim yalnızca kanepeye uzanmak, kiliseye küfretmek ve itiraf etmeyenlerle bu ülkü uğruna ölmeyeceklere rahiplik taslamak da ondan. Böylece insan neden öbürlerinin şehit olması gerektiğini kolayca görebilir.”</p>
		<p>“Eh, şimdi daha farklı şeyler mi yapacaksınız?” dedi Miss Ophelia.</p>
		<p>“Geleceği yalnız Tanrı bilir. Her şeyi yitirdiğim için şimdi eskisinden daha yürekliyim; ancak yitirecek hiçbir şeyi kalmayan biri tüm tehlikeleri göze alabilir.”</p>
		<p>“Peki şimdi ne yapacaksınız?”</p>
		<p>St. Clare, “Umarım yoksullarla düşük düzeyde yaşayanlara karşı görevimi olabildiğince çabuk anlarım,” dedi, “daha hiçbir şey yapmadığım hizmetçilerimden başlayarak elbette. Gelecekte bir gün belki tüm bir sınıf için bir şeyler yapma fırsatı çıkar da ülkemi şu anda tüm uygar ulusların önündeki yanlış görüntüsünün ayıbından kurtarmak için bir şey yapabilirim.”</p>
		<p>“Bir ulusun gönüllü olarak özgürlüğü seçebileceğini düşünüyor musunuz?”</p>
		<p>“Bilmiyorum. Büyük bir hareket olması gerek. Dünyanın orasında burasında kahramanlık ve ilgisizlik giderek tırmanıyor. Macar soyluları ağır bir parasal kayba karşın milyonlarca toprağa bağlı köleyi azat ediyorlar, bizim aramızda da onurla adaleti dolar ve sentle ölçmeyen cömert ruhlar olabilir.”</p>
		<p>“Bunu düşünmek zor,” dedi Miss Ophelia.</p>
		<p>“Ama diyelim ki, yarın sabah uyandık ve herkesi özgürlüğüne kavuşturduk, bu milyonları kim eğitip onlara özgürlüklerini nasıl kullanacağını öğretecek? Bizim aramızdayken pek fazla bir şey yapmaya kalkışmazlar. Gerçek şu ki, biz kendimiz adam gerekli üretim, eğitim ve güç düşüncesini onlara veremeyecek kadar tembel ve acemiyiz. Bu işin bir sanat, genel bir gelenek olduğu Kuzey’e gitmek zorunda kalacaklar. Şimdi söyleyin bana, Kuzey eyaletlerinizde bu insanların eğitim ve yükseliş sürecini taşıyacak yeterli Hıristiyan hayırseverliği var mı? Yabancı din görevlilerine binlerce dolar gönderiyorsunuz ama dinsizlerin kentlerinize, köylerinize gönderilmesine, onları Hıristiyan ölçülerine yükseltmek için zamanınızı, düşüncelerinizi, paranızı vermeye katlanır mısınız? Benim bilmek istediğim bu. Biz onları özgür bırakırsak siz onları eğitmek ister misiniz? Kentinizdeki kaç aile zenci bir kadın ya da erkeği evine alıp, eğitip, onlara katlanıp onları iyi birer Hıristiyan yapmanın yollarını arar? Adolph’u bir yazman yapmak istesem kaç tüccar onu işe alır ya da ticaret öğretsem kaç usta onunla çalışır? Jane ile Rosa’yı okula yazdırmak istesem, Kuzey eyaletlerde onları alacak kaç okul var? Kaç aile bakımlarını üstlenebilir? Yine de onlar Kuzey ya da Güney’deki herhangi bir kadın kadar beyaz. Görüyorsunuz ya kuzin, hakça davranalım istiyorum. Kötü durumdayız. Biz zencileri ezer <em>görünenleriz </em>ama Kuzey’in Hıristiyan olmayan önyargısı aynı katılıkta ezici.”</p>
		<p>“Öyle olduğunu biliyorum kuzen,” dedi Miss Ophelia. “Üstesinden gelmenin görevim olduğunu kavrayıncaya kadar ben de aynı duyguyu taşıyordum ama üstesinden geldiğime inanıyorum ve Kuzey’de yerine getirmeleri için bu konudaki görevlerinin ne olduğunun yalnızca <em>öğretilmesinin</em> yeterli olacağı bir sürü iyi insan olduğunu biliyorum. Dinsizleri aramıza almak onlara din görevlisi göndermekten daha büyük bir iş olurdu elbet ve bence bunu yapabiliriz.”</p>
		<p>“Biliyorum, siz yaparsınız. Göreviniz olduğunu düşünüp de yapmayacağınız bir şeyi görmek isterdim.”</p>
		<p>“Eh, ben de ender rastlanan iyilerden biri sayılmam,” dedi Miss Ophelia. “Başkaları da olayları benim gibi görseler, aynı şeyi yaparlardı. Eve giderken Topsy’yi de götüreceğim. Sanırım bizim yaşlılar önce biraz şaşıracak ama sonra onları yaptığımı anlayacak noktaya getirebileceğim. Ayrıca Kuzey’de tamı tamına sizin söylediklerinizi yapan birçok insan olduğunu biliyorum.”</p>
		<p>“Evet ama onlar azınlıkta, hem de ne çapta olursa olsun azat işine başlayacaksak sizlerin yapacaklarınızdan da haberimizin olması gerekir.”</p>
		<p>Miss Ophelia yanıtlamadı. Birkaç dakikalık bir suskunluk oldu ve St. Clare’in yüzünde üzgün, düşteymiş gibi bir anlam belirdi.</p>
		<p>“Neden bu akşam annemi bu kadar çok düşünüyorum bilmem. Yanımdaymış gibi garip bir duygu var içimde. Söylediği şeyleri düşünüp duruyorum. Arada, kimi geçmiş şeyleri bu kadar canlı bize neyin getirdiği çok garip!”</p>
		<p>St. Clare kalktı, odada yukarı aşağı biraz daha yürüdü, sonra, “Biraz dışarı çıkıp bu gecenin haberlerini alsam iyi olacak,” dedi.</p>
		<p>Şapkasını alıp çıktı.</p>
		<p>Tom onu avlunun ucundaki geçide kadar izledi ve birlikte gidip gidemeyeceklerini sordu.</p>
		<p>“Hayır oğlum. Bir saate kadar döneceğim.”</p>
		<p>Tom verandada oturdu. Ay ışığıyla aydınlık, güzel bir akşamdı, Tom havuzun fışkırıp dökülen sularının serpintilerini izleyerek ve suların mırıltısını dinleyerek oturdu. Evini, kısa bir süre sonra özgür bir adam olacağını, istediği zaman oraya dönebileceğini düşündü, karısıyla oğlanları geri satın alabilmek için nasıl çalışması gerektiğini. Çok geçmeden kendisinin olacak kollarını ve ailesinin özgürlüğü için çalışarak ne çok şey yapabileceklerini düşünürken güçlü kollarının kaslarını biraz da neşeyle duyumsadı. Sonra soylu, genç efendisini düşündü, hemen ardından da ona sunmayı huy edindiği dua geldi, derken düşünceleri meleklerin arasında olduğunu düşündüğü güzel Eva’ya kaydı, o altın saçlı parlak yüz çeşmenin serpintileri arasından ona bakıyormuş gibi gelinceye kadar da küçük kızı düşünmeyi sürdürdü. Ardından da o derin dalgınlık içinde uyuyakaldı, düşünde Eva’nın eskisi gibi saçında yasemin çelengiyle, yanakları parlayarak, gözleri hazdan ışıl ışıl, hoplayıp zıplayarak ona yaklaştığını gördü ama Tom tam ona bakarken Eva topraktan yükselir gibi oldu, yanakları daha soluktu, gözlerinde daha derin, kutsal bir ışık, başının çevresindeyse altın bir ayla vardı, Tom’un görüşünden silindiğinde yaşlı adam kapının çalındığını duydu, bağırış haykırışlarla uyandı.</p>
		<p>Kapıyı açmaya koştu, boğuk konuşmalar, ağır ayak sesleri arasında pelerine sarılıp bir sedyeye yatırılmış bir adamı taşıyan iki-üç kişi içeri girdi. Lambanın ışığı adamın yüzüne düşünce Tom, tüm koridorlarda çınlayan çılgınca bir şaşkınlık ve umutsuzluk çığlığı koyverdi, adamlar yükleriyle Miss Ophelia’nın yün ördüğü salonun açık kapısına yaklaştı.</p>
		<p>St. Clare akşam gazetelerine bir göz atmak için kahvelerden birine uğramıştı. Okurken içkili olan iki adamın arasında kavga çıkmıştı. St. Clare ile birkaç kişi daha ayırmak için bir hamle yapmışlar ama St. Clare adamlardan birinin elinden almaya çalıştığı uzun, eğri av bıçağıyla böğründen öldürücü bir yara almıştı.</p>
		<p>Ev bağırış, feryat figan ve çığlıklarla doldu, hizmetçiler çılgınca saçlarını başlarını yoluyor, kendilerini yerden yere atıyor, akılları başlarından gitmişçesine haykırarak oradan oraya koşuşuyorlardı. Marie ağır sinir krizleri geçirdiği için aklı başında olanlar yalnızca Tom ile Miss Ophelia’ydı. Miss Ophelia’nın emriyle salondaki kanepelerden biri aceleyle hazırlandı ve kan içindeki beden oraya yatırıldı. St. Clare acı ve kan kaybından bayılmıştı ama Miss Ophelia’nın ayıltıcı ilaçlarıyla kendine geldi, gözlerini açtı, durağan gözlerle onlara baktı, sonra aceleyle bakışlarını odada gezdirdi. Gözleri özlemle her nesnenin üstünde tek tek duruyordu, sonunda da annesinin resminde karar kıldı.</p>
		<p>Doktor geldi, muayene etti. Yüzünün ifadesine bakılırsa hiç umut olmadığı açıktı ama yine de yaraya pansuman yaptı, bu arada Tom ile Miss Ophelia verandanın kapılarıyla pencerelerine üşüşmüş olan korku içindeki hizmetçilerin hıçkırık, bağırış ve çağırışları arasında doktora yardım ettiler.</p>
		<p>“Şimdi,” dedi doktor, “şunların hepsini dışarı çıkarmalıyız, her şey sakin kalmasına bağlı.”</p>
		<p>St. Clare gözlerini açıp Miss Ophelia ile doktorun dışarı çıkarmaya çalıştığı gergin insanlara dikti.</p>
		<p>“Zavallı yaratıklar!” dedi. Yüzünde kendini kınıyormuşçasına acı bir anlam belirmişti. Adolph gitmeyi kesinlikle reddetti. Dehşet, aklını başından almıştı, kendini boylu boyunca yere attı, hiçbir şey onu yerden kaldıramıyordu. Geri kalanlar efendilerinin kurtuluşunun sessiz durmalarına ve söylenenleri yapmalarına bağlı olduğunu duyunca Miss Ophelia’nın ivedi önlemlerine saygıyla boyun eğdi.</p>
		<p>St. Clare pek az bir şey söyleyebiliyor, gözleri kapalı yatıyordu ama acı düşüncelerle boğuştuğu belliydi.</p>
		<p>Bir süre sonra elini yanında diz çökmüş olan Tom’un elinin üstüne koydu.</p>
		<p>“Tom, zavallı adamcağız!”</p>
		<p>Tom içten bir tavırla, “Ne var efendim?” dedi.</p>
		<p>St. Clare elini bastırdı.</p>
		<p>“Ölüyorum, dua et!”</p>
		<p>Doktor, “Rahip isterseniz...” dedi.</p>
		<p>St. Clare hızla başını salladı ve Tom’a yine bu kez daha yakın bir tavırla, “Dua et!” dedi.</p>
		<p>Ve Tom dua etti, tüm aklı ve gücüyle ölmekte olan, o iri, hüzünlü mavi gözlerden durağan, acı dolu bakışlarla bakan ruh için dua etti. Yürek dolusu ağlama ve gözyaşları arasında gerçek dualar sunuldu ona.</p>
		<p>Tom sustuğunda St. Clare uzandı, onun elini tuttu, içtenlikle ona baktı ama hiçbir şey söylemedi. Gözlerini kapadı ama elini gevşetmedi ve sonsuzluğun kapısında siyah el ile beyaz el birbirlerini eşit güçte kavradı. </p>
		<p>Arada kendi kendine usulca mırıldanıyordu:</p>
		<p class="gap">Düşün ey İsa, hangi nedenle </p>
		<p>Dünyanın kin ve hiyanetine dayandın?</p>
		<p>Çok korktuğun o süreçte</p>
		<p>Beni de yitirmedin</p>
		<p>Aşınmış ayakların beni telaşla aradı</p>
		<p>Haçın üstünde ruhun ölümü tattı</p>
		<p>Tüm bu çile boşa gitmesin.</p>
		<p class="gap">O akşamüstü söylediği ezginin sözlerinin, Sonsuz Merhamet’e söylenmiş dilek sözlerinin aklından geçtiği açıktı. İlahinin sözleri dudaklarından bölük pörçük dökülürken, ses aralıklarında dudakları kımıldıyordu.</p>
		<p>“Aklı oradan oraya dolaşıyor,” dedi doktor.</p>
		<p>St. Clare güçlü bir sesle, “Hayır! Sonunda EVİNE geliyor! Sonunda, en sonunda!” dedi.</p>
		<p>Konuşma çabası onu tüketti. Ölümün içe işleyen solgunluğu vurdu yüzüne ama yanı sıra ona acıyan bir ruhun kanatlarından yayılıyormuşçasına, uykuya dalan yorulmuş bir çocuğu andıran hoş bir dinginlik de getirdi.</p>
		<p>Birkaç dakika öylece yattı. O göksel elin üstünde olduğunu gördü. Ruh tam ayrılacağı sırada ansızın geliveren bir tanımışlık ve neşe ışığıyla gözlerini açtı ve, “Anne!” dedikten sonra öldü.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f32"><a class="si-backref" href="#ref_f32">32</a><span class="si-footnote-text">. Yeni Ahit, “Matta”, 25:31-33. (Y.N.)</span></div>
		<div class="si-footnote html5_aside epub-type_footnote" id="f33"><a class="si-backref" href="#ref_f33">33</a><span class="si-footnote-text">. Yeni Ahit, “Matta”, 25:41-45. (Y.N.)</span></div>
		<div class="si-footnote html5_aside epub-type_footnote" id="f34"><a class="si-backref" href="#ref_f34">34</a><span class="si-footnote-text">. (Lat.) Düşün ey İsa / Hangi nedenle dünyanın / Kin ve hiyanetine dayandın? / Çok korktuğun o süreçte / Beni de yitirmedin, / Aşınmış ayakların beni telaşla aradı / Haçın üstünde ruhun ölümü tattı / Tüm bu çile boşa gitmesin. (Y.N.)</span></div>
	</div>
</body>
</html>