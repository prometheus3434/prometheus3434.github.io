<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Tom Amcanın Kulübesi</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>26 <span class="inline">Ölüm</span></h1>
		<div class="epigraph-float html5_section">
			<p>“Mezarın peçesinin</p>
			<p>Yaşam sabahının erinde</p>
			<p>Gözlerimizden sakladıkları için</p>
			<p>Ağlamayın.”<a class="si-noteref epub-type_noteref" href="#f25" id="ref_f25">25</a></p>
		</div>
		<div class="clear"/>
		<p>Eva’nın yatak odası, evdeki tüm öbür odalar gibi geniş bir verandaya açılan çok büyük bir odaydı. Bir yandan annesiyle babasının dairesine, öbür yandan da Miss Ophelia’ya verilen bölüme açılıyordu. St. Clare odayı döşerken hem Eva’nın kişiliğine uyacak biçimde olmasına dikkat etmiş hem de kendi beğeni ve görüşünü göz önüne almıştı. Pencerelere gül renkli ve beyaz muslin perdeler asılıydı, yerde çevresinde gül goncalarıyla yapraklardan bir su olan, ortası iyice açmış güllerle dolu, Paris’e ısmarlanıp özel dokutulmuş bir halı yayılıydı. Çok güzel zarif kıvrımlarla desenler oluşturan karyola, iskemleler ve Josephine koltuklar bambudandı. Yatağın başucunda altından destekle tutturulmuş alçı bir rafta mersin ağacı yapraklarından bir taç tutan, kapalı kanatlarıyla çok güzel oyulmuş bir melek vardı. Bu melekten aşağı o iklimin kaçınılmaz uyku gereci olan sivrisinekten koruyan, gümüşi çizgili, gül renkli hafif bir cibinlik iniyordu. Zarif bambu Josephine koltuklarda gül rengi Şam ipeklisinden yastıklar, üstlerinde de oymalı heykellerin tuttuğu, yataktakini andıran tül cibinlikler vardı. Üstü gül goncalarıyla beyaz zambaklar biçiminde yapılmış, çiçeklerle süslü, Paros Adası’ndan gelmiş en iyi cins porselenden bir vazo duran hafif, çok şık bir bambu masa odanın ortasına konmuştu. Masada Eva’nın kitapları, küçük bibloları ve babasının, yazı yeteneğini geliştirme isteğini gördüğünde ona aldığı alçıdan bir yazı dayanağı vardı. Odada bir şömine, üstündeki mermer rafta küçük çocukları yanına kabul eden İsa’yı gösteren çok güzel yapılmış bir heykelcik, iki yanda da Tom Amca’nın her sabah çiçek koymaktan gurur ve haz duyduğu mermer vazolar vardı. Değişik biçimlerde yapılmış birkaç güzel çocuk resmi duvarı süslüyordu. Kısacası göz nereye dönerse dönsün her yanda çocukluk düşleri, güzellik ve dinginlik vardı. O küçük gözler, yüreği rahatlatacak güzel düşünceler veren bir şeye takılmaksızın asla sabah ışığına açılmıyordu.</p>
		<p>Eva’ya kısa bir süre umut verir gibi yapmış olan o yanıltıcı güç hızla geçiyor, hafif adımları verandada gitgide daha seyrek duyulurken, açık pencerenin önündeki küçük koltukta derin gözleri gölün kabarıp alçalan sularına dikili olarak daha sık uzanmış görülüyordu.</p>
		<p>İncil’i yarı açık, saydam parmakları rasgele yaprakların arasında, uzanmış yatarken öğleden sonranın geç saatleriydi, ansızın annesinin verandada sert bir sesle konuştuğunu duydu.</p>
		<p>“Bu ne şimdi rezil? Yeni bir şeytanlık mı yoksa? Demek çiçekleri koparıyordun ha?” Eva esaslı bir tokatın sesini duydu.</p>
		<p>Topsy’nin sesinin, “Hanımım, Miss Eva’ya topluyordum onları,” dediğini işitti.</p>
		<p>“Miss Eva demek? İyi bir bahane. O <em>senin</em> çiçeklerini istiyor mu bakalım, seni işe yaramaz zenci seni! Defol karşımdan!”</p>
		<p>Bir anda Eva koltuğundan fırladığı gibi soluğu verandada aldı.</p>
		<p>“Yapmayın anne! Çiçekleri isterim, bana verin onları, istiyorum!”</p>
		<p>“Ama Eva odan çiçek dolu.”</p>
		<p>“Çok yok. Topsy getir onları buraya!”</p>
		<p>Başı önünde, asık suratla duran Topsy yukarı çıkıp çiçekleri ona verdi. Tavrında insana tekinsizmiş izlenimi veren gözüpeklik ve canlılıktan eser yoktu, davranışlarında bir duraksama ve utanma seziliyordu.</p>
		<p>Eva bukete baktı.</p>
		<p>“Güzel bir buket!”</p>
		<p>Oldukça değişikti, parlak kırmızı tek bir sardunyayla, ışıltılı yapraklarıyla bembeyaz bir kamelya. Renklerin zıtlığı göz önüne alınarak bağlanmış, her yaprak özenle düzenlenmişti.</p>
		<p>Eva, “Topsy, çiçekleri çok güzel düzenliyorsun, al bakalım, şu vazoda hiç çiçeğim yok. Her gün buraya bir şeyler koymanı istiyorum,” deyince Topsy’nin hoşuna gitti.</p>
		<p>“Eh bu garip işte! Bunu neden istiyorsun ki?” dedi Marie.</p>
		<p>“Aldırmayın anne, Topsy’nin bunu yapıp yapmaması umurunuzda değil nasılsa, öyle değil mi?”</p>
		<p>“Elbette, seni hoşnut edecekse, canım! Topsy, hanımını duydun, bunu unutmamaya dikkat et!”</p>
		<p>Topsy diz kırarak kısa bir selam verdi ve başını önüne eğdi, başını çevirirken Eva kızın koyu renk yanağından bir yaş damlasının yuvarlandığını gördü.</p>
		<p>“Bakın anneciğim, Topsy’cik benim için bir şeyler yapmaya çalışıyordu.”</p>
		<p>“Aman, saçmalama! Kötülük yapmayı seviyor da ondan. Çiçekleri koparmaması gerektiğini biliyor ve bunu yapıyor, o kadar işte ama onları yolması senin hoşuna gidiyorsa, öyle olsun.”</p>
		<p>“Anne bana öyle geliyor ki, Topsy eskisi gibi değil artık, iyi bir kız olmaya çalışıyor.”</p>
		<p>Marie, “İyi olması için epey terlemesi gerek,” diyerek umursamayan bir kahkaha attı.</p>
		<p>“Anne, biliyorsunuz zavallı Topsy’nin yaşamında her şey aleyhine olmuş.”</p>
		<p>“Burada olduğundan beri değil, hiç kuşkusuz. Onunla o kadar konuşulup, öğüt verilip, onun için yapılabilecek her şey yapılmadı mı? Öylesine çirkin ki, hep de öyle kalacak. Öyle bir yaratığı adam edemezsin!”</p>
		<p>“Ama anne bir sürü arkadaşla, beni iyi, mutlu kılacak bir sürü şeyle, benim gibi yetişmiş olmakla buraya gelinceye kadar olan yaşamın içinde onun gibi yetişmiş olmak o kadar farklı ki!”</p>
		<p>“Doğru,” diyen Marie esnedi. “Hey Tanrı’m, ne kadar sıcak!”</p>
		<p>“Anne, başından beri Hıristiyan olsaydı, Topsy de herhangi birimiz kadar iyi bir melek olabilirdi, buna inanıyorsunuz değil mi?”</p>
		<p>“Topsy mi? Amma da saçma bir düşünce! Bunu da ancak sen düşünebilirsin zaten. Yine de olurdu sanırım.”</p>
		<p>“Ama anne, Tanrı bizim olduğu kadar onun da babası değil mi? İsa onun da kurtarıcısı değil mi?”</p>
		<p>“Eh, bu olabilir! Sanırım herkesi Tanrı yaratmış. Benim koklama şişem nerede?”</p>
		<p>Eva uzaktaki göle bakarak kendi kendine konuşur gibi, “Ne kadar yazık! Ah, <em>nasıl</em> yazık oluyor!” dedi.</p>
		<p>“Neye yazık oluyor?”</p>
		<p>“Parlak bir melek olup meleklerle yaşayabilecek biri aşağının aşağısına, ta dibe iniyor da kimse ona yardım etmiyor! Ah, Tanrı’m!”</p>
		<p>“Biz ona yardım edemeyiz ki, bu konuda üzülmeye gerek yok Eva! Ne yapılabilir bilmiyorum, kendi ayrıcalıklarımız için şükretmeliyiz.”</p>
		<p>“Bu konuda zorlanıyorum,” dedi Eva, “hiçbir şeyleri olmayan yoksul insanları düşündüğümde öyle üzülüyorum ki!”</p>
		<p>Marie, “Bunca gariplik yeter!” dedi. “Ayrıcalıklarım için dinimin şükretmemi istediğine hiç kuşkum yok!”</p>
		<p>“Anne, saçımı kestirmek istiyorum, epey bir bölümünü...”</p>
		<p>“Neden?”</p>
		<p>“Kendim verebiliyorken, arkadaşlarıma vermek istiyorum. Teyzeme söyler misiniz gelip kessin?”</p>
		<p>Marie sesini yükseltip öbür odadan Miss Ophelia’yı çağırdı.</p>
		<p>Miss Ophelia içeri girerken Eva dayandığı yastıktan yarı doğruldu, uzun altınımsı kahverengi buklelerini sallayarak oyun oynuyormuşçasına, “Gelin teyzeciğim, koyunu kırkın!” dedi.</p>
		<p>O anda kızına getirdiği meyvelerle kapıdan giren St. Clare, “Ne oluyor?” diye sordu.</p>
		<p>“Baba, teyzemin saçımı kesmesini istiyorum, çok saçım var, başımı terletiyor, hem de birazını vermek istiyorum.” </p>
		<p>Miss Ophelia makasını alıp geldi.</p>
		<p>“Dikkat edin, görünüşünü bozmayın,” dedi babası, “alttan, görünmeyecek yerden kesin. Eva’nın bukleleriyle göğsüm kabarır.”</p>
		<p>Eva üzüntüyle, “Ah, babacığım!” dedi.</p>
		<p>St. Clare neşeli bir tonda, “Evet, kuzenin Henrique’i görmen için seni amcanın çiftliğine götürünceye kadar da böyle güzel kalmanı istiyorum,” dedi.</p>
		<p>“Oraya hiç gitmeyeceğim baba, ben daha güzel bir yere gidiyorum. Ah, lütfen inanın bana! Görmüyor musunuz her geçen gün daha güçten düşüyorum?”</p>
		<p>“Bu kadar kötücül bir şeye inanmam için neden diretiyorsun Eva?”</p>
		<p>“Yalnızca <em>doğru</em> olduğu için baba, şimdi inanırsanız, siz de benim gibi hissedebilirsiniz.”</p>
		<p>St. Clare sustu ve birbiri ardına çocuğun başından ayrılıp kucağına düşen uzun, güzelim bukleleri hüzünle izlemeye koyuldu. Eva arada onları kucağından alıyor, inceliyor, ince parmaklarına sarıyor, ikide birde de kaygıyla babasına bakıyordu.</p>
		<p>“Böyle kötü bir şeyin olacağını bekliyordum,” dedi Marie, “kimse fark etmese de günden güne sağlığımı kemirip beni mezara yaklaştıran buydu işte. Bunu çok önceden gördüm St. Clare, siz de bir süre sonra haklı olduğumu anlayacaksınız.”</p>
		<p>St. Clare kuru, acı bir sesle, “Bunun da sizi rahatlatacağına hiç kuşku yok,” dedi.</p>
		<p>Marie gerisingeri koltuğa uzandı, yüzünü keten mendiliyle örttü.</p>
		<p>Eva’nın tertemiz mavi gözleri ciddiyetle birinden ötekine gidip geliyordu. Dünya bağlarını yarı gevşetmiş dingin, kavrayışlı bir ruhun bakışlarıydı, ikisinin arasındaki farkı gördüğü, duyumsadığı ve değerlendirdiği açıktı.</p>
		<p>Eliyle babasına işaret ederek çağırdı. O da gelip yanına oturdu.</p>
		<p>“Baba, gücüm her geçen gün tükeniyor, gitmem gerektiğini biliyorum. Söylemek ve yapmak istediğim, bir de yapmam gereken şeyler var, sizse benim bu konuda konuşmamı hiç istemiyorsunuz ama bu gelecek, ertelemenin anlamı yok. Lütfen konuşmama razı olun!”</p>
		<p>St. Clare bir eliyle gözlerini kapadı, öbürüyle de Eva’nın elini tuttu.</p>
		<p>“Çocuğum, <em>razıyım</em>,” dedi.</p>
		<p>“Öyleyse herkesi bir arada görmek istiyorum. Onlara söylemem <em>gereken</em> şeyler var.”</p>
		<p>St. Clare dayanmaya çalıştığını gösteren bir ses tonuyla, “Pekâlâ,” dedi.</p>
		<p>Miss Ophelia bir haberci gönderdi, az sonra da tüm hizmetçiler odada toplandı.</p>
		<p>Eva yastıklara dayanmış yatıyor, saçları gevşekçe başını çevreliyordu, al yanakları teninin, kollarıyla bacaklarının ve yüz çizgilerinin yoğun beyazlığıyla iyice belirginleşmişti, iri, bedensizmiş gibi duran gözleri ciddi bakışlarla gelenlere dikiliydi.</p>
		<p>Hizmetçiler beklenmedik bir duygu dalgasıyla sarsıldı.</p>
		<p>Eva’nın, bir ruhunmuş gibi duran yüzü, yanında duran kesilmiş saç yığını, babasının öte yana dönük yüzü ve Marie’nin hıçkırıkları duyarlı, etkilenen bir ırkın duyguları üstünde vurulmuş gibi bir etki yaptı, içeri girdiklerinde birbirlerine baktılar, iç geçirip başlarını salladılar. Cenazelerdekini andıran ağır bir suskunluk oldu.</p>
		<p>Eva doğrularak içtenlikle herkese uzun uzun ve birer birer baktı. Tümü de üzgün ama olayın bilincinde görünüyordu. Kadınların çoğu yüzlerini önlüklerine gizledi.</p>
		<p>“Sizleri çağırdım benim sevgili arkadaşlarım, sizi seviyorum. Hepinizi seviyorum ve size söyleyecek bir şeyim var, bunu hep anımsamanızı istiyorum. Sizi terk edeceğim. Birkaç hafta sonra artık beni görmeyeceksiniz!”</p>
		<p>Çocuk, sözünün bu noktasında inilti, hıçkırık, feryat figan patlamasıyla susmak zorunda kaldı, bir anda tümünden birden kopan gürültüde ince sesi duyulmaz olmuştu. Eva bir an bekledi sonra hıçkırıkları durduran bir ses tonuyla, “Beni seviyorsanız sözümü kesmemelisiniz,” dedi. “Söyleyeceğimi dinleyin. Sizinle ruhlarımız için konuşmak istiyorum. Pek çoğunuz ne yazık ki çok kayıtsız. Yalnızca bu dünyayı düşünüyorsunuz. İçinde İsa olan güzel bir dünyanın olduğunu anımsamanızı istiyorum. Ben oraya gidiyorum, siz de gidebilirsiniz. Orası, benim için olduğu kadar sizin için de... Ama oraya gitmek istiyorsanız boş, aldırışsız, düşüncesiz ömürler tüketmemelisiniz. Hıristiyan olmalısınız. Her biriniz bir meleğe dönüşüp sonsuza dek öyle kalabileceğinizi unutmamalısınız... Hıristiyan olmak isterseniz İsa size yardım edecektir. Ona dua etmeli ve okumalısınız...”</p>
		<p>Çocuk kendini toparladı, onlara acıyarak baktı sonra üzüntüyle, “Aman Tanrı’m, <em>okuyamıyorsunuz ki</em>!.. Zavallı ruhlar!” diyerek yüzünü yastığa gömdü ve ağlamaya başladı, bu arada yere diz çökmüş olanlardan gelen hıçkırıklar Eva’yı kendine getirdi. Başını kaldırıp gözyaşları arasında ışıl ışıl bir gülüşle, “Aldırmayın, ben sizin için dua ettim,” dedi, “okuyamasanız da İsa’nın size yardım edeceğini biliyorum. Elinizden gelenin en iyisini yapmaya çalışın, her gün dua edin ondan size yardım etmesini isteyin, size İncil okunursa bu fırsatı kaçırmayın, hepinizi cennette göreceğimi sanıyorum.”</p>
		<p>Tom ve Mammy’yle birlikte Metodist olan yaşlıların dudaklarından, “Âmin,” karşılığı döküldü.</p>
		<p>Genç ve daha düşüncesiz olanlar kendilerini tümüyle duygularına bırakmış, başları dizleri arasında hıçkırıyorlardı.</p>
		<p>“Biliyorum, sizler beni sevdiniz,” dedi Eva.</p>
		<p>“Evet, ah evet! Çok seviyoruz! Tanrı seni kutsasın!” yanıtı içtenlikle tümünden geldi.</p>
		<p>“Evet, sevdiğinizi biliyorum! İçinizde bana hep çok iyi davranmamış olan tek kişi yok, ben de size baktıkça her zaman beni anımsayacağınız bir şey vermek istiyorum. Her birinize saçımın bir buklesini vereceğim ki, bakınca sizi sevdiğimi, cennete gittiğimi, sizleri de orada görmek istediğimi anımsayın.”</p>
		<p>Anlatması olanaksız bu sahnede herkes hıçkırıklar ve gözyaşlarıyla küçüğün çevresine toplandı, elinden onlara olan sevgisinin son göstergesini aldı. Dizleri üstüne çöktüler, ağladılar, dua ettiler, giysisinin ucundan öptüler, daha yaşlı olanlarsa ırklarının ince duygululuğu gereğince dualar ve kutsamalarla karışık sevgi sözcükleri söylediler.</p>
		<p>Her biri armağanlarını alırken tüm bu heyecanın küçük hastası üstündeki etkisinin farkında olan Miss Ophelia herkese dışarı çıkmalarını işaret etti. Sonunda Tom ile Mammy dışında hepsi çıktı.</p>
		<p>Eva, “Al, Tom Amca, sana güzel bir tane vereyim. Ah, seni cennette göreceğimi düşününce öyle mutlu oluyorum ki Tom Amca, göreceğimden hiç kuşkum yok ve sen Mammy, sevgili iyi yürekli Mammy!” diyerek kollarını yaşlı hastabakıcısının boynuna doladı. “Senin de orada olacağını biliyorum.”</p>
		<p>“Ah Miss Eva, ben sizsiz nasıl yaşayacağım şimdi, yaşayamam ki!” dedi sadık kadın ve yaşadığı yoğun acıyla, “Her şeyi de alıp cennete götüreceksiniz gibi geliyor!” diye ekledi.</p>
		<p>Miss Ophelia Mammy ile Tom’u usulca dışarı çıkardı, tam herkesin gittiğini sanırken arkasını döndüğünde Topsy’yi gördü.</p>
		<p>“Sen de nereden çıktın?” deyiverdi.</p>
		<p>Topsy gözyaşlarını silerek, “Ben buradaydım,” dedi. “Ah Miss Eva, ben çok kötü bir kız oldum ama bana da <em>bir tane</em> vermez misiniz?”</p>
		<p>“Evet Topsy’cik, elbette vereceğim. Al bakalım, buna her baktığında seni sevdiğimi ve iyi bir kız olmanı istediğimi düşün!”</p>
		<p>“Ah Miss Eva <em>ben uğraşıyorum</em>!” dedi Topsy içtenlikle, “Aman Tanrı’m, iyi olmak öyle zor ki! Hiç yapamayacakmışım gibi geliyor!”</p>
		<p>“İsa bunu biliyor Topsy, senin için üzülüyor, sana yardım edecektir.”</p>
		<p>Gözlerini önlüğüyle kapatan Topsy, Miss Ophelia’yla birlikte usulca odadan çıktı ve giderken değerli bukleyi göğsüne sakladı.</p>
		<p>Herkes gidince Miss Ophelia kapıyı kapattı. Bu değerli hanımefendi az önceki sahne yaşanırken gözyaşlarını sık sık silmişti ama kafasındaki en önemli şey böyle bir heyecanın genç emanetinde ne sonuç vereceğiydi.</p>
		<p>Bu arada St. Clare, elleriyle gözlerini kapamış olarak durumunu değiştirmeden öylece oturmuştu. Tümü gittiğinde de kımıldamadan oturmayı sürdürdü. </p>
		<p>Eva yavaşça elini onunkinin üstüne koyarak, “Baba!” dedi.</p>
		<p>St. Clare ansızın sıçrayıp titredi ama yanıt vermedi.</p>
		<p>“Sevgili babacığım!”</p>
		<p>St. Clare ayağa kalktı.</p>
		<p>“<em>Dayanamam</em>, buna <em>dayanamam</em>! Yaradan beni çok acı bir zorlukla sınıyor!” St. Clare bu sözcükleri çok acı bir ses tonuyla vurgulayarak söyledi.</p>
		<p>Miss Ophelia, “Augustine! Tanrı’nın kendi iradesiyle istediğini yapma hakkı yok mu?” dedi.</p>
		<p>“Öyle olabilir ama bu katlanmayı kolaylaştırmıyor.” Kuru, sert, gözyaşsız bir biçimde bunu söyledikten sonra arkasını döndü. </p>
		<p>Eva doğruldu, kendini onun kollarına atarak, “Baba, kalbimi kırıyorsunuz!” dedi. “Böyle hissetmemelisiniz!” Çocuk tümünü telaşlandıran bir çılgınlıkla hıçkırıp ağlamaya başlayınca babasının düşünceleri bir anda başka bir yola döndü.</p>
		<p>“Haydi Eva, yapma cancağızım! Şişt! Yanlış ve kötü davrandım. Nasıl istersen öyle hisseder, öyle davranırsın, tek sen kendini sıkma, öyle de ağlama! Ne istersen onu yapacağım, öyle konuşmakla kötü davrandım.”</p>
		<p>Eva çok geçmeden babasının kollarında yorgun bir güvercin gibi yatıp kaldı, o da kızının üstüne eğildi ve düşünebildiği her tatlı sözü söyleyerek onu rahatlatmaya çalıştı.</p>
		<p>Marie çılgın bir sinir krizinin eşiğinde olduğunu fark edince kalkıp kendi odasına koştu.</p>
		<p>Babası hüzünle gülümseyerek, “Bana bir bukle vermedin Eva,” dedi.</p>
		<p>Eva gülümsedi, “Hepsi sizin babacığım, annemle sizin, sevgili teyzeme de istediği kadar verin. Yalnızca zavallı insancıklarımıza kendim vermek istedim, ben gidince unutulabilirdi, beni anımsamalarına yararı olsun istedim... Siz Hıristiyansınız değil mi baba?” dedi Eva kuşkuyla.</p>
		<p>“Neden bunu soruyorsun?”</p>
		<p>“Bilmem. Öyle iyisiniz ki, bunu nasıl başarabildiğinizi anlamıyorum.”</p>
		<p>“Hıristiyan olmak nedir Eva?”</p>
		<p>“İsa’yı her şeyden çok sevmek,” dedi Eva.</p>
		<p>“Seviyor musun Eva?”</p>
		<p>“Elbette seviyorum.”</p>
		<p>“Onu hiç görmedin ki!”</p>
		<p>“Bu bir şeyi değiştirmez. Ona inanıyorum, birkaç gün içinde de onu <em>göreceğim</em>.” Genç yüz, neşe ve coşkuyla aydınlandı.</p>
		<p>St. Clare ondan sonra bu konuda başka hiçbir şey söylemedi. Bu duyguyu daha önce annesinde de görmüştü ama kendi içinde benzer bir duygu olmamıştı.</p>
		<p>Bundan sonra Eva hızla çöktü, artık olayın su götürür yanı kalmamıştı, en sevgili umut kırıntısı bile bunu anlamamakta direnemezdi. Güzel odası açıkça bir hasta odası olmuştu, Miss Ophelia da gece gündüz hastabakıcılık görevini yerine getiriyordu, arkadaşları başka hiçbir konuda onun değerini bu konuda olduğu kadar takdir etmemişlerdir. Çok iyi eğitimli bir göz ve elle, temizlik ve rahatlık gerektiren her yöntemdeki kusursuz el çabukluğu ve el yatkınlığıyla hastalığın uygunsuz her türlü olayını gözden uzak tutarak bir de üstüne tüm bunları şaşmaz bir zaman duygusu ve açık, sorunsuz bir kafayla her reçeteyi, her doktorun söylediğini eksiksiz anımsayarak yapan Miss Ophelia, St. Clare’in eli ayağıydı. Daha önce Güneyli davranış biçiminin umursamaz özgürlüğüne hiç benzemeyen küçük gariplik ve titiz düzenlemelerine bakıp omuzlarını silkenler, Miss Ophelia’nın tam aradıkları insan olduğunu anlamışlardı.</p>
		<p>Tom Amca çoğunlukla Eva’nın odasındaydı. Gerginlikten bir türlü rahat edemeyen, bundan da çok sıkıntı çeken çocuğu başka yere taşımak küçük kıza büyük rahatlık veriyordu, Tom’unsa en büyük hazzı bu küçük, kırılgan bedeni kollarında taşımak, bir yastığa uzatmak, odasında oradan oraya ya da gölden mis gibi yel estiğinde verandaya götürmekti. Çocuk sabahları daha iyi oluyordu. Arada onunla bahçedeki portakal ağaçlarının altında yürüyor ya da eski yerlerinde oturuyorlar, Tom da ona eski ilahiler söylüyordu.</p>
		<p>Babası da çoğu kez aynı şeyi yapıyordu ama onun bedeni daha narin olduğundan yorulunca Eva, “Ah! Babacığım Tom alsın beni. Zavallıcık! Bu onu öyle mutlu ediyor ki, biliyorsunuz elinden gelen tek şey bu, o da bir şeyler yapmak istiyor!” diyordu.</p>
		<p>“Ben de öyle, Eva!”</p>
		<p>“Babacığım, siz her şeyi yapabilirsiniz, benim için her şeysiniz. Geceler boyu oturup bana okuyorsunuz, oysa Tom’un yalnızca bu yardımı ve şarkısı var, ben de bu işi sizden daha kolay yaptığını biliyorum. Öyle bir güçle taşıyor ki beni!”</p>
		<p>Bir şeyler yapma isteği Tom’la sınırlı değildi. Evde ne kadar hizmetçi varsa aynı duyguyu yaşıyor, kendilerine göre de ellerinden geleni yapıyorlardı.</p>
		<p>Zavallı Mammy’nin yüreği sevdiceğinin yanında olmak için yanıyor ama Marie uyuyamayacak durumda olduğunu söylediğinden ve kendinden başkalarının dinlenmesine olanak tanımak ilkelerine aykırı olduğundan, Mammy ne gece ne gündüz küçük kızı görmeye fırsat bulabiliyordu. Gecede yirmi kez Marie’nin ayaklarını ovmak, başını yıkamak, bir mendil bulmak, Eva’nın odasındaki gürültünün ne olduğuna bakmak, ışık çok geldiği için perdeyi indirmek, az geldiği için kaldırmak için uyandırılıyor, gündüzse payına düşeni yapıp “bebeciğine” bakabilmek için can attığında da Marie olanca ustalığıyla onu meşgul edecek bir neden buluyor, böylece kulağa çalınan konuşmalardan ve anlık göze ilişen şeylerden haberi oluyordu ancak.</p>
		<p>Marie, “Artık kendime çok dikkat etmemin görevim olduğunu hissediyorum,” diyordu. “Sağlığım bu kadar zayıfken bir de o sevgili çocuğun tüm bakımı, hastabakıcılığı benim üstümde.”</p>
		<p>“Çok haklısınız canım,” diyordu St. Clare. “Kuzinimizin bu yükünüzü azıcık hafiflettiğini sanıyordum.”</p>
		<p>“Bir erkek olarak konuşuyorsunuz St. Clare. Bu durumdaki bir çocuğun bakımından bir anne <em>vazgeçebilirmiş</em> gibi... Ama yine de değişen bir şey yok, kimse ne hissettiğimi bilmiyor! Ben sizin gibi her şeyi fırlatıp atamam.”</p>
		<p>St. Clare gülümsedi. Elinde olmaksızın bunu yaptığı için onun kusuruna bakmamalısınız, yani St. Clare hâlâ gülümseyebiliyordu. Çünkü küçük ruhun veda yolculuğu öyle parlak, öyle dingin, küçük kayığı cennet kıyılarına götüren rüzgâr öyle tatlı ve güzel kokuluydu ki yaklaşanın ölüm olduğunu kavramak olanaksızdı. Çocuk neredeyse ayırdına varılamayacak kadar yavaş, günbegün artan dingin, tatlı bir halsizlik dışında hiçbir acı duymuyordu ve öylesine güzel, sevgi ve güven dolu, öyle mutluydu ki kimse çevresinde solunan o saflık ve barış havasının yatıştırıcı etkisine karşı koyamıyordu. St. Clare, üstüne garip bir sükûnetin çöktüğünü hissetti. Umut değildi bu, umut olamazdı, boyun eğme de değildi, yalnızca o anda yaşanan dingin bir dinlenmeydi ve öyle güzeldi ki geleceği aklına bile getirmeyi istemiyordu. O parlak hummalı kızıllık ağaçlarda ve dere kıyısında oyalanan son çiçeklerdeyken sonbaharın parlak, tatlı ormanlarının ortasında duyumsadığımız iç suskunluğu gibiydi, her şeyin kısa süre sonra geçeceğini bilmek aldığımız hazzı artırıyordu.</p>
		<p>Eva’nın düşleriyle öngörülerini en iyi bilen arkadaşı sadık “taşıyıcısı” Tom’du. Babasına söylerse tedirgin olacağı şeyleri Tom’a söylüyordu. İpler çözülmeye başlamadan önce bedeni oluşturan balçığı sonsuza dek bırakacağı zaman ruhun duyumsadığı o gizemli sezgileri ona anlattı.</p>
		<p>Tom sonunda her seslenişte kalkmaya hazır olmak için odasında değil de dış verandada gecelemeye başladı.</p>
		<p>Miss Ophelia, “Tom Amca, neden öyle köpek gibi önüne gelen yerde, orada burada yatıyorsun? Doğru dürüst bir Hıristiyan gibi yatağında yatmak isteyecek yaşlı başlı bir adam sanıyordum seni,” dedi.</p>
		<p>“İsterim Miss Feely,” dedi Tom gizemli bir tavırla, “isterim ama şimdi...”</p>
		<p>“Ee, şimdi ne oldu?”</p>
		<p>“Yüksek sesle konuşmayalım da St. Clare duymasın ama Miss Feely, biliyorsunuz ki, birinin damadı beklemesi gerek.”</p>
		<p>“Ne demek istiyorsun Tom?”</p>
		<p>“Kutsal Kitap’ta ne der bilirsiniz ‘Gece yarısı müthiş bir ses duyuldu. Ardından damat geldi.’<a class="si-noteref epub-type_noteref" href="#f26" id="ref_f26">26</a> Benim de şimdi her akşam beklediğim bu Miss Feely, duyamam korkusuyla gözüme uyku girmiyor.”</p>
		<p>“Ama Tom Amca neden böyle düşünüyorsun?”</p>
		<p>“Miss Eva, benimle konuşuyor. Tanrı habercisini ruha gönderir. O kutsanmış çocuk Tanrı’nın krallığına gittiğinde yakınında olmalıyım Miss Feely, kapıyı ardına kadar öyle bir açacaklar ki, biz de o haşmete bir göz atabileceğiz.”</p>
		<p>“Tom Amca, Miss Eva bu gece her zamankinden daha mı kötü olduğunu söyledi?”</p>
		<p>“Hayır ama bu sabah daha da yaklaştığını söyledi, onlar çocuğa söylüyor Miss Feely. Melekler... Şafak sökmeden duyulan borazan sesi bu,” diyen Tom en sevdiği ilahisini mırıldanmaya başladı. Bu konuşma Tom ile Miss Ophelia arasında bir akşam saat on ile on bir arasında Miss Ophelia tüm gece hazırlığını bitirmişken geçti, tam dış kapıyı sürgüleyeceği sırada Tom’u dış verandada kapının önüne uzanmış buldu.</p>
		<p>Ne sinirlendi ne etkilendi, yalnızca o vakur, yürekten gelen tavır dikkatini çekti. Eva o akşam her zamankinden daha neşeli, pırıl pırıldı, yastıklara dayanarak yatağında oturmuş, ne kadar küçük biblosu, değerli şeyi varsa elden geçirmiş, verilmesini istediği arkadaşlarını seçmişti, biraz canlanmış gibiydi, sesi de haftalardır duyduklarından daha doğal çıkıyordu. Akşam babası onu gördükten sonra hastalığın başından bu yana Eva’nın eski halini en çok bugün andırdığını söylemiş, onu öperken Miss Ophelia’ya, “Kuzin artık onu aramızda tutabileceğiz, eskisinden çok daha iyi,” demiş ve üç haftadan beri ilk kez daha hafiflemiş bir yürekle odadan çıkmıştı.</p>
		<p>Ne var ki gece yarısı, o garip, mistik saatte, kırılgan “şimdi”yle sonsuz gelecek arasındaki perde inceldiğinde haberci geldi!</p>
		<p>Odada önce hızlı hızlı yürüyen birinin adımları duyuldu. Deneyimli hastabakıcıların “değişim” dedikleri durumun ayırdına varması üzerine gecenin ilk saatlerinde küçük emanetinin yanında sabahlamaya karar veren Miss Ophelia’ydı. Dış kapı hızla açıldı, dışarıda beklemekte olan Tom bir anda harekete geçti.</p>
		<p>Miss Ophelia’nın, “Doktora git Tom, bir saniye kaybetme,” demesiyle hemen karşı odaya koşup St. Clare’in kapısını çalması bir oldu.</p>
		<p>“Kuzen, gelseniz iyi olur,” dedi.</p>
		<p>Bu sözler St. Clare’in yüreğine tabutun üstüne atılan toprak parçaları gibi düştü. Neden onlara olmuştu bu? Bir saniyede Eva’nın odasına koşarak kızın üstüne eğildi. </p>
		<p>Gördüğünde St. Clare’in yüreğini durduran neydi? Neden ikisi arasında tek söz edilmedi? Sizin için çok sevgili bir yüze baktığınızda, sevdiceğinizin artık sizin olmadığını gösteren o tarif edilemez, umutsuz, yanılması olanaksız ifadeyi görmüş olanlarınız bunu söyleyebilir.</p>
		<p>Çocuğun yüzünde dehşet verici bir ifade yoktu. Yalnızca Eva’nın ruhsal yapısını kendi üstünlüğüyle gölgeleyen, o çocuksu ruhta ölümsüz yaşamın doğduğunu gösteren yüce, neredeyse arınmış bir anlam vardı.</p>
		<p>Gözleri küçük kıza dikili, orada hiç kımıldamadan durdular, saatin tik taklarının sesi bile çok yüksek geliyordu. Birkaç dakika sonra Tom doktorla döndü. Adam girdi, bir göz attı ve o da öbürleri gibi ses çıkarmadan durdu.</p>
		<p>Miss Ophelia’ya alçak sesle fısıldayarak, “Bu değişiklik ne zaman oldu?” diye sordu.</p>
		<p>Yanıt, “Gece yarısına doğru,” oldu.</p>
		<p>Doktorun gelişiyle ayaklanan Marie yan odadan seğirtti.</p>
		<p>“Augustine! Kuzin... ah, ne?..” diye telaşla söze başladı.</p>
		<p>St. Clare boğuk bir sesle, “Hişşt!” dedi. “<em>Ölüyor!</em>”</p>
		<p>Marie bu sözcükleri duydu, hizmetçileri uyandırmaya koştu. Çok geçmeden tüm ev ayaklandı, ışıklar görülüyor, ayak sesleri duyuluyordu, kaygılı yüzler verandaya üşüşmüş, yaşlı gözlerle camlı kapının aralığından içeri gözlüyorlardı ama St. Clare ne bir şey duyuyor ne de söylüyor, yalnızca uyuyan küçüğün yüzündeki <em>o ifadeyi</em> izliyordu.</p>
		<p>“Ah bir kerecik daha uyansa da konuşsa!” dedi ve üstüne doğru eğilerek kulağına, “Eva canım!” dedi.</p>
		<p>İri, mavi gözler açıldı, yüzünden bir gülümseme geçti, başını kaldırıp konuşmaya çalıştı.</p>
		<p>“Beni tanıyor musun Eva?”</p>
		<p>Çocuk son bir çabayla kollarını onun boynuna dolayarak, “Sevgili babacığım,” dedi.</p>
		<p>Bir anda kollar yine düştü, St. Clare başını kaldırırken kızının yüzünün insanca bir acıyla kasıldığını gördü. Eva soluk almaya çabalıyor, küçük ellerini sallıyordu.</p>
		<p>“Ah Tanrı’m, bu korkunç!” diyen St. Clare acı içinde dönüp ne yaptığını tam da bilmeden Tom’un elini burup sıkmaya başladı.</p>
		<p>“Ah Tom, oğlum, bu beni öldürüyor!”</p>
		<p>Tom efendisinin ellerini kendininkilerin arasına alarak hep baktığı yere bakıp yardım diledi, yaşlar kara yanaklarından ip gibi akıyordu.</p>
		<p>“Ne olur bu kısa sürsün!” dedi St. Clare. “Yüreğim burkuluyor.”</p>
		<p>“Ah Tanrı esirgesin, bitti, bitti sevgili efendim,” dedi Tom. “Bakın!”</p>
		<p>Çocuk yastıkların üstüne tükenmişçesine yayılmış yatıyordu, iri saydam gözleri yukarı çevrilmiş, oraya saplanıp kalmıştı. Cennetten o kadar çok söz eden güzel dudakları ne söylemek istiyordu acaba? Dünya yaşamı da, dünyanın acıları da geçmişin bir parçası olmuş, yüzünde görkemli ve gizemli, insanın acı hıçkırıklarını boğazına tıkayan, zafer kazanmış bir parlaklık kalmıştı. Yatağın çevresindeki herkes, soluğu boğazına tıkanmışçasına bir donmuşlukla hıçkırıklarını bastırıyordu.</p>
		<p>St. Clare usulca, “Eva,” dedi.</p>
		<p>Eva duymadı.</p>
		<p>“Ah Eva, ne görüyorsun söyle bize! Nedir bu?” dedi babası.</p>
		<p>Eva’nın yüzünden parlak, muhteşem bir gülümseme geçti, kesik kesik, “Ah sevgi, hoşluk, dinginlik!” dedi, tek bir kez içini çekti ve yaşamdan ölüme geçti!</p>
		<p>“Elveda, canım yavrum! Parlak sonsuz kapılar üstüne kapandı, artık o tatlı yüzünü bir daha göremeyeceğiz. Vay senin cennete girişini görüp de uyandıklarında yalnızca günlük yaşamın soğuk gri göğüyle, senin sonsuza dek gittiğini görecek olanlara!”</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f25"><a class="si-backref" href="#ref_f25">25</a><span class="si-footnote-text">. Thomas Moore’un “Weep Not for Those” adlı şiirinden. (Y.N.)</span></div>
		<div class="si-footnote html5_aside epub-type_footnote" id="f26"><a class="si-backref" href="#ref_f26">26</a><span class="si-footnote-text">. Yeni Ahit, “Matta”, 25:6. (Y.N.)</span></div>
	</div>
</body>
</html>