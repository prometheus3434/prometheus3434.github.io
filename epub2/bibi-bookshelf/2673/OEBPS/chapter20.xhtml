<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Tom Amcanın Kulübesi</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>20 <span class="inline">Topsy</span></h1>
		<p>Bir sabah Miss Ophelia kendi işleriyle ilgilenirken St. Clare’in sesi duyuldu, merdivenlerin dibinde, onu çağırıyordu.</p>
		<p>“Buraya gelin kuzin, size bir şey göstermek istiyorum.”</p>
		<p>Miss Ophelia dikişi elinde aşağı inerek, “Ne var?” dedi.</p>
		<p>St. Clare, “Sizin için bir şey aldım, bakın,” diyerek dokuz-on yaşlarında bir zenci kızı yanına çekiverdi.</p>
		<p>Kız, ırkının en koyu renklilerinden biriydi, cam boncuklar gibi parlayan yuvarlak pırıl pırıl gözleri, tedirgince odanın dört bir yanında dolaşıyordu. Yeni efendisinin salonundaki güzelliklerden yarı açık kalmış olan ağzında bir sıra beyaz, parlak diş görünüyordu. Her yandan irili ufaklı örülmüş yünümsü saçlarının örgüleri dümdüz oradan buradan sarkıyordu. Yüzünde çok kederli bir ağırbaşlılıkla ciddiyetin üstüne çekilmiş, onu peçe gibi örten zekâyla kurnazlık karışımı garip bir anlam vardı. Üstünde çuvaldan yapılmış kir içinde paçavramsı bir giysi göze çarpıyor, ellerini uslu uslu önünde kavuşturmuş duruyordu. Duruşunda garip, şu kötü huylu cüce cinlere benzer bir şey vardı. Öyle ki, iyi yürekli hanımefendi müthiş bir dehşete düşmüşçesine, “putperestler gibi” dedikten sonra St. Clare’e dönerek, “Augustine, bu şeyi buraya neden getirdin?” diye sordu.</p>
		<p>“Hiç kuşkusuz eğitmeniz ve gitmesi gereken yolu göstermeniz için. Jim Crow’un sıraya dizdiklerinin arasında oldukça gülünç bir örnek olarak duruyordu,” dedikten sonra köpeğinin dikkatini çekmek isteyen bir adam tavrıyla ıslık çalarak, “Hadi Topsy, bize biraz şarkı söyle ve dans et bakalım,” dedi.</p>
		<p>Kara, cam gibi gözler kötücül bir maskaralıkla ışıldadı ve “şey” tiz, duru bir sesle elleri ve ayaklarıya tempo tuttuğu garip bir zenci ezgisi söylemeye başladı. Yabansı, büyüleyici bir tempoyla dönüyor, garip seslerini çıkarıyordu, sonunda bir-iki taklanın ardından doğaüstü duygusu veren son bir uzun ses çıkararak ansızın halının üstünde yüzünde müthiş dindarlık taslayan bir ağırbaşlılık ve uysallıkla ellerini kavuşturup durdu. Bu anlam yalnızca kuşkulu, kurnaz bakışlarındaki ifadeyle bozuluyordu.</p>
		<p>Miss Ophelia şaşkınlıktan donakalmış, kımıldamadan duruyordu.</p>
		<p>St. Clare olanca şakacılığıyla onun şaşkınlığına gülerek yine çocuğa, “Topsy bu senin yeni hanımın. Seni ona vereceğim, bundan böyle doğru dürüst davranmaya dikkat et,” dedi.</p>
		<p>Topsy yüzünde yine o dindarlık taslayan ciddiyetle, “Evet efendim,” dedi. Konuşurken kötü gözleri parıldıyordu.</p>
		<p>“İyi olacaksın Topsy, anlıyor musun?” dedi St. Clare.</p>
		<p>Topsy yine gözünde aynı pırıltıyla, “Ah, evet efendim,” dedi. Elleri hâlâ dindar biri gibi kavuşturulmuş duruyordu.</p>
		<p>Miss Ophelia, “Augustine, Tanrı aşkına neden böyle bir şey yaptınız?” dedi. “Eviniz bu küçük musibetlerle öyle dolu ki, insan birinin üstüne basmadan yürüyemiyor. Sabah kalkıyorum, birini kapının arkasında uyur buluyorum, bir bakıyorum masanın altından kara bir kafa uzanıyor, biri paspasın üstünde yatıyor, parmaklıkların arasında her türlü maskaralığı yapıp sırıtıyor, mutfakta yerde yuvarlanıyorlar! Bunu ne için getirdiniz ki?” </p>
		<p>“Dedim ya, eğitmeniz için. Siz hep eğitim öğütlersiniz. Ben de tam sizin için biçilmiş kaftan bir örneği armağan ederek bildiklerinizi uygulayıp gitmesi gereken yolda yetiştirmeniz için almam iyi olur, diye düşündüm.”</p>
		<p>“<em>Ben</em> onu istemiyorum, bundan da hiç kuşkum yok, hem onlarla istediğimden daha çok uğraşmak zorunda kalıyorum zaten.”</p>
		<p>“İşte siz Hıristiyanlar, hepiniz böylesiniz! Önce bir topluluk, ardından da günlerini böyle zındıkların arasında geçirmeye hevesli zavallı bir misyoner bulacaksınız ama birinizin onlardan birini evinize alıp onunla konuşma işini üstlendiğinizi bir görsem! Hayır, iş oraya gelince pis ve söz dinlemezdirler, çok emek vermek gerekir, falan falan...”</p>
		<p>Miss Ophelia azıcık yumuşadı.</p>
		<p>“Augustine, işi bu biçimde düşünmedim, biliyorsunuz. Eh, gerçek bir misyon olacak bu!” Şimdi çocuğa biraz daha sevecen bakmaya başlamıştı.</p>
		<p>St. Clare bamteline basmıştı. Miss Ophelia’nın vicdanı her zaman tetikteydi.</p>
		<p>“Ama,” diye ekledi, “yine de bunu neden almanız gerektiğini anlamış değilim. Evinizde tüm zamanımı ve yeteneğimi harcayacağım kadar çoklar, nasıl olsa.”</p>
		<p>St. Clare kızı bir yana çekti.</p>
		<p>“Eh, öyleyse kuzin, hiçbir işe yaramayan konuşmalarım için özür dilerim. Siz öyle iyisiniz ki, onlar anlamsız kalıyor. Aslında olay şu ki, bu yaratık her gün önünden geçmek zorunda olduğum berbat bir lokantayı işleten ayyaş bir çiftin kölesiydi. Kızın çığlıklarını, ona attıkları dayakları ve sövmelerini duymaktan bıkıp usanmıştım. Onun için bir şeyler yapılabilirmiş gibi geldi; gözüme akıllı ve gülünesi görününce aldım onu ve şimdi size vereceğim. Artık çaba gösterin de ona iyi bir Ortodoks New England eğitimi verin bakalım ne oluyor? Bu durumda size önerebileceğim bir şey yok gerçekten ama denemenizi isterdim.”</p>
		<p>Miss Ophelia, “Pekâlâ, elimden geleni yaparım,” dedi ve insanın yardımseverlik duyguları içinde kara bir örümceğe yaklaşışını anımsatan bir tavırla çocuğa yaklaştı.</p>
		<p>“Korkunç derecede pis, üstelik yarı çıplak.”</p>
		<p>“Öyleyse onu aşağı götürün de temizleyip giydirsinler.”</p>
		<p>Miss Ophelia kızı mutfak bölgesine götürdü.</p>
		<p>Dinah, “Efendi St. Clare bir tane daha zenci neden ister anlamam!” diyerek yeni geleni hiç de dostça sayılmayacak bir havayla karşıladı. Sonra da ekledi:</p>
		<p>“Ama <em>benim</em> ayağımın altında dolaşmasını istemediğimi <em>biliyorum</em>!”</p>
		<p>Rosa ile Jane çok iğrenç bir şeyden söz ederlermişçesine, “Hıh! Ayak altında dolaşmasın da! Şu aşağılık zencilerden neden bir tane daha almış efendi bilmem ki!” dediler.</p>
		<p>Dinah, “Hadi oradan! Sizden daha çok zenci değil ya Rosa Hanım,” dedi. Son sözü üstüne alınmıştı. “Sen kendini beyaz sanıyorsun galiba. Oysa ikisi de değilsin. Ne siyah ne beyaz. Ben ya biri ya öbürü olmak isterim.”</p>
		<p>Miss Ophelia oralarda yeni gelenin temizliğiyle giyimini üstlenecek kimse olmadığını görünce, Jane’in zoraki, kaba saba yardımıyla kendi yapmak zorunda kaldı.</p>
		<p>Hep kötü davranılmış, hiçbir şey öğretilmemiş bir çocuğun ilk tuvalet işleminin ayrıntılarını duymak kulağa hiç hoş gelmez. Aslında bu dünyada çoğunluk öyle bir durumda yaşayıp ölüyor ki, ölümlü kardeşlerine bunu anlatmak bile müthiş sinir bozucu olabilir. Miss Ophelia iyi, güçlü ve kullanışlı bir çözüm yeteneği olduğundan, tüm tiksindirici ayrıntıların içinden kahramanca çıktı. Gerçi işin pek zarif bir havada gerçekleştiği söylenemezdi ama ilkelerinin yardımıyla dayanacağı son noktaya kadar dişini sıktı. Çocuğun sırtında ve omuzlarında bugüne kadar büyüdüğü düzenin silinmez izleri olan koca kırbaç yaralarıyla nasırlaşmış izleri görünce içi acımayla doldu.</p>
		<p>Jane izleri gösterdi.</p>
		<p>“Bakın! İşte bu da onun istenmeyen biri olduğunu göstermiyor mu? Onunla işimiz var gibi geliyor bana. Şu genç zencilerden öyle nefret ediyorum ki! Çok iğrenç! Neden efendi onu aldı ki?”</p>
		<p>Söz konusu “genç” tüm bu düşünceleri alışıkmışçasına hüzünlü, boyun eğmiş bir havada dinliyor, parlak, cin gibi gözlerinin keskin, sinsi bir bakışıyla Jane’in kulaklarına taktığı süslere çabucak bir göz atıyordu.</p>
		<p>Sonunda tepeden tırnağa doğru dürüst giydirilip bir çekidüzen verilip saçı da kısacık kesildiğinde Miss Ophelia hoşnut kalmış olarak artık bir Hıristiyana daha çok benzediğini söyledi ve kafasında onu yola getirecek tasarılar olgunlaştırmaya koyuldu. Sonra da onun önüne oturarak sorgulamaya başladı:</p>
		<p>“Kaç yaşındasın Topsy?”</p>
		<p>Karşısında duran “suret” tüm dişlerini gösteren bir sırıtışla, “Bilmiyorum hanımım,” dedi.</p>
		<p>“Kaç yaşında olduğunu bilmiyor musun? Kimse söylemedi mi sana? Annen kimdi?”</p>
		<p>“Hiç olmadı ki!” dedi çocuk yine sırıtarak.</p>
		<p>“Hiç annen olmadı ha? Ne demek istiyorsun? Nerede doğdun?”</p>
		<p>Topsy yine sırıtarak, “Ben hiç doğmadım!” diye diretti. Bu kez küçük, kötü cini öylesine andırıyordu ki, Miss Ophelia sinirli biri olsaydı şeytanlar âleminden kir pas içinde biçimsiz bir cüce yakaladığını düşleyebilirdi ama gelgelelim Miss Ophelia hiç de sinirli biri değildi ve bir işkadını tavrıyla dümdüz, katı bir sesle, “Bana bu biçimde karşılık vermemelisin çocuğum. Seninle oyun oynamıyorum. Nerede doğduğunu, annenle babanın kim olduğunu söyle bana,” dedi.</p>
		<p>Kız daha da vurgulayarak, “Hiç doğmadım!” diye yineledi. “Hiç annem de babam da başka biri de olmadı. Bir sürü öbür çocukla bizi bir satıcı büyüttü. Yaşlı Sue Teyze bakıyordu bize.”</p>
		<p>Çocuğun içtenliği açıktı, Jane gülerek, “Tanrı’m!” dedi. “Hanımım, bunlardan yığınla var. Satıcılar bunları küçükken ucuza kapatıyor sonra da pazar için yetiştiriyorlar.”</p>
		<p>“Hanımın ve efendinle ne kadar kaldın?”</p>
		<p>“Bilmiyorum hanımım.”</p>
		<p>“Bir yıl mı, daha mı az, daha mı çok?”</p>
		<p>“Bilmiyorum hanımım.”</p>
		<p>“Tanrı’m! Hanımım, ah şu aşağı sınıf zenciler! Söyleyemezler, zamana ilişkin hiçbir şey bilmezler ki! Bir yılın ne olduğunu da, kendi yaşlarını da bilmezler,” dedi Jane. “Tanrı konusunda bir şey duydun mu Topsy?”</p>
		<p>Çocuk şaşırdı ama yine sırıtmaktan geri kalmadı.</p>
		<p>“Seni kimin yarattığını biliyor musun?”</p>
		<p>Çocuk kısa bir gülüşle, “Bildiğim kadarıyla hiç kimse,” dedi. Bu düşünce onu çok eğlendirmişe benziyor, gözleri pırıl pırıl parlıyordu. “Sanırım ben öylece büyüdüm. Kimse beni yaratmadı.”</p>
		<p>“Dikiş biliyor musun?”</p>
		<p>Miss Ophelia kızın düşüncelerini daha somut bir konuya çevirmek istiyordu.</p>
		<p>“Hayır hanımım.”</p>
		<p>“Ne yapabilirsin? Efendinle hanımın için ne yapıyordun?”</p>
		<p>“Su getiriyordum, tabakları yıkıyordum, bıçakları ovuyordum bir de müşterileri bekliyordum.”</p>
		<p>“Sana iyi davrandılar mı?”</p>
		<p>Kız, Miss Ophelia’ya kurnazca gülümseyerek, “Sanırım evet,” dedi.</p>
		<p>Miss Ophelia bu yüreklendirici konuşmaya daha fazla devam edemedi, St. Clare iskemlesinin arkasından ona doğru eğilmişti.</p>
		<p>“İşte size el değmemiş bir toprak kuzinim, fikirlerinizi ekin, kökünden sökmeniz gereken pek fazla şey bulamayacaksınız.”</p>
		<p>Miss Ophelia’nın eğitim konusundaki düşünceleri, tüm öbür düşünceleri gibi son derece yerli yerine oturmuş ve kesindi. New England’da bir yüzyıl önce hâlâ tren yollarının olmadığı kıyı köşe yörelerde ve cahil insanların yaşadığı bölgelerde geçerli olanlar niteliğindeydi. Yaklaşık olarak söylemek gerekirse, birkaç sözcükle anlatılabilirdi. Yalnızca konuşulduğunda yanıtlamak, yol yordam bilmek, dikiş, okuma öğrenmek. Öğrenci yalan söylerse onu kırbaçlamak. Her ne kadar eğitime düşen ışık seli altında bunlar, geride kalmışsa da, büyükannelerimizin bu rejim altında enikonu doğru dürüst kadın ve erkekler yetiştirdiklerini pek çoğumuz anımsar ve onaylar. Ne olursa olsun, Miss Ophelia başka ne yapabileceğini bilmediğinden tüm dikkatini en iyi ahkâm kesebileceği putperestine yoğunlaştırdı.</p>
		<p>Çocuk ailede Miss Ophelia’nın kızı diye anılıyordu. Mutfakta alıcı gözüyle bakmadığı için Miss Ophelia, asıl uygulama işlemlerini ve emirlerini kendi odasında halletmeye karar verdi.</p>
		<p>Evin oda hizmetçisinin sitemle karışık tüm yardım önerilerine karşın o güne kadar hep yaptığı gibi odasını temizleyip toz almak ya da yatağını rahatına geldiği gibi gönlünce yapmak yerine, birçok okurumuzun onaylayacağı biçimde kendini feda edercesine bunları Topsy’ye devretme kararı aldı ve ah, o günü ne siz sorun ne biz söyleyelim! Okurlarımız arasında benzer bir deneyimi olanlar durumu anlayabilir ancak.</p>
		<p>Miss Ophelia işe Topsy’yi hemen ertesi sabah odasına götürmekle başladı ve yatak yapma işleminin sanatıyla gizemi üstüne kursunu açtı.</p>
		<p>Ardından da Topsy o pek sevdiği minik örgüleri makaslanmış, tertemiz yıkanmış, üstüne de temiz bir giysiyle iyi kolalanmış bir önlük giydirilmiş olarak yüzünde tam cenazeye yaraşır bir ciddiyetle gelip Miss Ophelia’nın önünde durdu.</p>
		<p>“Şimdi Topsy, yatağımın nasıl yapılacağını sana göstereceğim. Yatağım konusunda çok titizimdir. Tam tamına nasıl yapılacağını öğrenmen gerekiyor.”</p>
		<p>Topsy derin bir iç çekişi ve gerçekten bir felaketin eşiğindeymişçesine içtenlikle, “Evet hanımım,” dedi.</p>
		<p>“Bak Topsy, burada bak, bu çarşafın kenarı, şurası sağı, bu da tersi, anımsayabilecek misin?”</p>
		<p>Topsy yeni bir iç geçirişle, “Evet hanımım,” dedi.</p>
		<p>“Şimdi çarşafı çekip üstüne uzun süs yastığını koyacaksın, sonra da çarşafı yatağın altına iyice, düzgün sıkıştıracaksın, böyle, görüyor musun?”</p>
		<p>Topsy müthiş bir dikkatle, “Evet hanımım,” dedi.</p>
		<p>Miss Ophelia, “Ama çarşafı şöyle getireceksin ki ayakucunda buruşmadan güzelce alta kıvırabilesin. Dar kenarı ayakucunda olacak.”</p>
		<p>Topsy yine öncekiler gibi, “Evet hanımım”ı yapıştırdı ama burada Miss Ophelia’nın görmediği bir şeyi söylemeden geçemeyeceğiz. Hanımefendi arkası dönük bu işleri bir yandan yapma, bir yandan öğretme uğraşı içindeyken genç öğrencisi kaşla göz arasında bir çift eldivenle bir kurdeleyi kapıp kol ağzına sakladı ve yine hemen elleri göreve hazır kavuşmuş eski duruşunu aldı.</p>
		<p>“Şimdi de <em>sen</em> yap da göreyim,” diyerek Miss Ophelia çarşafları karıştırdı ve gidip oturdu.</p>
		<p>Topsy büyük bir ciddiyet ve el yatkınlığıyla uygulamayı tam Miss Ophelia’nın beğeneceği biçimde yaptı, çarşafları düzeltti, her kırışığı patpatlayıp açtı ve öğretmeninin öğrettiklerini büyük bir ciddiyetle uygulayarak tüm işlemlerden sınıfı geçti. Tam bitireceği sırada şanssızlıkla kol ağızlarından birinden bir parça kurdelenin sarkması Miss Ophelia’nın gözünden kaçmadı ve ânında kızın üstüne atıldı.</p>
		<p>“Bu ne? Seni yaramaz, kötü çocuk seni! Bunu çaldın demek!”</p>
		<p>Kurdele Topsy’nin kolundan çekilip çıkarıldı ama kızın zerre kadar sıkılmışlığı yoktu, şaşkın, bilinçsiz bir masumiyetle kurdeleye baktı.</p>
		<p>“Tanrı’m! Bu Miss Feely’nin<a class="si-noteref epub-type_noteref" href="#f18" id="ref_f18">18</a> kurdelesi değil mi? Nasıl olmuş da koluma girmiş?”</p>
		<p>“Topsy, seni kötü çocuk, sakın bana yalan söyleyeyim deme, kurdeleyi sen çaldın!”</p>
		<p>“Hanımım doğru söylüyorum, ben yapmadım, şu kahrolası dakikaya kadar görmemiştim bile!”</p>
		<p>Miss Ophelia, “Topsy yalan söylemenin kötü olduğunu bilmiyor musun?”</p>
		<p>“Ben hiç yalan söylemem hanımım,” dedi Topsy. Gerçekten erdemli bir ağırbaşlılık içindeydi. “Bu söylediğim doğrudur, başka doğru da yoktur.”</p>
		<p>“Topsy böyle yalan söylersen seni kırbaçlamak zorunda kalacağım.”</p>
		<p>“Tanrı’m hanımım, akşama kadar kırbaçlasanız da başka şey söyleyemem.” Topsy ağlamaya başladı. “O kurdeleyi hiç görmedim, koluma girmiş olmalı. Miss Feely yatağın üstünde bırakmıştır, o da giysilerime takılıp koluma girmiştir.”</p>
		<p>Miss Ophelia bu yüzsüzce yalana öyle öfkelenmişti ki, çocuğu yakalayıp sarsmaya başladı.</p>
		<p>“Bunu bana söyleme durmadan!”</p>
		<p>Sarsılınca öbür koldan da eldivenler yere düştü.</p>
		<p>“Buyur bakalım! Hâlâ kurdeleyi çalmadığını söyleyecek misin?”</p>
		<p>Topsy eldivenleri itiraf etti ama kurdeleyi çalmadığını iddia etmeyi sürdürmekte kararlıydı.</p>
		<p>Miss Ophelia, “Bak Topsy, her şeyi itiraf edersen bu kerelik seni kırbaçlamayacağım,” dedi.</p>
		<p>Kadının ağzından kesin olarak kırbaçlamama sözü alınca Topsy acı dolu pişmanlık yeminleriyle kurdeleyi de, eldivenleri de çaldığını itiraf etti.</p>
		<p>“Şimdi söyle bakalım, dün her yanda koşup durdun, evden başka şeyler de almış olman gerektiğini biliyorum. Bir şey aldınsa söyle ki kırbaçlamayayım seni.”</p>
		<p>“Tanrı’m, hanımım! Miss Eva’nın boynuna taktığı o kırmızı şeyi aldım.”</p>
		<p>“Demek öyle yaramaz çocuk seni! Ee, başka?”</p>
		<p>“Rosa’nın küpelerini aldım. Kırmızı olanları.”</p>
		<p>“Hemen koş, ikisini de getir!”</p>
		<p>“Tanrı’m, hanımım! Getiremem. Onlar yandı!”</p>
		<p>“Yandı ha! Masala bak! Koş getir, yoksa kırbacı yersin!”</p>
		<p>Topsy yüksek sesli itirazlar, gözyaşları ve inlemeler arasında <em>getiremeyeceğini</em> söyledi.</p>
		<p>“Yandı onlar.”</p>
		<p>“Neden yaktın peki?”</p>
		<p>“Çünkü kötüyüm. Ben kötüyüm, elimde değil.”</p>
		<p>Tam o anda Eva hiçbir şeyden habersiz, boynunda kırmızı mercan kolyesiyle odaya girdi.</p>
		<p>Miss Ophelia, “Kolyenizi nereden buldunuz Miss Eva?”</p>
		<p>“Bulmak mı? Neden? Sabahtan beri takıyorum.”</p>
		<p>“Dün takmış mıydınız?”</p>
		<p>“Evet, üstelik garip olan şu ki, gece de boynumda kalmış. Yatarken çıkartmayı unutmuşum.”</p>
		<p>Miss Ophelia şaşkına dönmüştü, daha da garibi, o anda başının üstünde taşıdığı sepet dolusu yeni ütülediği çarşafla Rosa odaya girdi, kulaklarındaysa kırmızı küpeleri sallanıyordu!</p>
		<p>“Böyle bir çocukla ne yapacağım, gerçekten bilmiyorum!” dedi Miss Ophelia umutsuzca. “Peki neden onları aldığını söyledin Topsy?”</p>
		<p>Topsy gözlerini ovuşturarak, “Hanımım itiraf et, dedi, benim de itiraf edecek başka bir şey aklıma gelmedi,” dedi.</p>
		<p>“Ama ben senden yapmadıklarını itiraf etmeni istemedim ki! Bu da yalan söylemekten farklı değildir.”</p>
		<p>Topsy saf bir şaşkınlıkla, “Tanrı’m, öyle mi?” dedi.</p>
		<p>Rosa, “Tanrı’m, o değneğin içinden doğru bir şey çıkar mı zaten,” dedi. Kızgın kızgın Topsy’ye bakıyordu. “Ben Efendi St. Clare’in yerinde olsaydım, kan çıkıncaya kadar onu kırbaçlar, azarlardım!”</p>
		<p>Eva arada bir takındığı o buyurucu tavırla, “Hayır hayır Rosa, böyle konuşma. Böyle şeyleri duymaya dayanamıyorum,” dedi.</p>
		<p>“Tanrı sizi korusun Miss Eva, siz o kadar iyisiniz ki, zencilerle nasıl başa çıkılır, bilmiyorsunuz. Onları dilim dilim doğramaktan başka çıkar yol yoktur, söylüyorum size.”</p>
		<p>“Rosa!” diye bağırdı Eva. “Sus! Bir daha da böyle bir şey söyleme!” Çocuğun gözleri çakmak çakmak olmuş, yanaklarının rengi koyulaşmıştı.</p>
		<p>Rosa hemen sindi. Odadan çıkarken, “Miss Eva’nın St. Clare kanı taşıdığı belli. Aynı babası gibi her şeyi göze alıp konuşuyor,” dedi.</p>
		<p>Eva, Topsy’ye bakıyordu.</p>
		<p>İki çocuk toplumun karşıt iki aşırı ucunun simgesi olarak karşı karşıya duruyorlardı. Altın başı, derin gözleri, ruhunun zenginliğini gösteren soylu alnı ve bir prensesi andıran hareketleriyle açık renk, iyi yetişmiş çocuk ve kara, kurnaz, hileci, korku içinde ama yine de zeki öteki. Orada soylarının simgesi olarak duruyorlar. Yüzyılların bilgisinden doğmuş, emir, eğitim, bedensel ve ahlaki seçkinlik anlamına gelen Sakson ırkıyla baskı, boyun eğiş, aşağılanma, işkence ve kötü olarak anılmış Afro ırk!</p>
		<p>Eva’nın beyninde bu tür düşünceler bir çekişme içinde olabilirdi, bir çocuğun düşünceleri belirsiz, tanımlanamayan içgüdülerdir. Onları dile getirecek gücü olmadığı için Eva’nın soylu doğasında böyle bir sürü düşünce dışarı çıkma özlemiyle yanıp tutuşuyordu. Miss Ophelia, Topsy’nin kötü yaramazlıklarını ayrıntısıyla anlattığındaysa Eva üzülüp allak bullak olmasına karşın yine de tatlılıkla Topsy’ye dönüp, “Zavallı Topsy, çalmana ne gerek var? Artık sana iyi bakılacak. Çalmandansa, benim olan bir şeyi sana vermeyi yeğlerim,” dedi.</p>
		<p>Bu, çocuğun ömründe duyduğu ilk iyi sözdü, Eva’ nın tatlı ses tonuyla tavrı da yabanıl, kaba saba yüreğine garip bir biçimde çarptı ve kurnaz, yuvarlak, ışıl ışıl gözlerinde yaşa benzer bir şey parıldar gibi oldu ama bunu hemen kısa bir kahkahayla her zamanki sırıtış izledi. Hayır! Kötüden başka hiçbir şey duymamış olan kulak iyilik gibi ilahî bir şeye güvenemezdi, Topsy de Eva’nın söylediklerinin gülünç ve açıklanamaz olduğunu düşündü, inanmadı.</p>
		<p>İyi de Topsy ne olacaktı? Miss Ophelia’ya göre bu bilinmez bir denklemdi ve onun çocuk yetiştirme kuralları burada uygulanamıyordu. Bunun üstünde biraz düşünmeye karar verdi, bu arada zaman da kazanacaktı. Belirsiz ahlaksal erdemlerin karanlık dolaplarda var olan bir güçle gelişeceği umuduyla Miss Ophelia, kafasını iyice toparlayıncaya kadar Topsy’yi o dolaplardan birine kapadı.</p>
		<p>St. Clare’e, “Bu çocuğu kırbaçlamadan nasıl yola getiririm bilmiyorum,” dedi.</p>
		<p>“Eh, içiniz rahatlayacaksa kırbaçlayın, istediğinizi yapma hakkını size veriyorum.”</p>
		<p>Miss Ophelia, “Çocuk dediğin kırbaçlanır, onsuz büyütenini de hiç duymadım,” dedi.</p>
		<p>“Ah, pekâlâ, nasıl iyi olacağını düşünüyorsanız, öyle yapın. Yalnız, bir önerim olacak. Bu çocuğun sopa, kürek ve maşayla –artık o ara hangisi el altındaysa– dövüldüğünü gördüm. Bu tip davranışlara alışık olduğu için etkili olması için kırbaç vuruşlarınızın epey zorlu olması gerekecek.”</p>
		<p>“Ya, ne yapalım öyleyse?”</p>
		<p>“Önemli bir soru sordunuz. Keşke bunu siz yanıtlasaydınız. Yalnızca kırbaçla yönetilen, onda da başarılı olunmayan bir insanla ne yapmalı? Bu, buralarda çok rastlanan bir durumdur.”</p>
		<p>“Kesinlikle ne yapacağımı bilmiyorum, hiç bunun gibi bir çocuk görmedim.”</p>
		<p>“Böyle çocuklara bizde çok rastlanır, kadınlarla erkeklere de... Onlar nasıl yönetilecekler?”</p>
		<p>“Bu beni aşıyor,” dedi Miss Ophelia.</p>
		<p>“Beni de,” dedi St. Clare. “Dehşet verici kötülük ve öfkeler resmiyet kazanmıştır buralarda. Prue’nun durumunda olduğu gibi... Bu öfke nereden geliyor? Birçok durumda her iki taraf için de giderek sertleşen bir süreç işliyor. Efendi gitgide acımasızlaşıyor, hizmetçi de duygusuzlaşıyor. Kırbaç ve kötüye kullanma afyon gibidir, duygular nasırlaştıkça dozu iki katına çıkarmalısınız. Ben bunu mal sahibi olur olmaz fark ettim ve işi asla buna başlamamakla çözdüm. Çünkü ne zaman duracağımı kestiremeyebilirdim ancak böylece kendi ahlakımı korumayı başarabildim. Ama ne oldu? Benim hizmetçilerim şımarık çocuklar gibi davranmaya başladılar, yine de bence bu her iki tarafın da giderek kötüleşmesinden iyidir. Eğitimde bize düşen sorumluluk konusunda pek çok ahkâm kestiniz sevgili kuzinim. Aramızdaki binlercenin bir örneği olan tek bir çocukla bunu gerçekten <em>denemenizi</em> çok istiyorum.”</p>
		<p>“Bu çocukları böyle yapan sizin düzeniniz.”</p>
		<p>“Bunu biliyorum ama bu <em>yapılmış</em>, var, peki şimdi yapılacak olan ne?”</p>
		<p>“Bu deney için size teşekkür ettiğimi söyleyemeyeceğim ama bir görev olduğuna göre direnip uğraşacağım, elimden gelenin en iyisini de yapacağım.”</p>
		<p>Bunu söyleyen Miss Ophelia övgüye değer bir güç ve çabayla “işine” yoğunlaştı. Çocuğa belirli saatler ve belirli işler düzenleyerek ona okumayla dikiş öğretmeyi üstlendi.</p>
		<p>Çocuk okumada çok başarılıydı. Sihirli değnekle dokunuyormuşçasına harfleri öğrendi, çok geçmeden de düzyazıları okuyabilecek duruma geldi ancak dikiş onun için daha zor bir konuydu. Çocuk bir kedi kadar kıvrak, maymun gibi de hareketli olduğundan dikişin getirdiği eve kapanma zorunluluğundan nefret ediyor, bu yüzden de iğnelerini kırıp sinsice pencereden aşağı atıyor ya da duvar yarıklarına gizliyor, ipliğini düğüm edip koparıyor, kirletiyor, o da olmadı usulca makarayla birlikte dışarı atıyordu. Hareketleri usta bir hokkabazınki kadar çevik, yüzünü denetlemesi ise müthişti. Miss Ophelia’nın bu kadar sık yinelenen aksiliklerin bir araya gelmesine aklı yatmamasına karşın, yine de eline olayı ortaya çıkaracak bir ipucu geçmiyordu.</p>
		<p>Topsy çok geçmeden evde ünlü bir kişilik olup çıktı. Gülmeceye ilişkin her tür mimik ve harekete, dansa, takla atmaya, tırmanmaya, şarkı söylemeye, ıslık çalmaya, hoşuna giden her sesi taklit etmeye olan yeteneği bitip tükenecek gibi değildi. Oyun saatlerinde evde ne kadar çocuk varsa şaşkınlıkla hayranlıktan ağızları bir karış açık peşinden koşturuyordu, Eva bile parıltılı bir yılanın çekiciliğine kapılan bir güvercin gibi onun yabansı şeytaniliğiyle büyüleniyordu. Miss Ophelia, Eva’ nın Topsy’nin arkadaşlığından hoşlanmasından tedirgin olarak St. Clare’e bunu yasaklamasını önerdi.</p>
		<p>“Peh! Rahat bırakın çocuğu, Topsy onu insan olarak sağlamlaştırır,” dedi St. Clare.</p>
		<p>“Ama o kadar ahlakı bozuk bir çocuk ki, Eva’ya kötü şeyler öğreteceğinden korkmuyor musunuz?”</p>
		<p>“Ona kötülük öğretemez, bazı çocuklara öğretebilir ama kötülük Eva’nın kafasında lahana yaprağına düşmüş çiy gibi erir, tek damlası içeri sızmaz.”</p>
		<p>“O kadar emin olmayın. Ben olsam hiçbir çocuğumun onunla oynamasına izin vermezdim.”</p>
		<p>“Eh, sizin çocuklarınız oynamasın, benimki oynayabilir! Eva şımaracak olsaydı, yıllar önce olurdu bu.”</p>
		<p>Topsy önceleri daha üst düzeydeki öbür hizmetçilerce aşağılanıp kınandı. Çok geçmeden de düşüncelerini değiştirmek için yeterli nedenleri oldu. Topsy’yi aşağılayan herkesin kısa bir süre sonra garip bir kaza geçirdiğini keşfettiler. Ya bir küpe ya sevilen ufak bir süs eşyası kayboluyor, bir giysi berbat olmuş bulunuyor, biri yanlışlıkla sıcak su dolu kovaya takılıyor, tuvaletini giymiş birinin üstüne beklenmedik bir biçimde bir kova çöp dökülüyordu; tüm bu durumlarda bir soruşturma yapıldığında da asla suçlu bulunamıyordu. Topsy mimlenmişti ve tüm ev kazaları için birçok kez evin yasama organı önüne çıktı ama duruşmaları hep bir suçsuzluk örneği olarak ağırbaşlılıkla atlattı. Herkes tüm bunların onun başının altından çıktığından kuşkulanıyordu ama hiçbir zaman kuşkuları doğrulayacak yeterli kanıt olmuyordu. Miss Ophelia da kanıtsız kimseye ceza vermek istemiyordu.</p>
		<p>Muzırlıklar her zaman öyle iyi zamanlanıyordu ki yapan paçayı kurtarıyordu. Örneğin oda hizmetçileri Rosa ile Jane’den alınacak öçler için hep hanımlarıyla aralarında sürtüşme olduğu zamanlar (ki bu pek de seyrek olmuyordu) seçiliyor, onlardan bir yakınma geldiğinde de doğal olarak içtenlikle karşılanmıyordu. Kısaca Topsy çok geçmeden evdekilere onu rahat bırakmalarının uygun olacağını anlattı ve rahat bırakıldı.</p>
		<p>Topsy elle yapılan bütün işlerde başarılı ve hızlıydı, ona öğretilen her şeyi şaşılacak bir hızla öğreniyordu. Birkaç derste, Miss Ophelia’nın yatak odasını toplamayı öyle öğrendi ki, o çok özel hanımefendi bile bir kusur bulamadı. Hiçbir insan eli çarşafları, canı isterse Topsy’ den daha düzgün yayamaz, yastıkları daha iyi kabartamaz, süpürüp, toz alıp, odayı daha iyi toplayamazdı ama Topsy’nin canı pek sık iş yapmak istemiyordu. Miss Ophelia birkaç günlük sabırlı, dikkatli bir denetim sonucunda Topsy’nin yola geldiğinden umutlanmasaydı, gidip kendi işine bakmazdı. Topsy bir-iki saat tam bir kargaşa karnavalı yaratabilirdi. Yatağı yapmak yerine, yastık kılıflarını çıkarıp yünsü kafasını saçlarının arasında kuştüyleri gülünç biçimde sağa sola takılıp kalıncaya kadar yastıkların içine sokarak oynayabilir, yatağın direklerine tırmanıp tepesinden baş aşağı sarkabilir, çarşafları her yana yayabilir, uzun süs yastığına Miss Ophelia’nın geceliğini giydirir, sonra da onunla birlikte şarkı söyleyip ıslık çalarak aynada yüzünü bin bir biçime sokup müthiş gösteriler yapabilirdi. Miss Ophelia onun için çoğu kez Kabil’in ortaya çıkışı anlamında bir sözcük kullanarak “kargaşa yaratıcısı” diyordu. Bu olaylardan birinde Miss Ophelia, Topsy’yi en iyi kızıl Hint krepten şalını başına sarmış, aynanın önünde müthiş bir tavırla prova yaparken buldu. Miss Ophelia ömründe yapmadığı bir şey yapmış, anahtarı çekmecenin üstünde unutmuştu.</p>
		<p>Sabrının son noktasında, “Topsy!” diye bağırdı. “Neden yapıyorsun bunları?”</p>
		<p>“Bilmiyorum hanımım, herhalde kötü olduğum için!”</p>
		<p>“Seninle ne yapacağım, bilmiyorum Topsy.”</p>
		<p>“Beni kırbaçlamalısınız hanımım, benim eski hanımlarım hep kamçılayıp durdulardı. Kırbaçlanmadan çalışmaya alışık değilim ben.”</p>
		<p>“Ama Topsy, ben seni kırbaçlamak istemiyorum. Aklın varsa, iyi şeyler yapmayı da düşünebilirsin, neden yapmıyorsun?”</p>
		<p>“Tanrı’m, hanımım, ben kırbaca alışığım, sanırım bana iyi geliyor.”</p>
		<p>Miss Ophelia reçeteyi uygulamaya kalktığındaysa bağırıp inleyerek, yalvarıp yakararak müthiş bir gürültü kopardı, oysa yarım saat sonra hayranları olan yeniyetmelerle çevrili olarak balkonun çıkıntısına tünemiş, olayı aşağılıyordu.</p>
		<p>“Tanrı’m, Miss Feely de ne kırbaçlarmış hani! Onun kırbacı sivrisineği bile incitmez. Eski efendimin kırbaçlarken insanın etini nasıl kaldırdığını görecektiniz, eski efendi işi bilirdi!”</p>
		<p>Topsy günahlarıyla iğrenç kötülüklerini çok ayrıcalıklı özelliklermiş gibi göstererek büyük bir sermayeye dönüştürdü.</p>
		<p>İzleyicilerine, “Siz zenciler, günahkâr olduğunuzu biliyor musunuz? Eh öylesiniz, herkes öyle! Beyazlar da günahkâr, Miss Feely öyle söylüyor ama bence en büyük günahkârlar zenciler! Yine de Tanrı’m, hiçbiriniz elime su dökemezsiniz! Ben öyle kötüyüm ki, kimse benimle nasıl başa çıkacağını bilemiyor. Eski hanımım zamanının yarısını bana sövmekle geçirirdi. Dünyanın en kötü yaratığı olduğumu düşünüyorum,” der ve bir takla atarak camlı, pırıl pırıl daha yüksek bir yere tüner, herkesten ayrıcalıklı bir yerde üstün bir konum edinerek kendini ödüllendirirdi.</p>
		<p>Miss Ophelia, pazar günlerini tüm içtenliğiyle Topsy’ ye din öğretmeye ayırmıştı. Topsy’nin az rastlanır bir sözcük belleği vardı, öğretmenini yüreklendirecek kadar da akıcı konuşuyordu.</p>
		<p>St. Clare, “Bunun ona ne yararı olacağını umuyorsunuz?” dedi.</p>
		<p>“Çocuklara her zaman yararı olur. Aslında çocukların öğrenmesi gereken bu, biliyor musunuz?” dedi Miss Ophelia.</p>
		<p>“Anlasalar da, anlamasalar da,” dedi St. Clare.</p>
		<p>“Ah, küçükken anlamazlar ama büyüyünce anlamını kavrarlar.”</p>
		<p>“Ben daha kavrayamadım,” dedi St. Clare. “Hem de küçükken bana öğrettiklerinizi hâlâ taşımama karşın.”</p>
		<p>“Ah, siz çok çabuk öğrenirdiniz Augustine. Sizin için büyük umutlar besliyordum.”</p>
		<p>“Artık beslemiyor musunuz?”</p>
		<p>“Çocukkenki kadar iyi olmanızı isterdim Augustine.”</p>
		<p>“Bunu ben de isterdim gerçekten kuzin. Eh, hadi Topsy’yi din bilgisiyle donatın bakalım, belki de hâlâ bir şeyler yapabilirsiniz.”</p>
		<p>Bu konuşma süresince kara bir heykel gibi güzel güzel ellerini kavuşturmuş durmakta olan Topsy, Miss Ophelia’nın işaretiyle konuşmaya başladı.</p>
		<p>“İlk anne babamız kendi iradelerinin özgürlüğüne bırakılınca yaratıldıkları yerden kovuldular.”</p>
		<p>Topsy’nin gözleri pırıldadı, soru sorarcasına baktı.</p>
		<p>Miss Ophelia, “Bu ne demek Topsy?”</p>
		<p>“Hanımım, kovuldukları yer Kintuck’deki o yer miydi?”</p>
		<p>“Hangi yer Topsy?”</p>
		<p>“Kovuldukları yer, Kintuck’dan nasıl geldiğimizi eski efendim anlatır dururdu.”</p>
		<p>St. Clare güldü.</p>
		<p>“Anlamını anlatmalısınız yoksa, kendine göre bir anlam yükler. Orada bir göçten söz ediliyor gibi.”</p>
		<p>“Lütfen doğru durun Augustine. Siz gülüp dururken ben nasıl bir şeyler yapabilirim?”</p>
		<p>“Eh, çalışmaları bir daha aksatmayacağıma şerefim üstüne söz veririm,” diyen St. Clare gazetesini alıp salona gitti, Topsy öykülerini ezbere anlatıp bitirinceye kadar da orada oturdu. Her şey iyiydi de, Topsy arada bir kimi sözcükleri tersyüz edip yerini değiştiriyor, her türlü çabaya karşın yanlışında diretiyordu. St. Clare ise iyi davranacağına ilişkin verdiği tüm sözlerden sonra bu yanlışlardan hınzırca bir haz duyuyor, hoşuna giden bir şey oldu mu Topsy’yi yanına çağırıyor, Miss Ophelia’nın sızlanmalarına karşın bazı dizeleri yineletiyordu.</p>
		<p>“Böyle yapmayı sürdürürseniz, bu çocukla ne yaparım sonra, Augustine?” diyordu Miss Ophelia.</p>
		<p>“Eh, bu kötü oldu, bir daha yapmam ama şu iri sözcüklerin üstünden akan gülünesi, küçük imgeleri duymaya bayılıyorum!”</p>
		<p>“Ama onu yanlış yönlendiriyorsunuz.”</p>
		<p>“Ne fark eder ki, ha bu sözcük ha bir başkası! Hepsi aynı kapıya çıkıyor.”</p>
		<p>“Benden onu doğru yolda yetiştirmemi istediniz, anımsayın ki o da kafası çalışır bir yaratık, bu yüzden de üstündeki etkinize dikkat etmelisiniz.”</p>
		<p>“Ah, çok üzgünüm, öyle de davranmam gerekir ama Topsy’nin de dediği gibi öyle kötüyüm ki!”</p>
		<p>Topsy’nin eğitimi böyle bir yol izlenerek bir-iki yıl sürdü. Miss Ophelia günden güne onunla süreğen bir belayla uğraşırcasına uğraşıp kendini üzdü, zaman geçtikçe de migrene ya da sinir ağrılarına alışan insanlar gibi bu eziyete alıştı.</p>
		<p>St. Clare çocuktan, aynı bir papağanın ya da av köpeğinin numaralarından hoşlanan bir adamın tavrıyla hoşlanıyordu.</p>
		<p>Evin herhangi bir yerinde bir hınzırlığı ortaya çıktığında Topsy soluğu St. Clare’in koltuğunun arkasında alıyor, oraya sığınıyordu, o da öyle ya da böyle barışı sağlıyordu. St. Clare’in bir sürü ıvır zıvır verdiği Topsy onları kuruyemiş ve şekerle karıştırıp gelişigüzel bir eli açıklıkla önüne gelen çocuğa dağıtıyordu. Hakça davranmak söz konusu olduğunda Topsy iyi huylu ve bağımsızdı ama kendini savunurken son derece kinci oluyordu. Eh, o da aramıza katıldı işte, zaman zaman sahneye çıkma sırası geldiğinde öbür oyuncularla görünecek.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f18"><a class="si-backref" href="#ref_f18">18</a><span class="si-footnote-text">. Feely, Ophelia isminin kısaltılmış halidir. (Y.N.)</span></div>
	</div>
</body>
</html>