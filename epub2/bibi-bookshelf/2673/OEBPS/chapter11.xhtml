<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Tom Amcanın Kulübesi</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>11 <span class="inline">Malın ruh halinin yersizliği</span></h1>
		<p>Kentucky’de N. köyündeki bir kır otelinin kapısında bir yolcu belirdiğinde sicim gibi yağmur yağan bir öğleden sonrasının geç saatleriydi. Barın olduğu odada, kötü havanın yarattığı tedirginliğin bu limana attığı her türden insanın toplanmış olduğunu gördü, bar da bu tür kavuşmaların olağan görüntüsünü sunuyordu. Av giysilerini kuşanmış iriyarı, uzun boylu, çıkık kemikli Kentucky’liler soylarına özgü o rahat, tembel tavırları ve gevşek bedenleriyle barı doldurmuşlardı. Engin topraklarda iz sürerken oraya uğramış gibi bir halleri vardı. Tüfeklerini, fişek torbalarını, çantalarını bir köşeye dayamışlardı. Yanlarında av köpekleri ve ufak tefek zenciler vardı.</p>
		<p>Şöminenin bir yanında arkaya kaykılmış iskemlesinde uzun bacaklı bir beyefendi oturuyordu, şapkası başındaydı, çamur içindeki çizmelerinin topukları soylu bir tavırla şöminede dinleniyordu, bu konuda okuyucumuzu bilgilendirelim, bu duruş Batı’nın barlarında çok sevilir, burada yolcular statülerini yükselttiğine inandıkları bu oturuş biçimini kararlılıkla benimsemişlerdir.</p>
		<p>Barın arkasında duran hancı, taşralıların çoğu gibi boylu boslu, iyi huylu, rahat tavırlıydı, başında inanılmayacak kadar çok saçı, onun üstünde de kocaman, yüksek bir şapkası vardı.</p>
		<p>Aslında odadaki herkes başında bu erkek egemenliğinin tipik simgesini taşıyordu. İster şık, gerçek bir şapka olsun, ister palmiye yaprağı ya da yağlanmış kunduz kürkünden yapılma; şapka duygusu versin ya da vermesin, başlarına taktıkları gerçek bir cumhuriyetçinin özgürlüğünün güvencesiydi.</p>
		<p>Gerçekte her özgür bireyin kendine özgü simgesiydi şapka. Bazısı şöyle yana eğerek takardı, bunlar okurlarımızın gülmeyi seven, neşeli, teklifsiz hizmetkârlarıydı, bazısı burunlarına doğru özgürce bastırırdı, bunlar da erkekler arasındaki çetin cevizlerdi ki, zaten taktıkları, takmak <em>istedikleri</em> şapkanın tüm amaçlarına uygun olmasını isterler.</p>
		<p>Bir de şapkalarını iyice arkaya yatırmış olanlar vardır, bunlar da uyanıklardır, her şeylerinin ortada olduğu izlenimini vermek isterler, şapkalarının nasıl durduğunu bilmeyen ya da aldırmayan umursamazlara gelince; bunların şapkaları her yöne kayar. Değişik türde şapkalar aslında gerçek bir Shakespeare dönemi çalışmasıdır. </p>
		<p>Divers zencileri bol, rahat pantolonları, çizgisinde tek bir pot olmayan gömlekleriyle, her şeyi efendiyle konukları yararına düzenlemek için istekliymiş gibi görünmenin dışında aslında pek de bir şey yapmadan oradan oraya seğirtiyorlardı. Bu resme neşeli çatırtılarla yanan ve dumanı kocaman geniş bacada tüten ateşi, ardına kadar açılmış dış kapıyla pencereleri, nemli, soğuk havadaki güzel sert rüzgârda uçuşan benekli patiska perdeyi de eklerseniz, bir Kentucky hanının hazlarını gözünüzde biraz canlandırmış olursunuz. </p>
		<p>Okuduğunuz dönemin Kentucky’lisi kuşaktan kuşağa geçen içgüdüler ve özelliklerden oluşur. Babaları, ormanda yaşayan, yıldızları kandil olarak kullanan, özgür açık göğün altında uyuyan sıkı avcılardı, onların bugüne uzantısıysa evini kamp gibi kullanan, her saat şapka takan, düşe kalka yürüyen, topuklarını şömine ya da iskemlelere dayayanlardır. Aynı babasının çimenlerde yuvarlandığı, topuklarını ağaç ya da kütüklere dayadığı, koca ciğerlerine çekecek havayı ancak bulabileceği için yaz kış ne kadar kapı pencere varsa ardına kadar açık bıraktığı gibi. Bu insanlar umursamaz, iyi huylu, açıkyürekli ve geçinmesi kolay, neşeli tiplerdi.</p>
		<p>İşte yolumuz böyle bir özgürlükler ve rahatlıklar bileşkesine girdi. Yolcumuz görünüşüne özen gösteren, yüzünde kendine özgü bir şeyler okunan, yuvarlak, iyi huylu bir yüzü olan, özenli giyinmiş, kısa boylu, tıknaz bir adamdı. Valiziyle şemsiyesine özel bir dikkat gösteriyordu, içeri kendi elleriyle getirdi ve direterek, inatla görevlilerin tüm rahatlatma önerilerini reddetti. Oldukça kaygıyla çevresine bakındı, değerli eşyalarıyla en sıcak köşeye yöneldi, onları iskemlesinin altına yerleştirerek oturdu, topukları şöminenin ucunu süsleyen ve sinirleri zayıf, titiz alışkanlıkları olan beyefendilere oldukça dehşet verici gelecek bir cesaret ve güçle sağdan sola tüküren değerli zata biraz da korkuyla baktı.</p>
		<p>Sözü edilen beyefendi yeni geleni şerefle selamlarmış gibi çiğnediği tütünü tükürerek, “Eh, yabancı nasılsın bakalım?” dedi.</p>
		<p>Berikinin yanıtı bu gözdağı veren şereflendirmeyi dehşetle savuşturarak, “İyi, sanırım,” oldu.</p>
		<p>Yanıtı alan, cebinden bir tütün şeridi, koca bir de av bıçağı çıkararak, “Yeni haberler var mı?” dedi.</p>
		<p>“Bildiğim kadarıyla yok.”</p>
		<p>Beriki çok kararlı kardeşçe bir tavırla yaşlı beyefendiye bir parça tütün uzattı. </p>
		<p>“Çiğner misin?” dedi.</p>
		<p>Yeni gelen, “Hayır, teşekkür ederim, bana uymaz,” diyerek konuyu kapattı.</p>
		<p>Adam rahatça, “Uymaz ha?” diyerek toplumun genel çıkarı uğruna tütün suyu çıkarmayı sürdürmek için parçayı kendi ağzına attı.</p>
		<p>Yaşlı beyefendi yanındaki adam kendisine dönüp de tütün tükürmeye başlayınca irkildi, uzun boylu adam bunu fark edince son derece iyi huylu bir tavırla ağır silahını başka yöne çevirdi ve bir kenti almaya yetecek askerî yeteneğiyle şöminenin demirlerinden birine tütün saldırısını sürdürdü.</p>
		<p>Büyük bir el ilanının başına toplananları gören yaşlı bey, “O ne?” diye sordu.</p>
		<p>Adamlardan biri kısaca, “Zenci ilanları,” dedi.</p>
		<p>Adı Mr. Wilson olan yaşlı bey ayağa kalktı, valiziyle şemsiyesini dikkatle düzelttikten sonra gözlüğünü çıkarıp burnunun üstüne yerleştirdi, bu işlem tamamlanınca aşağıdaki yazıyı okudu:</p>
		<blockquote>
			<p>Kâğıtlarının altında imzası olan adamlardan kaçan melez George.</p>
			<p>Sözü edilen kişi, bir seksen boyunda, çok açık renk, kahverengi kıvırcık saçları olan çok akıllı bir melezdir. Düzgün konuşur, okuyup yazar. George bir beyaz gibi davranabilir, sırtıyla omuzlarında izler vardır, sağ eli H harfiyle işaretlenmiştir.</p>
			<p>Canlı getirene dört yüz dolar, öldüğünü kuşku bırakmayacak biçimde kanıtlayana da aynı parayı vereceğim.</p>
		</blockquote>
		<p>Yaşlı bey bu ilanı baştan sona alçak sesle ve öğreniyormuşçasına okudu. Şöminenin demirini kuşatma altında tutan uzun bacaklı kıdemli asker, bacaklarını indirerek ayağa kalktı, boylu bosluydu, ilana doğru yürüdü, son derece kasıtla tam üstüne emdiği tütünü tükürdü. Sonra da kısaca, “Bunun için düşündüğüm işte bu!” diyerek yine oturdu.</p>
		<p>Hancı, “Yabancı, neden yaptın bunu?” dedi.</p>
		<p>Uzun boylu adam serinkanlılıkla tütün kesme işine dönerek, “O kâğıdı yazan burada olsaydı da aynı şeyi yapardım,” dedi. “Böyle bir çocuğa sahip olan biri, ona nasıl davranacağını bilemiyorsa onu yitirmeyi <em>hak eder</em>. Kentucky’de böyle ilanlar yüz karasıdır, bilmek isteyen varsa benim düşüncem bu!”</p>
		<p>Hancı, giriş yaparcasına, “Bu bir bakış açısı,” dedi.</p>
		<p>Şömine demirlerine ateş saldırısını yine başlatan uzun boylu adam, “Bende bir yığın çocuk var bayım. Onlara, çocuklar diyorum, <em>kaçın, </em>kazın, ne zaman isterseniz! Asla peşinize düşmeyeceğim! Öyle elimde tutuyorum onları. Her zaman kaçmakta özgür olduklarını bilsinler, bu onların hevesini kırar. Üstelik bir de bugünlerde düşüp kalırsam diye hepsi için kayıtlı azat kâğıtlarım var, onlar da bunu biliyor. Bak sana söylüyorum yabancı, bizim oralarda zencilerinden benden iyi yararlanan yoktur. Benim oğlanlar beş yüz dolarlık taylarla Cincinnati’ye gittiler, satıp parayı da olduğu gibi getirdiler. Mantıklı olanı da bu zaten. Köpek gibi davranırsan köpeğin işiyle köpeğin davranışlarını alırsın karşılığında. İnsan gibi davranırsan insan gibi karşılık verirler.”</p>
		<p>Dürüst davar tüccarı olanca sıcakkanlılığıyla bu ahlaki duyarlılığı şömineye kusursuz bir şeref atışıyla imzaladı. </p>
		<p>Mr. Wilson, “Bence söylediklerinizin tümünde haklısınız dostum,” dedi, “burada sözü edilen gerçekten de iyi bir <em>delikanlıdır, </em>sizi temin ederim. Benim dokuma fabrikamda altı yıla yakın çalışmıştı ve sağ kolumdu bayım. Yaratıcıdır da, bezlerin temizlenmesi için bir makine icat ettiydi, oldukça değerli bir makine. Hâlâ hem bizde hem de başka fabrikalarda kullanılmakta. Patenti de kölenin sahibinde.”</p>
		<p>Davar tüccarı, “Sizi temin ediyorum ki, patenti elinde tutar, ondan para kazanır, sonra da dönüp çocuğun sağ eline damgasını dağlar. Elime bir fırsat geçseydi, öyle sanıyorum ki ben de o herifi dağlardım, görsün bakalım nasıl bir duyguymuş.”</p>
		<p>Odanın öbür köşesinden kaba saba görünüşlü biri, “Yok ya! Onlar kötü davranışlı alaycı zenciler de ondan kesilip dağlanıyor. Doğru dürüst davransalar, böyle yapılmaz,” dedi.</p>
		<p>Davar tüccarı kuru bir sesle, “Bu, Tanrı onları insan olarak yarattı, bir canavara dönüştürmek için canlarının çıkarılması gerekir anlamına gelir,” dedi.</p>
		<p>“Başarılı zenciler hiç de efendilerine bir yarar sağlamaz,” diye beriki konuşmayı sürdürdü. Düşmanlığının yarattığı hor görmeden kaynaklanan kaba, bilinçsiz bir duygusuzluk içinde başkasının hakkını rahatça çiğniyordu.</p>
		<p>“Sen kullanamıyorsan yeteneğin meteneğin yararı ne? Onların bildiği tek yarar fırsat kollamaktır. Benim de böyle birkaç kölem vardı, nehrin aşağısına sattım gitti. Satmasaydım önünde sonunda nasılsa kaybedeceğimi biliyordum.”</p>
		<p>“Sen en iyisi Tanrı’ya bir emret de, sana ruhları olmayan özel bir takım hazırlasın,” dedi davar tüccarı.</p>
		<p>Konuşma, bu noktada tek atlı, dört tekerlekli hafif bir arabanın hana gelişiyle kesildi. Soylu, zarif bir görünümü olan, iyi giyimli, efendi havalı bir adam arabada oturuyor, zenci bir adam da arabayı kullanıyordu. Herkes yağmurlu bir günde her yeni geleni inceleyen işsiz güçsüzler gibi yolcuyu ilgiyle inceledi. Çok uzun boyluydu, esmer İspanyolvari bir teni, güzel, anlamlı kara gözleri vardı, kıvırcığımsı saçları da parlak siyahtı. Güzel biçimli kartal gagası bir burnu, ince düz dudakları, iyi gelişmiş hoş biçimli kolları ile bacakları, her zaman rastlanmayan olağandışı biriyle karşılaştıkları düşüncesiyle herkesi bir anda etkiledi. Adam rahat bir tavırla içeri girip yürüdü, bir baş işareti ile sandığının nereye konulacağını gösterdi, orada bulunanları eğilip selamladı, acele etmeden bara yürüdü, adını Oaklands’ın Shelby arazisinden Henry Butler olarak verdi. Tavrını değiştirmeden dönüp olağan bir tavırla ilana yaklaşıp okudu. Yanındaki adama, “Jim, Bernan’s’ta buna benzer bir çocuğa rastladık değil mi?” dedi.</p>
		<p>“Evet efendi,” dedi Jim, “yalnız el konusunda kuşkuluyum.”</p>
		<p>Yabancı da kayıtsızca esneyerek, “Eh, ben de bakmadım elbette,” dedi. Sonra hancıya doğru yürüyerek acele yazılacak yazıları olduğunu, özel bir oda istediğini söyledi.</p>
		<p>Hancı olanca dalkavukluğuyla gencinden yaşlısına, erkeğinden kadınına, büyüğünden küçüğüne yedi zenci ayarladı, az sonra kuluçkadan çıkan bıldırcın sürüsü gibi cıvıl cıvıl koşuşuyor, seğirtiyor, birbirlerinin ayaklarına basıyor, efendinin odasını hazır etmek için gösterdikleri şevkle birbirlerinin üstüne yuvarlanıyorlardı. Bu arada efendi salonun ortasındaki bir iskemleye rahatça oturmuş, yanındaki adamla konuşmaya dalmıştı. </p>
		<p>Fabrikatör Mr. Wilson, yabancı içeri girdiğinden beri ona tedirgin ve kaygılı bir merakla bakıyordu. Kendi kendine bir yerde tanıştığını tartıyor ama nerede olduğunu çıkaramıyordu. Adamın konuştuğu, hareket ettiği ya da gülümsediği o kısacık birkaç dakika boyunca irkilip gözlerini üstüne dikiyor, parlak, koyu renk gözler ilgisiz bir serinkanlılıkla onunkilerle karşılaşınca da hemen başka yana çeviriyordu. Sonunda beyninde ani bir anımsama ışığı yanmış olmalı ki, yabancıyı donup kalmış bir şaşkınlık ve dehşetle izlemeye başladı, öyle ki adam sonunda kalkıp yanına geldi. Tanır bir edayla, “Sanırım Mr. Wilson,” dedi, elini uzattı, “özür dilerim, sizi daha önce tanıyamadım. Görüyorum ki beni anımsıyorsunuz, Shelby’den Oaklands’lı Mr. Butler.”</p>
		<p>Mr. Wilson düşte konuşan biri gibi, “Evet, evet efendim,” dedi.</p>
		<p>O sırada bir zenci çocuk içeri girdi, efendinin odasının hazır olduğunu bildirdi. </p>
		<p>Adam, “Jim, sandıklara dikkat et,” dedi başından savarcasına, sonra Mr. Wilson’a dönerek, “sizinle odamda birkaç dakika iş konuşmak isterdim, lütfederseniz,” dedi.</p>
		<p>Mr. Wilson uykuda yürür gibi onu izledi, üst katta yeni yakılmış bir ateşin çıtırdadığı büyük bir odaya çıktılar, hizmetçiler oradan oraya uçarcasına seğirterek son hazırlıkları tamamlıyorlardı.</p>
		<p>Her şey bitince hizmetçiler gitti, genç adam düşünceli bir tavırla kapıyı kilitledi, anahtarı cebine koyarak aksi yöne döndü, kollarını göğsünde kavuşturarak dosdoğru Mr. Wilson’un yüzüne baktı.</p>
		<p>“George!” dedi Mr. Wilson. </p>
		<p>“Evet, George,” dedi genç adam.</p>
		<p>“Aklımın köşesinden geçmezdi!”</p>
		<p>“Oldukça iyi kılık değiştirmişim sanırım,” dedi genç adam gülümseyerek. “Küçük bir ceviz kabuğu sarı tenimi tatlı bir kahverengiye çevirdi, saçımı da siyaha boyadım, gördüğünüz gibi ilana benzer bir yanım kalmadı.”</p>
		<p>“Ah George, çok tehlikeli bir oyun bu oynadığın. Sana hiç salık vermem bunu.”</p>
		<p>George aynı gururlu gülümsemeyle, “Kendi sorumluluğum altında yapabilirim,” dedi.</p>
		<p>Burada sırası gelmişken George’un baba tarafından beyaz olduğuna dikkat çekelim. Annesi soyunun bilinen şanssızlarındandı, sahibinin ihtirasının kölesi olmuş, asla babalarını bilmeyecek çocuklar doğurup durmuştu. George, Kentucky’nin en haysiyetli ailelerinin birinden güzel, Avrupalı çizgileriyle boyun eğmez, soylu ruhunu almıştı. Annesinden hafif melez bir ton geçmişti yalnızca. Rengine eşlik eden güzel koyuluktaki gözleriyle bu yeterince dengeleniyordu. Teninin tonunda ve saçının rengindeki hafif değişiklik onu az önce ortaya çıkan İspanyol benzeri adama dönüştürmüştü, hareketlerindeki zarafet ve beyefendi tavrıysa onun için çok doğal olduğundan hizmetçisiyle seyahat eden beyefendi rolünü oynarken hiç zorlanmamıştı. İyi huylu ama aşırı sinirli ve vesveseli bir yaşlı beyefendi olan Mr. Wilson hem odayı hem de göründüğü kadarıyla John Bunyan’ın da dediği gibi kafasının içinde bir şeyleri arşınlıyordu, George’a yardım etme isteğiyle yasa ve emirleri koruma kavramı arasında bölünmüştü, ayaklarını sürüye sürüye dolaşırken düşüncelerini sözcüklere şöyle döktü:</p>
		<p>“Eh George, sanırım kaçıyorsun... Yasal efendini terk ediyorsun... George, buna şaşmam, aynı zamanda buna üzüldüm de, evet kesinlikle sanırım bunu söylemeliyim George... Bunu söylemek benim görevim.”</p>
		<p>George sakin sakin, “Neden üzgünsünüz efendim?” dedi.</p>
		<p>“Neden olur mu, ülkenin yasalarına aykırı davrandığın için.”</p>
		<p>George acı ve güçlü bir vurguyla, “<em>Ülkem mi!</em>” dedi. “Mezardan başka hangi ülkem var benim? Tanrı’dan orada yatıyor olmayı diliyorum!”</p>
		<p>“Yapma George, hayır hayır, bunun yararı yok, bu tür bir konuşma kötü, Kutsal Kitap’a aykırı. George senin sert bir efendin var, aslında, o... azara layık biçimde davranıyor. Onu savunuyormuş gibi yapamam ama meleğin Hacer’e nasıl sahibesine dönmesini ve ona boyun eğmesini buyurduğunu,<a class="si-noteref epub-type_noteref" href="#f1" id="ref_f1">1</a> havarinin de Onisimos’u efendisine gönderdiğini biliyorsun.<a class="si-noteref epub-type_noteref" href="#f2" id="ref_f2">2</a>”</p>
		<p>“Sakın bana Kutsal Kitap’tan örnek vereyim demeyin Mr. Wilson,” dedi George gözleri ateş saçarak. “Bunu yapmayın! Benim karım Hıristiyan, gidebileceğim yere ulaşabilirsem ben de öyle olacağım ama benim şu anki koşullarımda olan bir adama Kutsal Kitap’tan söz ederseniz adamın Kutsal Kitap’tan hepten vazgeçmesi için bu yeterli olur. Ben ulu Tanrı’ya yönelirim, durumu O’na açar, özgürlüğümü aramakla yanlış yapıp yapmadığımı O’na sorarım.”</p>
		<p>İyi huylu adam burnunu silerek, “Bu duygular son derece doğal George,” dedi, “evet doğal ama benim görevim onları senin içinde körüklememek. Evet oğlum, senin için üzülüyorum, kötü bir durum, çok kötü ama havari diyor ki, ‘Herkes bulunduğu koşullara dayanmalı.’ Hepimiz takdiriilahinin getirdiklerine boyun eğmeliyiz. George, anlamıyor musun?”</p>
		<p>George başını arkaya atmış, kollarını geniş göğsünün üstünde sımsıkı kavuşturmuş, dudakları acı bir gülümsemeyle kıvrılmıştı.</p>
		<p>“Merak ediyorum da Mr. Wilson, Kızılderililer gelip sizi bir tutsak olarak karınızla çocuğunuzdan ayırıp uzaklara götürseler ve ömrünüz boyunca onlar için mısır çapalamanızı isteseler, bulunduğunuz koşula dayanmanın göreviniz olduğunu düşünür müydünüz? Öyle sanıyorum ki, bulabildiğiniz ilk başıboş atın Tanrı’nın lütfu olduğunu düşünürdünüz. Öyle değil mi?”</p>
		<p>Ufak tefek yaşlı bey, durumun bu biçimde resmedilişine başını çevirip baktı. Akılcı biri sayılmazdı, bu tanıma verecek mantıkçılarınkinden daha iyi bir cevabı yoktu: Söylenecek bir şey yoksa hiçbir şey söyleme. O da şemsiyesine dikkatle hafif hafif vurarak, katlayarak ve tüm kırışıklarını eliyle düzelterek öylece dururken, vaazını sürdürdü:</p>
		<p>“Bak George, bildiğin gibi hep senin dostun oldum. Ne söyledimse senin iyiliğin içindi. Şimdi bana öyle geliyor ki, sen kendini müthiş bir tehlikeye atıyorsun. Bunun altından kalkacağını ummamalısın. Bunu umarsan, senin için her zamankinden kötü olur, seni kötüye kullanır, yarı ölü bir duruma getirir, nehrin aşağısına satarlar.”</p>
		<p>George, “Bunların hepsini biliyorum Mr. Wilson. Ben bir tehlikeye <em>atılıyorum</em> ama...” diyerek paltosunun önünü açıp iki tabancayla bir de uzun, eğri av bıçağını gösterdi. “İşte! Gelirlerse hazırım! Güney’e asla <em>gitmeyeceğim</em>. Hayır! İş oraya gelirse kendime hiç olmazsa iki metrelik özgür bir toprak kazanabilirim, bu da Kentucky’de benim olacak ilk ve son toprak olur!”</p>
		<p>“Yapma George, bu düşünce biçimin korkunç, gerçekten her şey giderek umutsuzlaşıyor George. Kaygılandım. Ülkenin yasalarına karşı çıkacaksın!”</p>
		<p>“Yine şu ülkem sözü! Mr. Wilson <em>sizin</em> bir ülkeniz var ama benim ya da benim gibi köle anadan doğmuş birinin ülkesi hangisi? Bizler için hangi yasalar var? Onları biz yapmıyoruz, razı da değiliz, onlarla hiç işimiz yok, bizim için tek yaptıkları bizi un ufak edip baskı altında tutmak. Sizin 4 Temmuz konuşmalarınızı duymadım mı? Hepimize yılda bir kez, hükümetler asıl güçlerini yönetilenlerin bunu kabul etmesinden alır demiyor musunuz? Bir adam bunları duyduğunda <em>düşünmez mi</em>? Onu bunu birleştirip işin nereye vardığını görmez mi?”</p>
		<p>Mr. Wilson’un beynini pamuk balyasına benzeyen beyinlerden biri saymak pek de uygunsuz kaçmaz. Yumuşacık, yardımseverlik duygularıyla belirsizlik içinde ve karışıktı. George’a tüm yüreğiyle acıyor, onu kışkırtan bir duyguyu bulanık, belli belirsiz algılıyor ama sınırsız bir dirençle olumlu konuşmayı görevi sanıyordu.</p>
		<p>“George, bu kötü bir şey. Bir dost olarak söylemeliyim ki bu kavramlara burnunu sokmasan iyi olur, onlar senin durumundaki çocuklar için çok ama çok kötüdür, çok!”</p>
		<p>Mr. Wilson masanın başına oturup sinirli sinirli şemsiyesinin sapını çiğnemeye başladı. George gelip kararlı bir tavırla tam karşısına oturdu.</p>
		<p>“Bakın Mr. Wilson, şimdi bana bakın. Karşınızda her koşulda sizin kadar erkek olarak oturmuyor muyum? Yüzüme bakın, ellerime bakın, bedenime bakın.” Genç adam gururla ayağa kalktı. “Neden ben de herkes kadar erkek <em>değilim</em>? Size söyleyeceğimi duyun, Mr. Wilson. Bir babam vardı, şu sizin Kentucky’li beyefendilerden biri, öldüğünde malikânedekileri hoşnut etmek adına köpekleri ve atlarıyla birlikte satılmamı engelleyecek kadar bile beni düşünmeyen bir adam. Şerifin yaptığı satışta annem yedi çocuğuyla oradaydı. Birer birer gözünün önünde satıldılar, tümü de farklı efendilere, ben en küçükleriydim. Annem gelip yaşlı efendinin önünde diz çöktü, onu da benimle birlikte alması, hiç olmazsa bir çocuğunu yanında tutabilmesi için yalvardı, adam da onu koca çizmesiyle tekmeledi. Bunu yaptığını gördüm, adamın evine götürülmek üzere atının boynuna bağlandığımda en son duyduğum ses annemin inlemeleriyle, çığlıklarıydı.”</p>
		<p>“Eee, sonra?”</p>
		<p>“Efendim, adamlardan biriyle anlaşıp en büyük ablamı satın aldı. Dindar, iyi bir kızdı, Baptist kilisesine bağlıydı ve zavallı anneciğimin bir zamanlar olduğu kadar da güzeldi. İyi yetişmişti, yol yordam biliyordu. Önce satın alındığı için sevindim, bana arkadaş olacaktı. Çok geçmeden de bunun için üzüntü duydum. Bayım, kapıda durduğum yerden onun kırbaçlandığını duydum, her vuruş, çıplak yüreğimi kesiyor gibiydi, ona yardım edecek hiçbir şey de yapamıyordum, sizin yasalarınız hiçbir köle kıza yaşam hakkı tanımadığı, o da temiz bir Hıristiyan olarak yaşamak istediği için kırbaçlandı bayım. En sonunda onu New Orleans’taki pazara gönderilmek üzere zincirlenmiş olarak gördüm. Oraya bilinen nedenden ötürü gönderiliyordu, bu onu son görüşüm oldu. Eh, büyüdüm, yıllar, uzun yıllar geçti, anne yok, baba yok, abla yok, tek bir canlı yaratık bile bir köpekten daha çok değer vermedi bana, kırbaçtan, azardan, açlıktan başka bir şey yoktu. Yani, bayım öylesine açtım ki, köpeklerine attıkları kemikleri almak bile hoşuma gidiyordu, yine de küçücük bir çocukken gece boyunca uyanık yatıp ağlamamın nedeni ne açlık ne de kırbaçtı. Hayır bayım, <em>anam ve kız kardeşlerim</em> için ağladım. Şu dünyada beni sevecek tek bir dostum olmadığı için ağladım. Barış ve rahatın ne olduğunu hiç bilmedim. Sizin fabrikanızda çalışmaya gelinceye kadar tek bir tatlı söz söylenmedi bana. Mr. Wilson, siz bana iyi davrandınız, başarılı olmam, okuyup yazma öğrenip adam olmam için yüreklendirdiniz, bunun için de size ne kadar gönül borcu duyduğumu Tanrı biliyor. Derken bayım, karımı buldum, onu gördünüz, ne kadar güzel olduğunu biliyorsunuz. Beni sevdiğini keşfedince, onunla evlendiğimde, yaşıyor olduğuma inanamadım, öyle mutluydum ki, güzel olduğu kadar iyiydi de. Ama şimdi ne oldu? Efendim geliyor, dosdoğru işimden, dostlarımdan, sevdiğim her şeyden beni alıyor ve un ufak ederek pisliğin göbeğine atıyor! Neden? Çünkü, kim olduğumu unutmuşum, öyle diyor, zenciden başka bir şey olmadığımı bana öğretmek içinmiş! Tüm bu olup bitenlerden sonra, son olarak da karımla arama giriyor ve onu bırakıp başka bir kadınla yaşamamı istiyor. Ve sizin yasalarınız tüm bunları yapacak gücü ona veriyor. Peki o Tanrı mı? Mr. Wilson şu işe bir bakın! Anamın, kız kardeşimin, karımın ve benim kalbimizi kıran zalim bir efendiden çok, Kentucky’de sizin yasalarınızın buna izin vermesi, her beyaza bunları yapacak gücü sağlaması, kimsenin de buna dur diyememesiydi! Şimdi siz buna <em>benim</em> ülkemin yasaları mı diyorsunuz? Bayım benim bir ülkem yok, aynı bir babamın olmadığı gibi... ama bir ülke edineceğim. Sizin ülkenizin hiçbir şeyini istemiyorum, tek bana dokunulmasın, sessiz sedasız çıkıp gideyim. Yasaların beni sahiplenip koruyacağı Kanada’ya gittiğimde de <em>orası </em>benim ülkem olacak, ben de oranın yasalarına uyacağım ama tutup da biri beni durdurmaya kalkarsa ayağını denk alsın çünkü umutsuzum. Soluyabildiğim son soluğa kadar özgürlüğüm için savaşacağım. Sizin babalarınızın bunu yaptığını, haklı olduklarını söylüyorsunuz, ben de haklıyım!”</p>
		<p>Bu söylev, yarı oturarak, yarı aşağı yukarı odayı arşınlayarak, gözyaşları içinde, gözlerden ateş fışkırarak, umutsuzluk hareketleriyle yapılmıştı ve yöneltildiği iyi huylu, yaşlı bedene fazla gelmişti, adam kocaman sarı ipek bir mendil çıkararak yüzünü olanca gücüyle kurulamaya koyuldu.</p>
		<p>Ansızın, “Tanrı hepsinin belasını versin!” diye patladı. “Hep söylemedim mi, yaşlı cehennem zebanileri! Umarım bu küfür sayılmaz. Eh, devam et George, devam et ama dikkatli ol oğlum, kimseyi vurma George! Şey olmadığı sürece... yani bence vurmasan <em>iyi olur,</em> en azından ben kimsenin canını yakmadım biliyorsun. Karın nerede George?” diye ekledi. Sinirli bir tavırla ayağa kalkmış, odada yürümeye başlamıştı.</p>
		<p>“Gitti bayım gitti, çocuğu kollarında, Tanrı bilir nereye... Kutupyıldızı’nın ardından... Ne zaman karşılaşırız ya da bu dünyada karşılaşır mıyız, kimse bilemez.”</p>
		<p>“Bu olabilir mi? Şaşılacak şey! Bu kadar iyi yürekli bir aile?”</p>
		<p>“İyi yürekli aileler de borçlanır, <em>ülkemizin </em>yasaları da efendisinin borçlarını ödemek için çocuğu ana kucağından koparıp satmaya izin verir,” dedi George acı acı.</p>
		<p>Dürüst, iyi adam cebini karıştırarak, “Eh, sanırım kararıma uymayacağım, lanet olsun, kararıma <em>uymayacağım</em> işte!” dedikten sonra ansızın ekledi: “Al bakalım George,” cebinden bir tomar para çıkararak ona uzattı.</p>
		<p>“Hayır benim iyi yürekli bayım! Benim için çok şey yaptınız, bu sizin başınızı derde sokar. Umarım istediğim yere götürmeye yetecek kadar param vardır.”</p>
		<p>“Hayır ama almalısın George. Para her yerde en büyük yardımcıdır, dürüst kazanırsan çok paran olmaz. Al, lütfen şimdi al, al oğlum!”</p>
		<p>“Gelecekte ödemek şartıyla alırım bayım,” dedi George parayı alırken.</p>
		<p>“Peki, George bu biçimde daha ne kadar yolculuk edeceksin, umarım çok uzun sürmez. Buraya kadar iyi gelmişsin ama aşırı gözüpeklik bu. Bir de şu zenci... O kim?”</p>
		<p>“Sadık biri, bir yıl önce Kanada’ya gitmiş. Oraya gittikten sonra efendisinin ona duyduğu müthiş öfkeyle zavallı ihtiyar anacığını kırbaçladığını duymuş, onca yolu annesine destek olmaya ve onu alıp götürmek için bir çare bulmaya gelmiş.”</p>
		<p>“Almış mı annesini?”</p>
		<p>“Daha almamış, oralarda dolanıp duruyormuş ama bir çıkar yol bulamamış. Bu arada ona yardım eden arkadaşlarıyla beni tanıştırmak için Ohio’ya kadar gelecek, sonra yine annesine geri dönecek.”</p>
		<p>“Tehlikeli, çok tehlikeli!” dedi yaşlı adam.</p>
		<p>George ayağa kalktı, küçümsercesine gülümsedi.</p>
		<p>Yaşlı adam onu tepeden tırnağa masum bir şaşkınlıkla inceledi.</p>
		<p>“George, bir şey senin kişiliğini harika bir biçimde ortaya çıkarmış, başını dik tutuyor, başka biri gibi konuşup davranıyorsun.”</p>
		<p>“Çünkü ben <em>özgür bir insanım!</em>” dedi George gururla. “Evet bayım, söylediğim tüm <em>efendim</em>ler son kez çıktı ağzımdan. <em>Ben özgürüm!</em>”</p>
		<p>“Dikkat et! Emin olamazsın, yakalanabilirsin.”</p>
		<p>“İş oraya gelirse, tüm insanlar <em>mezarda</em> özgür ve eşittir Mr. Wilson,” dedi George.</p>
		<p>“Yürekliliğinle gerçekten şaşkına döndüm! Bu kadar yakın bir hana kadar gelebilmek...”</p>
		<p>“Mr. Wilson, bu öylesine bir gözüpeklik, burası da o kadar yakın bir han ki, asla akıllarına gelmez, onlar beni ötelerde arar, siz bile tanıyamazdınız. Jim’in efendisi bu ülkede oturmuyor, buralarda tanınmaz. Ayrıca artık ondan vazgeçilmiş, kimse onu aramıyor, beni de ilandan kimse tanıyamaz sanırım.”</p>
		<p>“Ya elindeki işaret?”</p>
		<p>George eldivenini çıkarıp yeni iyileşmiş bir izi gösterdi. Alayla, “Bu Mr. Harris’in saygısının veda kanıtı,” dedi, “on beş gün önce o günlerde kaçmaya çalışacağıma inandığını söylemiş, bunu bana <em>vermeyi </em>de kafasına koymuştu. İlginç değil mi?” Eldivenini yine giydi. </p>
		<p>“Açıkça söyleyeyim ki, düşününce her damla kanım donuyor, koşullarını, atıldığın tehlikeleri düşündükçe...”</p>
		<p>“Benimki donalı yıllar oldu Mr. Wilson, şu andaysa kaynama noktasına ulaştı.” Birkaç saniyelik bir suskunluktan sonra George, “Eh, iyi yürekli bayım,” dedi, “beni tanıdığınızı görünce şaşkın bakışlarınız beni ele vermesin diye sizinle bu konuşmayı yapmayı düşündüm. Yarın sabah erkenden gün ışımadan gidiyorum, yarın gece Ohio’da güvende uyuyabileceğimi umuyorum. Gündüz yolculuk edeceğim, en iyi otellerde duracağım, akşam sofralarında toprak sahipleriyle birlikte olacağım. Hoşça kalın bayım, yakalandığımı duyarsanız anlayın ki öldüm!”</p>
		<p>George kaya gibi duruyordu, elini bir prens gibi uzattı. Ufak tefek dost ihtiyar tüm yüreğiyle onu sıktı, küçük bir uyarı sağanağında bulunduktan sonra şemsiyesini alıp sendeleyerek odadan çıktı.</p>
		<p>Yaşlı adam kapıyı kapatırken George durup düşünceli düşünceli baktı. Beynindeki bir düşünce parlamış gibiydi. Kapıya seğirtti, açarak, “Mr. Wilson son bir söz...” dedi.</p>
		<p>Yaşlı beyefendi yine içeri girdi, George da eskisi gibi kapıyı kilitledi sonra bir an kararsız, yere gözlerini dikip durdu.</p>
		<p>Ani bir çabayla başını kaldırarak, “Mr. Wilson, bana davranışlarınızda bir Hıristiyan olduğunuzu gösterdiniz, içinizdeki Hıristiyanca iyilikten son bir şey istiyorum,” dedi.</p>
		<p>“Nedir George?”</p>
		<p>“Bakın bayım, söylediğiniz doğruydu. Dehşet verici bir tehlikeye <em>atılıyorum. </em>Ölürsem dünya yüzünde umursayacak tek kişi yok.” Soluğunu hızla içine çekti, büyük bir çaba harcayarak konuşuyordu. “Tekmelenip köpek gibi gömüleceğim, ertesi gün de kimse bunu düşünmeyecek, <em>zavallı karım dışında! </em>Zavallıcık! İnleyecek, acı çekecek, bir yolunu bulabilirseniz Mr. Wilson, bu küçük iğneyi ona gönderin. Bana Noel armağanı olarak vermişti zavallı çocuk! Ona verin ve sonsuza kadar onu seveceğimi söyleyin. Yapar mısınız? Yapar mısınız?” dedi içtenlikle.</p>
		<p>İğneyi yaşlı gözlerle alan yaşlı adam sesinde elem dolu bir titremeyle, “Evet elbette, zavallı dostum!” dedi.</p>
		<p>“Ona bir tek şey söyleyin. Bu benim son isteğim, Kanada’ya <em>gidebilirse </em>orada kalsın. Hanımı ne kadar iyi yürekli olursa olsun, evini ne kadar çok severse sevsin, geri dönmemesini rica edin, kölelik hep acıyla sonuçlanır. Oğlumuzu özgür bir erkek olarak yetiştirsin ki, o benim kadar acı çekmesin. Ona bunu söyleyin Mr. Wilson olur mu?”</p>
		<p>“Olur George, ona söyleyeceğim ama senin de ölmeyeceğine güveniyorum, bundan güç al, sen yürekli bir adamsın. Tanrı’ya güven George. Yüreğimin ta içinden sen de güvende olsaydın diyorum.”</p>
		<p>George yaşlı adamın sözünü keserken, sesinde acı bir umutsuzluk vardı.</p>
		<p>“Güvenilecek bir Tanrı <em>var mı? </em>Ah, ömrüm boyunca öyle şeyler gördüm ki, sonunda beni bir Tanrı olamaz duygusuna getirdiler. Siz Hıristiyanlar, bunlar bize nasıl görünür bilemezsiniz. Sizin için bir Tanrı var, bizim için de var mı?”</p>
		<p>“Aaa, hayır yapma, yapma evladım!” dedi yaşlı adam. Konuşurken neredeyse ağlayacaktı. “Duyguların böyle olmasın! O’nun çevresinde bulutlar da karanlık da var ama doğruluk ve adalet, O’nun makamının düzenidir. Bir <em>Tanrı </em>var George, inan, güven O’na; hiç kuşkum yok ki sana yardım edecektir. Her şey doğruya ulaşacak, bu yaşamda olmasa bile öbüründe.”</p>
		<p>Bu basit yaşlı adamın gerçek anlamdaki dindarlığı ve iyilikseverliği, konuştukça George’da farklı bir değer duygusu uyandırmıştı. İçine kapanmış bir tavırla bir aşağı bir yukarı yürümekten vazgeçti, düşünceli düşünceli durdu ve alçak sesle, “Bunu söylediğiniz için teşekkürler dostum, <em>düşüneceğim bunu,</em>” dedi.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f1"><a class="si-backref" href="#ref_f1">1</a><span class="si-footnote-text">. Eski Ahit, “Yaratılış”, 16:9. (Y.N.)</span></div>
		<div class="si-footnote html5_aside epub-type_footnote" id="f2"><a class="si-backref" href="#ref_f2">2</a><span class="si-footnote-text">. Yeni Ahit, “Koloseliler”, 4:7. ((Y.N.)</span></div>
	</div>
</body>
</html>