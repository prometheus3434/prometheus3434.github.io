<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Tom Amcanın Kulübesi</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>40 <span class="inline">Şehit</span></h1>
		<div class="epigraph-float html5_section">
			<p>Sanmayın ki Tanrı adaleti unutur.</p>
			<p>Her ne kadar yaşamın sıradan armağanları bunu yadsısa da,</p>
			<p>Her ne kadar paramparça olmuş kanayan bir yürekle</p>
			<p>İnsanların nefretle tekmeleyerek hakaretle </p>
			<p class="indent1">reddettikleri o, ölüme gidiyorsa da</p>
			<p>Tanrı her acı günü işaretlemiştir</p>
			<p>Ve her acı gözyaşı damlasını da</p>
			<p>Ve cennetteki uzun kutlu yıllar</p>
			<p>Burada acı çeken çocukların acılarının bedelini ödeyecektir.</p>
			<p class="epi-gap">WILLIAM CULLAN BRYANT, “The Marty”</p>
		</div>
		<div class="clear"/>
		<p>En uzun yolun bile varacağı bir son vardır, en kasvetli gece bile güne kavuşur. Dakikaların sonsuz, aman tanımayan geçişi kötü bir günü sonsuz geceye taşımak için nasıl acele ederse geceyi de aynı aceleyle sonsuz gündüze taşır.</p>
		<p>Alçakgönüllü dostumuzla bugüne kadar kölelik vadisinde birlikte yol aldık. Önce kolaylık ve hoşgörünün çiçekli tarlalarından geçtik, ardından bir insan için sevgili, değerli olanlardan yürek burkucu ayrılığı yaşadık. Derken cömert ellerin zincirlerini çiçeklerle süslediği güneşli bir adada onunla birlikte bekledik, son olarak da yaşam umudunun son ışığı da gecenin içinde yittiğinde onu izledik ve yeryüzü karanlığının karalığında görülmeyenin gökkubbesinin o yepyeni anlamlı, göz alıcı görkeminin yıldızlarla nasıl parladığını gördük.</p>
		<p>Şimdi sabah yıldızı dağların doruklarının üstünde, dünyadan gelmeyen esintileriyle günün kapılarının açılmaya başladığını gösteriyor.</p>
		<p>Cassy ile Emmeline’in kaçışı Legree’nin aksiliğini son noktaya çıkarmıştı, öfkesiyse tahmin edileceği gibi Tom’un savunmasız başında patladı. Legree haberi verdiğinde Tom’un gözünde ansızın yanıp sönüveren bir ışık ve ellerini kaldırıvermesi, Legree’nin gözünden kaçmadı. Tom’un kovalayanların arasında olmadığının da ayırdındaydı. Zorlamayı düşündü ama insanlıkdışı bir şey yapması emredildiğinde Tom’un eğilmezliğine ilişkin eski deneyimini anımsayınca onunla zıtlaşmaktan vazgeçmeye karar verdi.</p>
		<p>Böylece Tom, ondan dua etmesini öğrenmiş birkaç kişiyle arkada kaldı, kaçaklar için dua ettiler. Legree şaşkın, bunalmış döndüğünde uzun süredir kölesine nefret biriktirmekte olan yüreği, ölümcül ve amansız ne kadar duygu varsa yığmaya başladı. Satın aldığından beri durmadan, herkese cesaret veren Cassy’yi yüreklendiren o değil miydi? İçinde sessiz sedasız cehennem azabı gibi yanan bir ruh yok muydu?</p>
		<p>O gece yatağında otururken Legree, “Ondan <em>nefret </em>ediyorum,” dedi. “<em>Nefret</em> ediyorum. Hem, o BENİM değil mi? İstediğimi yapamaz mıyım ona? Kim engelleyebilir ki bunu?” Elinde bir şey varmış da parçalamak istiyormuş gibi yumruğunu sıkıp salladı.</p>
		<p>Ama beri yanda Tom sadık, değerli bir hizmetkârdı, Legree bunun için ondan daha çok nefret etse de, bunun ayırdında olması elini ayağını azıcık bağlıyordu.</p>
		<p>Ertesi sabah hiçbir şey söylemeden kimileri komşu ekim alanlarından olmak üzere köpekler ve tüfeklerle bir topluluk kurup bataklığı sararak bir av başlatmaya karar verdi. Bu iş iyi, güzel bir biçimde başarıya ulaşırsa Tom’u önüne çağırtmaz mıydı –dişleri kenetlendi, kanı kaynadı– işte <em>o zaman</em> ya onun direncini kıracak ya da... İçinde ruhunun onayladığı dehşet verici, uğursuz bir fısıltı vardı.</p>
		<p>Şimdi siz tutup bir efendinin baş <em>sorumluluğu</em> kölesi için etkili bir güvence oluşturmaktır, diyebilirsiniz. İyi de öfkeli, amacına ulaşmak için bile bile ruhunu şeytana satan bir adam böyle bir şey yapar mı?</p>
		<p>Ertesi gün Cassy budak deliğinden dışarıyı incelerken, “Eh, bugün av yine başlar artık!” dedi.</p>
		<p>Üç-dört atlı adam evin önündeki boşlukta arada atları şahlandırarak dolaşıyor, bir-iki garip köpek onları tutan zencilerin ellerindeki kayışlarını çekiştiriyor, birbirleriyle dalaşıp havlıyorlardı.</p>
		<p>Adamlardan ikisi komşu tarlaların gözcüsü, öbürleri de işe ilgi duyup gelmiş komşu kasabadaki birahaneden Legree’nin arkadaşlarıydı. Bundan daha sert ifadeli, çirkin bir topluluk düşünülemezdi.</p>
		<p>Legree aralarında dolaşıp zencilere bile bolca içki dağıtıyordu. Zenciler arasında bu tür hizmetler tatilden sayıldığı için tümü de dünden razı koşup gelmişlerdi.</p>
		<p>Cassy kulağını budak deliğine yapıştırdı, sabah yeli eve doğru estiğinden konuşmaların pek çoğunu duyabiliyordu. Dikkat kesilmiş dinlerken sert ifadeli koyu renk yüzüne tehlikeli bir sırıtış yayıldı. Araziyi bölüştüklerini, köpeklerin rekabet becerilerini tartıştıklarını, gördüklerinde ateş etmeleri için verilen emirleri, yakalama durumunda herkesin tek tek ne yapacağını konuştuklarını duyuyordu.</p>
		<p>Cassy geri çekildi, ellerini kavuşturdu, başını yukarı kaldırdı.</p>
		<p>“Ah yüce, ulu Tanrı’m! <em>Hepimiz</em> günahkârız ama böyle davranılması için dünyanın geri kalanından fazla <em>biz</em> ne yaptık?”</p>
		<p>Konuşurken yüzü son derece içtenlikliydi. Emmeline’e bakarak, “<em>Sen</em> olmasaydın çocuk, dışarı çıkıp <em>onlara</em> gider, beni <em>vuracak</em> kişiye teşekkür ederdim,” dedi, “özgürlüğün bana ne yararı olacak ki? Çocuklarımı bana geri verebilecek mi? Ya da beni eski Cassy yapabilecek mi?”</p>
		<p>Emmeline o çocuksu sadeliği içinde, Cassy’nin bu karanlık ruh durumlarından azıcık korkuyordu. Biraz kafası karışmış gibiydi, hiç sesini çıkarmadı. Yalnızca okşayan, tatlı bir hareketle Cassy’nin elini ellerinin arasına aldı.</p>
		<p>Cassy hemen elini çekti.</p>
		<p>“Yapma! Sonra kendini sevdirirsin bana. Bir daha hiçbir şeyi sevmek istemiyorum!”</p>
		<p>“Zavallı Cassy! Öyle hissetme! Tanrı özgürlüğümüzü bağışlarsa belki senin kızını da geri verir; ama ne olursa olsun ben senin kızın gibi olacağım. Zavallı yaşlı annemi bir daha hiç göremeyeceğimi biliyorum! Beni sevsen de sevmesen de ben seni seveceğim Cassy!”</p>
		<p>Tatlı, çocuk gibi ruh kazandı. Cassy onun yanına oturdu, kolunu boynuna atarak yumuşak, kahverengi saçlarını okşamaya başladı, Emmeline de Cassy’nin o muhteşem gözlerinin güzelliğine şaştı. Şimdi yaş içinde yumuşacıktılar.</p>
		<p>“Ah Em! Çocuklarıma acıktım, susadım, gözlerim onların yollarında kaldı! Bak! Bak!” diyerek göğsüne vurdu. “Boş, bomboş! Tanrı çocuklarımı geri verirse dua edebilirim.”</p>
		<p>“Ona güvenmelisin Cassy, o bizim babamız.”</p>
		<p>“Laneti üstümüzde. Öfkeyle bizden yüz çevirdi,” dedi Cassy.</p>
		<p>“Hayır Cassy! Tanrı bize iyi şeyler yapacak! Ondan umudumuzu kesmeyelim!” dedi Emmeline sonra da ekledi: “Benim umudum hep olmuştur.”</p>
		<p>Av uzun, neşeliydi, her yer bir baştan bir başa tarandı ama başarısız oldu. Cassy ağırbaşlı ve alaycı bir övünçle başını eğdi, atından keyfi kaçmış, yorgun argın inen Legree’ye baktı. Legree oturma odasında ayaklarını uzatıp otururken, “Şimdi Quimbo hemen git şu Tom’u buraya getir, çabuk ol!” dedi. “Tüm bu olup bitenler o lanet herifin başının altından çıkıyor, ya o kara deliğinden onu çıkarırım ya da her şeyin nedenini öğrenirim!”</p>
		<p>Birbirlerinden nefret etmelerine karşın Quimbo ile Sambo, Tom’a karşı da efendilerinden de az olmayan bir nefret duyma konusunda hemfikirdiler. Önceleri Tom yokken bir gün Legree onu gözcülerin denetçisi olması için aldığını söylemiş, bu da onlarda kin doğurmuş, efendilerinin hoşnutsuzluğuna neden olup gözünde alçaldığını gördüklerinde de yoz, aşağılık doğaları bu duyguları büyütmüştü. Bu nedenle de Quimbo, efendisinin emirlerini uygulamak için oradan son derece kararlı ayrıldı.</p>
		<p>Tom haberi aldığında yüreği onu uyardı. Kaçakların tüm planını şu anda saklandıkları yeri, başa çıkmak zorunda olduğu adamın öldürücü yapısını ve zorba gücünü biliyor ama içten içe umarsızlara ihanet etmektense ölmeyi yeğleyecek kadar içindeki Tanrı’dan güç alıyordu.</p>
		<p>Sepetini yere bıraktı, yukarı bakarak, “Ruhumu ellerine teslim ediyorum.<a class="si-noteref epub-type_noteref" href="#f64" id="ref_f64">64</a> Beni ancak sen geri alırsın, ey gerçeğin Tanrı’sı!” dedi, ardından da kendini onu yakalamış olan Quimbo’nun kaba saba, vahşi ellerine bıraktı.</p>
		<p>Dev onu sürüklerken, “Tamam tamam, şimdi kavuşacaksın!” dedi. “Efendimin <em>tepesi attı!</em> Şimdi sıvışmak yok artık! Kavuşacağından hiç kuşkun olmasın! Efendinin zencilerinin kaçmalarına yardım etmek nasıl oluyormuş gör bakalım! Bakalım neler göreceksin!”</p>
		<p>Bu zalim sözcüklerden hiçbiri o kulağa ulaşmadı! Daha yüksek bir ses, “Bedenini öldürmelerinden korkma, ondan sonra yapabilecekleri hiçbir şey kalmaz,”<a class="si-noteref epub-type_noteref" href="#f65" id="ref_f65">65</a> diyordu. Zavallı adamcağızın sinir ve kemikten oluşmuş bedeni bu sözleri duyunca Tanrı’nın parmağı dokunmuş gibi titredi ve ruhunda başka, daha yüce bir ruhun gücünü duyumsadı. Önlerinden geçerken ağaçlar, çalılar, köleliğin barakaları ve tüm rezillik bir arabanın önünden akıp giden görüntüler gibi hızla yanından geçiverdi. Yüreğinin atışlarını ruhunda duydu, evi görünmüştü, kurtuluş saatinin de eli kulağındaydı.</p>
		<p>Legree ayağa kalktı, Tom’un ceketinin yakasına gaddarca yapışarak, “Eee Tom?” dedi, kararlı öfkesi galeyana gelmişti, dişlerinin arasından konuşuyordu. “Seni ÖLDÜRMEYE karar verdiğimi biliyor musun?”</p>
		<p>Tom sakince, “Öyle görünüyor efendim,” dedi.</p>
		<p>Legree acımasız ve müthiş bir sükûnetle, “Şu kızlar hakkında bildiklerini söylemezsen <em>bunu hemen yapacağım</em> Tom!” dedi.</p>
		<p>Tom hiç sesini çıkarmadı.</p>
		<p>Legree ayağını yere vurdu, öfkeli bir aslan gibi kükreyerek, “Duyuyor musun? Konuş!” diye bağırdı.</p>
		<p>Tom ağır, kesin ve kararlı bir dille, “Söyleyecek bir şeyim yok efendim,” dedi.</p>
		<p>“Yani bana <em>bilmediğini</em> mi söylemek cesaretinde bulunuyorsun yaşlı, kara Hıristiyan seni!”</p>
		<p>Tom yine sustu.</p>
		<p>Legree öfkeyle ona vurarak gürledi:</p>
		<p>“Konuş! Bir şey biliyor musun?”</p>
		<p>“Biliyorum efendim ama söyleyemem. <em>Ölürüm daha iyi!</em>”</p>
		<p>Legree derin bir soluk aldı, öfkesini bastırarak Tom’un kolunu kavradı, yüzünü iyice onunkine yaklaştırarak dehşet uyandıran bir sesle, “Dinle Tom,” dedi, “geçen sefer seni bıraktığım için bu kez söylediğimi yapmayacağımı sanıyorsun ama bu kez <em>kararımı</em> verdim, bedelini de hesapladım. Hep bana karşı durdun, şimdi <em>ya </em>seni <em>ele geçiririm</em> <em>ya da öldürürüm! </em>Biri ya da öbürü. İçindeki her damla kanı sayarak alacağım birer birer, sen pes edinceye dek!”</p>
		<p>Tom efendisine baktı.</p>
		<p>“Efendim, siz hasta, zorda ya da ölüyor olsaydınız, sizi kurtarmak için yüreğimin kanını <em>ben verirdim</em>, bu zavallı hasta bedendeki her damla kanı almak sizin değerli ruhunuzu kurtaracak olsaydı, Tanrı’nın bana kendininkini verdiği gibi ben de size rahatça verirdim. Ah efendim! Bu büyük günahı ruhunuza yüklemeyin! Size benden çok acı verecek! En kötüsünü de yapsanız benim dertlerim çok geçmeden sona erecek ama tövbe etmezseniz sizinki <em>asla</em> sona ermeyecek!”</p>
		<p>Bu duygu patlaması, fırtınanın uğultusu içinde kutsal bir müziğin küçücük garip bir parçacığının kulağa çalınıvermesi gibi bir anlık suskun bir duraklamaya neden oldu. Legree şaşırmış, korkmuş, donakalmıştı, Tom’a baktı. Öylesine bir suskunluk vardı ki, eski saatin tik takları duyuluyordu. Adamın kaskatı yüreğine şok dalgası gibi merhamet zerk etmeye çalışmıştı da, şansının son dakikalarını değerlendiriyordu sanki Tom.</p>
		<p>Ne var ki, bu yalnızca bir an sürdü. Duralanan bir an, kararsız bir acıma titreşimi oldu ama kötülüğün ruhu yedi kat öfke ve şiddetle baskın çıktı, kızgınlıktan kanı beynine sıçrayan Legree kurbanını yere serdi.</p>
		<p>Bir sürü kanlı kötülük görüntüsü kulağımızla yüreğimizi dehşet içinde bırakmakta. İnsanlar yapmaya güç buldukları şeyi duymaya güç bulamıyor. İnsan ve Hıristiyan kardeşlerimizin çekmek zorunda kaldıkları acılar, en gizli odada bile bizlere söylenemeyecek kadar ruhumuzu incitir. Yine de ah yurdum benim! Tüm bunlar senin yasalarının gölgesi altında yapılıyor! Ah İsa! Senin kilisen de öyle sessiz kalıyor ki! </p>
		<p>Ama eskilerden BİRİ var ki O’nun acısı, işkence, aşağılama, utanç araçlarını şan, şeref, sonsuz yaşam simgesine çevirdi. O’nun ruhunun olduğu yerde aşağılayıcı kırbaç darbeleri, kan ve hakaret Hıristiyanların son çabalarını yalnızca şerefli kıldı. O eski kulübedeki uzun gecede Tom’un sevgi dolu ruhu yumruklarla kırbaçlara katlanırken, yalnız mıydı?</p>
		<p>Hayır! Yanında yalnızca onun gördüğü BİRİ duruyordu. Tanrı’nın Oğlu’na benzeyen biri.</p>
		<p>Ayartıcı, öfkeyle zorbalık isteğinden körleşmiş olarak Tom’un yanında durmuş, masumları ele vererek işkenceden kendini kurtarması için ona her an baskı yapmıştı. Ne var ki yiğit, sadık yürek Sonsuzluğun Kayasına<a class="si-noteref epub-type_noteref" href="#f66" id="ref_f66">66</a> sıkı tutunmuştu. İsa efendisi gibi, o da başkalarını kurtarırsa kendini de kurtaracağını biliyordu ve yapılan en aşırı şey bile ağzından duayla kutsal inanç dışında bir şey sökemiyordu.</p>
		<p>Sambo <em>kendi doğasına karşın</em> kurbanın sabrından etkilenmişti.</p>
		<p>“Gidiyor efendim,” dedi.</p>
		<p>Legree, “Bastırın, pes edinceye kadar! Veriştirin! Bastırın!” diye bağırıyordu. “İtiraf edinceye kadar damarlarındaki her damla kanı alacağım!”</p>
		<p>Tom gözlerini açtı, efendisine baktı.</p>
		<p>“Zavallı, sefil yaratık! Daha fazla yapabileceğin bir şey yok! Tüm ruhumla seni bağışlıyorum!” diyerek tümüyle kendinden geçti.</p>
		<p>Legree bir adım atıp şöyle bir baktı.</p>
		<p>“Kalıbımı basarım ki bu kez sonsuza dek işi bitti. Evet, öyle! Eh, sonunda ağzı kapandı da rahat ettik!”</p>
		<p>Evet Legree ama ya senin içindeki o sesi kim susturacak? Pişmanlığı, duayı, umudu arkada bırakmış ruhunda yanan o ateş hiç söndürülmeyecek.</p>
		<p>Yine de Tom tam anlamıyla gitmiş sayılmazdı. Düşündürücü sözleri, inanç dolu duaları, Tom’a kötülük yapma aracı olmuş, o hayvanlaştırılmış siyahları yüreklerinden vurmuştu. Legree çağırdığı anda iki adamı onu alaşağı etmiş, sonra da bilgisizliklerinden Tom’u yaşama geri çağırmaya çabalamışlardı. <em>Bunun </em>onlara bir yararı olacakmış gibi.</p>
		<p>Sambo, “Kalıbımı basarım ki çok kötü bir şey yaptık. Umarım bundan efendi sorumlu tutulur, biz değil,” dedi.</p>
		<p>Yaralarını yıkadılar, yatması için atık pamuklardan derme çatma bir yatak uydurdular sonra biri eve süzüldü, çok yorgun olduğunu bahane ederek Legree’nin içkisinden bir bardak almak için yalvardı.</p>
		<p>Getirip Tom’un boğazından aşağı boca etti.</p>
		<p>Quimbo, “Ah Tom, sana çok kötü davrandık!” dedi.</p>
		<p>Tom ölgün bir sesle, “Tüm yüreğimle sizi bağışlıyorum,” dedi.</p>
		<p>Sambo da, “Ah Tom, bize <em>İsa’nın</em> kim olduğunu anlat! Hani şu gece boyunca yanında duran? O kim?” diye sordu.</p>
		<p>Sözcük, sönen, bayılan ruhu canlandırdı. Tom O “harika olandan” birkaç yaşam dolu cümle söyledi. Yaşamını, ölümünü, sonsuz varlığını ve kurtarma gücünü anlattı. O iki yabani, ikisi de ağladı.</p>
		<p>Sambo, “Neden bunu daha önce duymadım? Ama inanıyorum, elimde değil, Tanrı İsa, bize acı!” dedi.</p>
		<p>“Zavallı yaratıklar,” dedi Tom. “Sizi İsa’ya götüreceğini bilsem her şeyimi verirdim! Ah Tanrı’m! Şu iki ruhu daha kat yanıma! Yalvarırım!”</p>
		<p>Dua yanıtlandı!</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f64"><a class="si-backref" href="#ref_f64">64</a><span class="si-footnote-text">. Yeni Ahit, “Luka”, 23:46. (Y.N.)</span></div>
		<div class="si-footnote html5_aside epub-type_footnote" id="f65"><a class="si-backref" href="#ref_f65">65</a><span class="si-footnote-text">. Yeni Ahit, “Matta”, 10:28. (Y.N.)</span></div>
		<div class="si-footnote html5_aside epub-type_footnote" id="f66"><a class="si-backref" href="#ref_f66">66</a><span class="si-footnote-text">. Eski Ahit, “Yeşaya”, 26:4. (Y.N.)</span></div>
	</div>
</body>
</html>