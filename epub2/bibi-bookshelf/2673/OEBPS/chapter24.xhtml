<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Tom Amcanın Kulübesi</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>24 <span class="inline">Dokundurmak</span></h1>
		<p>Bu olaydan iki gün sonra Alfred St. Clare ile Augustine ayrıldı, genç kuzeninin arkadaşlığıyla hareketlenmiş ve gereğinden fazla çaba harcamış olan Eva, hızla güç yitirmeye başladı. Sonunda St. Clare istenmeyen gerçeği aralarına sokar korkusuyla hep kaçtığı bir şeye, bir doktora razı oldu.</p>
		<p>Eva birkaç gün evden çıkamayacak kadar kötüleşince doktor çağrıldı.</p>
		<p>Marie St. Clare çocuğun giderek bozulan sağlığıyla yiten gücünü hiç umursamıyor, kurbanı olduğuna inandığı iki-üç yeni hastalık türünü incelemeye dalmış bulunuyordu.</p>
		<p>Marie’nin inancının birinci ilkesi kimsenin kendinden daha çilekeş olmadığı, olamayacağıydı, bu nedenle de çevresindekilerden birinin hasta olmasına kızgınlıkla karşı çıkıyordu. Böyle bir durumun tembellik ya da dikkat çekmekten başka hiçbir şey olmadığından hiç kuşkusu olmazdı, <em>kendisi</em> kadar acı çekseler aradaki ayrımı görürlerdi elbette. Onlara gereken buydu.</p>
		<p>Miss Ophelia, Eva konusunda onun analık duygularını uyandırmak istemiş ama bu çabası boşuna olmuştu.</p>
		<p>“Çocuk hiç de hastaymış gibi değil, koşup oynuyor,” diyordu anne.</p>
		<p>“Ama o öksürük hep var.”</p>
		<p>“Öksürük! <em>Bana</em> öksürüğü anlatman gerekmiyor. Ben günlerimi hep öksürüğe tutsak geçiriyorum. Ben Eva’nın yaşındayken verem olduğumu sanmışlardı. Geceler boyu annem yanı başımda oturdu. Ah, Eva’nın öksürüğü bir şey değil!”</p>
		<p>“Ama giderek zayıf düşüyor, soluk darlığı çekiyor.”</p>
		<p>“Tanrı’m! Yıllarca ben de çektim onu, sinirsel bir şey, o kadar.”</p>
		<p>“Ama geceleri terliyor.”</p>
		<p>“Eh, ben de on yıl çektim bunları. Geceleri sık sık çamaşırlarım sırılsıklam olurdu. Geceliğimde tek bir kuru iplik kalmadığı gibi, çarşaflar öyle ıslanırdı ki, annem kurumaları için asmak zorunda kalırdı. Eva o kadar terlemiyor!”</p>
		<p>Miss Ophelia bir süre çenesini kapalı tuttu ama Eva’nın gücü öylesine tükendi ki, bir doktor çağrıldı ve Marie ansızın ağız değiştirdi.</p>
		<p>Miss Ophelia alayla, “Biliyordu,” dedi. “Yazgısının anaların en dertlisi olarak yazıldığını hep hissetmişti. Kendi bozuk sağlığı yüzünden perişan zaten, biricik evladı da gözünün önünde mum gibi eriyor!” Derken Marie, Mammy’li geceleri birbiri ardına sıraladı, yeni gelen acıya güvenerek her zamankinden daha büyük bir güçle herkesi azarlamaya, ortalığı velveleye vermeye başladı.</p>
		<p>St. Clare, “Böyle söylemeyin sevgili Marie’ciğim! Böyle bir anda her şeyden vazgeçmemelisiniz!” diyordu.</p>
		<p>“Siz de bir annenin duyguları yok ki St. Clare! Beni asla anlayamazsınız! Biliyorsunuz.”</p>
		<p>“Ama her şey bitmiş gibi konuşmayın!”</p>
		<p>“Ben bunu sizin gibi kayıtsız karşılayamam St. Clare. Çocuğumuzun dehşet verici bir durumda olduğunu <em>siz</em> hissetmiyorsanız, <em>ben hissediyorum</em>. Bugüne kadar çektiklerim de düşünülürse, bu benim için dayanılmayacak kadar ağır.”</p>
		<p>“Eva’nın çok kırılgan olduğu doğru, <em>bunu</em> hep biliyordum, son zamanlarda da gücünü tüketecek kadar hızlı büyüdü, bu nedenle durumu ciddi ama şu anda yalnızca havanın sıcaklığı, kuzeninin gelişinin yarattığı heyecan ve gösterdiği çaba onu halsiz düşürdü. Doktor umut var dedi.”</p>
		<p>“Eh işin parlak yanına bakabiliyorsanız, buna şükredin, bu dünyada duyarlı olmamak bir lütuftur. Ben de kuşkusuz bu kadar duyarlı olmamayı çok isterdim, beni perişan ediyor! Keşke benim dışımdakiler kadar işi kolayından almayı <em>becerebilseydim</em> diyorum.”</p>
		<p>Marie yeni acısını çevresindeki herkes için her türlü eziyete özür ve neden gösterisi olarak kullandığından herkesin burnundan getiriyordu. Birinin söylediği bir söz, herhangi bir yerde yapılmış ya da yapılmamış herhangi bir şey, Marie’nin o çok özel üzüntülerini kavramakta yetersiz, katı yürekli, duyarsız yaratıklarla çevrili olduğunun yeni bir kanıtı oluveriyordu. Zavallı Eva bu konuşmalardan bazılarını duymuş, annesine acımaktan, onu bu kadar dertlendirdiği için duyduğu üzüntüden o kadar ağlamıştı ki, gözleri şişmişti.</p>
		<p>Eva’nın amansız hastalığının, mezarın kıyıcığındayken bile kaygılı yürekleri kandırabilen yanıltıcı bir durağanlığı, bir oyalama taktiği vardı. Bir-iki hafta içinde olumlu belirtilerde gözle görülür artış oldu. Eva’nın adımlarının sesi yine bahçede, balkonlarda duyuluyor, yine gülüp oynuyordu, babasıysa bu durum karşısında öyle sevindi ki, Eva’nın da çok geçmeden herkes kadar sağlam olacağını duyurdu. Bu aldatıcı durumdan cesaret bulmayan sadece doktorla Miss Ophelia değildi. Pek umuda kapılmayan bir yürek daha vardı, Eva’nın küçük yüreği. İnsanın içinde kimi zaman o kadar sakin ve net konuşup dünya zamanının kısa olduğunu söyleyen o ses nedir? Çürüyen doğanın gizli içgüdüsü mü yoksa ölümsüzlük sürüklenip giderken ruhun atan nabzı mı? Ne olursa olsun Eva’nın yüreğinde cennetin yakın olduğuna ilişkin dingin, tatlı, öngörümsü bir kesinlik vardı, bu duygu günbatımındaki ışık kadar dinlendirici, güzün parlak durgunluğu kadar tatlıydı, Eva’nın küçük yüreği bunlardan güven duyuyor, yalnızca onu bunca seven insanın çektiği acıya üzülüyordu.</p>
		<p>Son derece şefkatle bakılmasına, tüm yaşamı zenginlikle sevginin verebileceği her tür parlaklıkla gözünün önünde açılmasına karşın öleceği için kendisi adına hiçbir üzüntü duymuyordu.</p>
		<p>Alçakgönüllü yaşlı dostuyla birlikte birçok kez okudukları o Kitap’ta O’nun kendisini sevdiğini görmüş, düşüncesini de gencecik yüreğinde duymuştu, bakar ve esinlenirken O, geçmişe ilişkin bir resim, bir hayal olmaktan çıkmış, küçük kızı çepeçevre saran canlı bir gerçekliğe dönüşmüştü. İsa sevgisi çocuksu yüreğini ölümlülerin şefkatinden de yoğun sarmalamıştı, Eva gittiği yerin Tanrı’nın yanı, O’nun evi olduğunu söylüyordu.</p>
		<p>Ama yine de yüreği, ardında bırakacakları için hüzünlü bir şefkatle sızlıyordu. Hiç açıkça düşünmemiş olmasına karşın babasını yüreğinde içgüdüsel olarak öbürlerinden daha farklı kavrıyordu. Annesini sevgili bir varlık olduğu için seviyor, onda gördüğü tüm bencillikler, her çocuk gibi, annesinin yanlış yapmayacağına ilişkin o gözü kapalı güveni taşıdığından Eva’yı yalnızca üzüyor, aklını karıştırıyordu. Annesinde Eva’nın asla anlayamadığı bir şey vardı ama çocuk bunu, annesi olduğu ve onu çok sevdiği düşüncesiyle örtüyordu.</p>
		<p>Onlara karşı gün ışığı ve güneş gibi olduğu sevgili sadık hizmetçilere de aynı şeyi duyuyordu. Çocuklar pek genelleme yapmaz ama Eva her zaman rastlanmayacak kadar olgun bir çocuktu ve düşünceli, etkilenen yüreğinin derinliklerinde birer birer düşen yaşamların, düzenin kötülüğü altında yaşamak zorunda kalanlar olduğunu gözlemlemişti. Onlar adına bir şeyler yapmak için belli belirsiz bir istek duyuyordu, yalnızca onları kurtarıp mutlu etmek değil tüm koşullarını değiştirmeyi istiyor, bu istek küçücük bedeninin takatsizliğiyle üzüntü verecek biçimde çelişiyordu.</p>
		<p>Bir gün arkadaşına kitap okurken, “Tom Amca,” dedi, “İsa’nın neden bizim için ölmek istediğini anlıyorum.”</p>
		<p>“Neden Miss Eva?”</p>
		<p>“Ben de öyle hissediyorum da ondan.”</p>
		<p>“Ne oldu Miss Eva, anlamıyorum.”</p>
		<p>“Sana anlatamam ki ama sen şu insanlarla birlikte gemiyle geldiğinde hani kimi annesini kimi kocasını yitirmişti, anneler çocukları için ağlıyordu ya, işte onları ve zavallı Prue’nun durumunun korkunçluğunu gördüğümde, başına geleni duyduğumda ve daha birçok kez ölümüm bu acıyı durduracaksa ölmekten mutluluk duyacağımı düşündüm. Elimden gelseydi onlar için <em>ölebilirdim</em> Tom,” dedi çocuk içtenlikle, sonra da incecik elini onunkinin üstüne koydu.</p>
		<p>Tom korku ve huşu karışık bir duyguyla çocuğa baktı, babasının sesini duyan Eva fırlayıp giderken arkasından bakan Tom gözlerini sildi de sildi.</p>
		<p>Az sonra karşılaştığı Mammy’ye, “Eva’yı burada tutmak boşuna, alnına Tanrı’nın mührü basılmış,” dedi.</p>
		<p>Mammy ellerini kaldırdı.</p>
		<p>“Ah, evet evet! Ben de herkese böyle söyledim zaten. Herhangi bir çocuğa benzemiyor ki, gözlerinin derinliklerinde başka bir şey vardır hep. Hanımıma da birçok kez söyledim, gerçekleşiyor işte, hepimiz olup bitenin ne olduğunun farkındayız, sevgili küçük, kutlu kuzucuk!”</p>
		<p>Eva verandanın basamaklarını çıkarak babasını karşıladı. Öğleden sonranın geç saatleriydi, damarlarında ağır ağır yanan ateşle gözleri doğal olmayan bir biçimde parlayan Eva, altın saçları, ışıl ışıl yanakları, ak giysisiyle yaklaşırken güneş de arkasında bir hale oluşturdu.</p>
		<p>St. Clare onun için aldığı heykelciği göstermek için çağırmıştı kızını ama yaklaşırkenki görünüşü babayı ansızın acıyla irkiltti. Öyle yoğun ama yine de öyle kırılgan bir güzelliği vardı ki insan bakmaya kıyamıyordu. Babası onu kollarıyla sarıverdi, ne söyleyeceğini unuttu.</p>
		<p>“Eva yavrum, bugünlerde daha iyisin, değil mi?”</p>
		<p>Eva ani bir kararlılıkla, “Baba, uzun zamandır size söylemek istediğim şeyler var, daha da güçten düşmeden onları size söylemek istiyorum.”</p>
		<p>Eva kucağına otururken St. Clare titredi. Kız başını onun göğsüne dayadı.</p>
		<p>“Artık bunları kendime saklamanın yararı yok. Sizi terk edeceğim zaman yaklaşıyor. Asla geri dönmemek üzere gidiyorum!” Eva hıçkırdı.</p>
		<p>St. Clare konuşurken titriyor ama sesi neşeli çıkıyordu.</p>
		<p>“Hadi canım, sevgili Eva’cığım benim! Senin sinirin bozulmuş, hüzünlenmişsin, böyle iç karartıcı düşüncelere kendini kaptırmamalısın. Bak sana küçük bir heykelcik aldım!”</p>
		<p>Eva onu yavaşça bir yana koydu.</p>
		<p>“Hayır baba! Kendinizi kandırmayın! Daha iyi <em>değilim</em>, bunu çok iyi biliyorum, çok geçmeden de gideceğim. Sinirli de değilim, üzgün de değilim. Size ve dostlarıma aklım takılmasa daha çok mutlu olurdum. Gitmek istiyorum, gitmeye can atıyorum!”</p>
		<p>“Ama sevgili çocuğum, o zavallı küçük yüreciğini bu kadar üzen ne? Mutlu olmak için sana verilebilecek her şeyin var.”</p>
		<p>“Aslında olmak istediğim yer cennet, yalnızca dostlarımın hatırı için yaşamayı isterdim. Burada beni üzen, bana korkunç gelen pek çok şey var, o yüzden orada olmayı yeğlerim ama sizi bırakmak istemiyorum, bu neredeyse yüreğimi dağlıyor!”</p>
		<p>“Seni bu kadar üzen o korkunç şey nedir Eva?”</p>
		<p>“Ah, yapılmış, hep yapılan şeyler! Zavallı insanlarımız için üzülüyorum, beni gönülden seviyorlar, tümü de bana karşı çok iyi, çok sevecen. Tümünün de <em>özgür</em> olmasını isterdim babacığım.”</p>
		<p>“Şu anda yeterince özgür olmadıklarını mı düşünüyorsun Eva?”</p>
		<p>“Ama baba, ya size bir şey olursa onlar ne olacak? Sizin gibi çok az insan var babacığım. Alfred amca da sizin gibi değil, annem de... Bir de zavallı Prue’nun sahiplerini düşünün! İnsanlar ne korkunç şeyler yapıyor, yapabiliyor!” diyen Eva titredi.</p>
		<p>“Sevgili çocuğum, sen çok duyarlısın. Böyle şeyleri sana duyurduğum için çok üzülüyorum.”</p>
		<p>“İşte beni düşündüren de bu babacığım. Siz benim mutlu yaşamamı, hiçbir şeyden acı duymamamı, hüzünlü bir öykü bile işitmememi isterken, öbür insancıklar ömürleri boyunca acıyla üzüntüden başka bir şey görmüyorlar. Bu bana çok bencilce geliyor. Böyle şeyleri bilmeliyim, onlara ilişkin duygularım olmalı! Böyle şeyler yüreğime saplanıp ta derinlere iniyor. Onları öyle çok düşündüm ki! Tüm kölelerimizi azat etmenin bir yolu yok mu?”</p>
		<p>“Bu zor bir soru yavrucuğum. Gidişatın çok kötü olduğuna hiç kuşku yok, bir sürü insan da böyle düşünüyor, ben de... Bu topraklarda tek bir kölenin olmamasını gönülden isterim ama sonra ne yapılabilir kestiremiyorum!”</p>
		<p>“Babacığım siz öyle iyi, soylu, öyle iyi yürekli bir insansınız ve her şeyi öyle tatlı tatlı söylüyorsunuz ki, herkesle konuşup bu konuda doğruyu yapmalarını sağlayamaz mısınız? Öldüğümde beni düşüneceksiniz babacığım, bunu benim hatırım için yapın. Benim elimden gelse yapardım.”</p>
		<p>St. Clare heyecanla, “Öldüğün zaman mı! Ah, çocuğum bana böyle şeyler söyleme! Dünyadaki her şeyim sensin!” dedi.</p>
		<p>“Zavallı yaşlı Prue’nun da her şeyi çocuğuydu, yine de çılgın gibi boşu boşuna ağladığını duymak zorunda kaldı, hiçbir şey yapamadı! Babacığım bu zavallı insanlar da çocuklarını sizin beni sevdiğiniz kadar seviyorlar. Ah! Onlar için ne olur bir şeyler yapın! Zavallı Mammy de çocuklarını seviyor, onlarla konuşurken ağladığını gördüm. Tom da çocuklarını seviyor, böyle şeylerin her zaman olması öyle korkunç ki baba!”</p>
		<p>St. Clare yatıştırıcı bir sesle, “Yapma, yapma cancağızım, yalnızca kendini üzeceksin, ölmekten söz etmezsen, her istediğini yaparım,” dedi.</p>
		<p>Kız, “Ben...” diye söze başlamışken duraladı, sonra yavaş yavaş konuşmasını sürdürdü, “gider gitmez Tom’u azat edeceğinize söz vermenizi istiyorum.”</p>
		<p>“Evet canım, şu dünyada, ne istersen yaparım.”</p>
		<p>Çocuk ateş gibi yanan yanağını babasınınkine dayayarak, “Sevgili babacığım,” dedi, “birlikte gitmemizi ne çok isterdim!”</p>
		<p>“Nereye yavrucuğum?”</p>
		<p>“Yaradan’ımızın evine, orası öyle tatlı, öyle huzurlu ki, öyle bir sevgi var ki orada!”</p>
		<p>Çocuk düşünmeden, sık sık gittiği bir yerden söz edermişçesine konuşuyordu.</p>
		<p>“Gitmek istemez miydiniz babacığım?”</p>
		<p>St. Clare ona sımsıkı sarılıp suskun kaldı.</p>
		<p>Çocuk sık sık bilinçsizce kullandığı o sakin kesinlikle konuşarak, “Bana geleceksiniz,” dedi.</p>
		<p>“Arkandan geleceğim, seni unutmayacağım.”</p>
		<p>Görkemli akşamın gölgeleri çevrelerinde giderek koyulaşarak ikisini kuşattı; St. Clare küçük, kırılgan bedeni göğsüne bastırmış, sessizce oturuyordu. O derin gözleri artık göremiyordu ama kızının tatlı sesi bir ruhun sesiymiş gibi geliyordu kulağına, bir yargının önsezisi gibi bir anda tüm yaşamı gözlerinin önünden geçti. Annesinin dualarıyla ilahileri, kendisinin çok genç yaşında iyiye, yüce emellere duyduğu özlem, şimdiki durumu. Nihilizmi ve kuşkuculuğu sürdürdüğü saygın yaşam adındaki şey. İnsan bir anda öyle çok şey düşünebilir ki. St. Clare’in aklından da pek çok şey geçti, pek çok şey hissetti ama hiçbir şey söylemedi, karanlık iyice basınca da çocuğu odasına götürdü, çocuk dinlenmeye hazır olunca hizmetçileri gönderdi ve onu kollarının arasında sallayarak uyuyuncaya kadar şarkı söyledi.</p>
	</div>
</body>
</html>