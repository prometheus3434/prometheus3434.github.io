<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Tom Amcanın Kulübesi</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>19 <span class="inline">Miss Ophelia’nın deneyim<br/>ve düşünceleri sürüyor</span></h1>
		<p>“Tom, atları çıkarmana gerek yok, istemiyorum,” dedi küçük kız.</p>
		<p>“Neden Miss Eva?”</p>
		<p>“Böyle şeyler yüreğime oturuyor Tom. Yüreğime oturuyor,” diye içtenlikle yineledi kızcağız, “gezme arzusu kalmadı içimde.” Tom’a sırtını dönüp eve girdi.</p>
		<p>Birkaç gün sonra peksimetleri yaşlı Prue’nun yerine başka bir kadın getirdi, Miss Ophelia mutfaktaydı.</p>
		<p>Dinah, “Tanrı’m,” dedi, “Prue’ya ne oldu?”</p>
		<p>Kadın gizemli bir tavırla, “Prue artık gelmeyecek,” dedi.</p>
		<p>“Neden?” dedi Dinah. “Ölmedi değil mi?”</p>
		<p>Kadın, Miss Ophelia’ya bir göz atarak, “Tam da bilmiyoruz. Kilere indi,” dedi.</p>
		<p>Miss Ophelia peksimetleri aldıktan sonra Dinah kadını kapıya kadar izledi.</p>
		<p>“Prue’nun <em>nesi</em> var?”</p>
		<p>Kadın konuşmaya can atıyor yine de çekiniyor gibiydi, alçak gizemli bir tonda Dinah’yı yanıtladı:</p>
		<p>“Kimseye söyleme sakın, Prue yine sarhoştu, onlar da kırbaçlattılar, kilere kapadılar, sabahtan akşama kadar orada bıraktılar, konuşurlarken duydum<em>, sinekler üşüşmüş üstüne, ölmüş!</em>”</p>
		<p>Dinah ellerini havaya kaldırdı, dönerken yanı başında hayalet gibi duran Evangeline’in gölgesini gördü; iri, gizemli gözleri korkuyla irileşmiş, dudaklarıyla yanaklarında ne kadar kan varsa çekilmişti.</p>
		<p>“Tanrı bizi korusun! Miss Eva bayılacak! Nasıl oldu da bunları duymasına izin verdik? Babası öfkeden deliye dönecek.”</p>
		<p>“Bayılmayacağım Dinah,” dedi kız güçlü bir sesle. “Hem, neden duymayacakmışım? Duymak, zavallı Prue’ nun çektiklerinden daha mı zor?”</p>
		<p>“<em>Tanrı esirgesin!</em> Böyle şeyler sizin gibi tatlı, zarif küçükhanımlara göre değil, ölümlerine bile neden olabilir!”</p>
		<p>Eva yine içini çekti ve ağır, kederli adımlarla yukarı çıktı.</p>
		<p>Miss Ophelia merakla kadının öyküsünü soruşturdu. Dinah tüm boşboğazlığıyla ayrıntılı bir uyarlamasını aktardı. Tom da o sabah kadından aldığı bilgiyi ekledi.</p>
		<p>Miss Ophelia, “Feci bir şey, tek sözcükle korkunç!” diye bağırarak St. Clare’in uzanmış gazete okuduğu odaya daldı.</p>
		<p>“Tanrı aşkına, bu kez nerede ne günah işlendi?” dedi adam.</p>
		<p>“Ne mi? Prue’yu ölene kadar kırbaçlamışlar!”</p>
		<p>Miss Ophelia, en vurucu bölümleri abartarak ve ayrıntıları son derece güçlendirerek öyküyü anlattı.</p>
		<p>St. Clare gazetesini okumayı sürdürerek, “Bir gün işin buralara varacağı aklıma gelmişti,” dedi.</p>
		<p>“Aklınıza gelmişti demek! Peki bu konuda hiçbir şey yapmayacak mısınız? <em>Belediye Meclisi</em>’nde falan bu işlere el atacak, onlarla ilgilenecek bir tanıdığınız da mı yok?”</p>
		<p>“Böylesi durumlarda malla doğrudan ilgili kişinin yeterince koruyucu olduğu varsayılıyor. Köle kendini zor durumda bırakmayı yeğliyorsa yapacak bir şey yok. Zavallı yaratık sarhoş ve ayyaştı biliyorsunuz. Ona pek de acımaya gerek yok.”</p>
		<p>“Müthiş rezilce, korkunç bir şey bu Augustine! Kesinlikle sizde bir öç alma duygusu uyandırmalı!”</p>
		<p>“Sevgili kuzinim, ben yapmadım, elimde olmaksızın böyle bir şey oldu, elimden gelseydi yardım ederdim. Basit düşünceli, kaba insanlar kendilerinden beklendiği gibi davranırlarsa ben ne yapabilirim? Kendi kendilerini denetleyemeyen, sorumsuz zorbalar onlar. Böyle bir durum için işe yarayacak bir şey yapabilecek hiçbir yasa olmadığından karışmanın da yararı yok. Yapabileceğimiz en iyi şey gözlerimizle kulaklarımızı kapayıp işi oluruna bırakmak. Bize düşen tek şey bu.”</p>
		<p>“Gözlerinizle kulaklarınızı nasıl kaparsınız? Böyle şeyleri nasıl oluruna bırakırsınız?”</p>
		<p>“Sevgili çocuğum, ne bekliyordunuz? Burada alçalmış, cahil, tembel, insanın sinirine dokunan koca bir kesim, dünyanın çoğunluğunu oluşturan, ne saygınlığı ne de özdenetimi olan, kendi çıkarlarını kollayamayan koca bir topluluğun her hakkını elinde bulunduruyor. Bu böyle. Düzen buysa, onurlu, insanca duyguları olan bir adam, gözlerini yumup yüreğini katılaştırmaktan başka ne yapabilir? Gözüme ilişen her zavallı sefili satın alamam ki. Gezgin şövalye olup kentteki her yanlışın hesabını da soramam. Yapabileceğim, bu tür işlerin benden uzak olmasını sağlamaktır.”</p>
		<p>St. Clare’in yakışıklı yüzü bir an kederlendi, üzülmüştü ama ansızın bir gülümsemeyle, “Gelin kuzin,” dedi, “orada kader tanrıçası gibi dikilip durmayın, yalnızca perdenin aralığından içeri kısaca bir göz attınız, dünyaya kuşbakışı baktığımızda neler olup bittiğinin çok küçük bir örneğini gördünüz. Yaşamın tüm kederlerini merakla gözetleyip gizlice keşfetmeye koyulsak, hiçbir şey yapmaya cesaretimiz kalmaz. Bu aynı Dinah’ın mutfağındaki ayrıntılara çok yakından bakmayı andırıyor,” dedikten sonra yeniden kanepeye yayılıp gazetesiyle ilgilenmeye koyuldu.</p>
		<p>Miss Ophelia örgüsünü çıkardı, haksızlığa karşı duyduğu öfkeyle suratı asıktı, oturdu. Uzun süre ördü, sonunda yanan ateşe gözleri dikili düşünürken, “Bakın, ne diyeceğim Augustine, siz olayların üstesinden böyle gelebiliyorsunuz da ben gelemem. Böyle bir düzeni savunmanız tiksindirici bir şey, <em>benim</em> aklım böyle söylüyor!”</p>
		<p>St. Clare başını kaldırdı.</p>
		<p>“Gene ne oldu? Aynı konu değil mi?”</p>
		<p>Miss Ophelia artan bir heyecanla, “Böyle bir düzeni savunmanızın tiksinti verici olduğunu söylüyorum!”</p>
		<p>“Savunma mı, sevgili hanımefendiciğim? Savunduğumu da kim söyledi?”</p>
		<p>“Elbette savunuyorsunuz, tümünüz, ne kadar Güneyli varsa böyle yapıyorsunuz. Öyle değilse, bu kölelerin yanınızda işi ne?”</p>
		<p>“Bu dünyada insanların doğru olmadığını bildikleri şeyleri yapmadıklarını düşünen saflardan mısınız yoksa? Şimdiye kadar doğru olmadığını bildiğiniz bir şey yapmadınız mı ya da yapmıyor musunuz?”</p>
		<p>“Yaparsam, pişmanlık duyarım sanıyorum,” diyen Miss Ophelia şişlerini büyük bir enerjiyle takırdattı.</p>
		<p>Portakalını soyan St. Clare, “Ben de öyle,” dedi, “hep pişmanlık duyuyorum.”</p>
		<p>“Neden yapmaya devam ediyorsunuz öyleyse?”</p>
		<p>“Hiç pişman olduğunuz bir şeyi yapmayı sürdürmediniz mi iyi kuzinim benim?”</p>
		<p>“Eh, yalnızca bir şeye çok itildiğimde,” dedi Miss Ophelia.</p>
		<p>“Ee, işte ben de bir şeye çok itiliyorum, benim sorunum da bu.”</p>
		<p>“Ama en azından sorunu çözüp çözemeyeceğimi anlayıp ondan kurtulmaya çalışırım.”</p>
		<p>“Eh, ben de çözemeyeceğimi anlayıp kurtulur sonra yeniden itilirim ve on yıldır bunu yaşıyorum ama tümüyle kendimi kurtarmayı henüz beceremedim. Siz günahlarınızdan kurtuldunuz mu kuzin?”</p>
		<p>Miss Ophelia örgüsünü bırakarak ciddi bir tavırla, “Kuzen Augustine,” dedi, “kusurlarımı azarlamanızı hak etmiş olabilirim. Söylediğiniz her şeyin doğru olduğunu biliyorum, kimse bunu benden çok duyumsayamaz ama yine de bana ikimiz arasında bir fark var gibi geliyor. Her gün yanlış bildiğim şeyi yapmayı sürdürmektense sağ elimi keserdim, diye düşünüyorum ama o zaman da bu tavrım işimle ters düşüyor, beni azarlamanıza şaşmıyorum.”</p>
		<p>Augustine yere oturdu, başını onun dizine dayadı.</p>
		<p>“Ah, kuzin, her şeyi bu kadar feci biçimde ciddiye almayın! Benim ne kadar hiçbir işe yaramaz, şımarık bir çocuk olduğumu biliyorsunuz. Sizi kışkırtmaya bayılıyorum, o kadar... Salt sizin içtenliğinizi görmek adına. Bence siz insanın yüreğini sızlatacak kadar, aşırı iyisiniz, bunu düşünmek ölesiye yoruyor beni.”</p>
		<p>Miss Ophelia elini onun alnına koydu.</p>
		<p>“Bu ciddi bir konu oğlum Augustine,” dedi.</p>
		<p>St. Clare, “İnsanın kederlendirecek kadar,” dedikten sonra, “ben de sıcak havada ciddi şeyler konuşmayı hiç sevmem,” diye ekleyerek konuşmasını sürdürdü. “Tüm bu sivrisineklerle filan insan derin ahlaki konulara dalamıyor.”</p>
		<p>Ansızın ayağa kalktı. “Artık bir kuramım var! Neden Kuzeyli ülkelerin Güneylilerden daha erdemli olduğunu şimdi anlıyorum, tüm olayı derinliğine görebiliyorum.”</p>
		<p>“Aman Augustine, amma da çalçenesiniz!”</p>
		<p>“Ben mi? Eh, sanırım öyleyim ama şimdi bir an için ciddileşeceğim, yalnız bana bir sepet portakal vermeniz gerekiyor, yani bu sıkıntıya gireceksem gak dersem et, guk dersem su vereceksiniz. Şimdi,” diyerek sepeti havaya kaldırdı, “başlıyorum: İnsanoğlunun yaşadığı olayların akışı içinde adamın birinin iki-üç düzine aşağılık hemcinsini tutsak etmesi gerekiyorsa toplumun düşüncesine iyi bir bakış açısı şunu gerektirir...”</p>
		<p>Miss Ophelia, “Neden ciddileştiğinizi anlayamadım.”</p>
		<p>“Bekleyin, anlatacağım, göreceksiniz.” Yakışıklı yüzüne ansızın içten ve ciddi bir anlam gelmişti. “Uzun sözün kısası kuzin, köleliğin bu soyut sorunu üstüne, bana sorarsanız tek bir fikir olabilir. Kölelik aracılığıyla para kazanacak olan ekiciler, ekicileri hoşnut edecek din adamları ve yönetmeyi sürdürmek isteyen politikacılar, dünyayı becerilerine şaşırtacak kadar dili ve ahlak kavramını eğip bükebilir, doğaya da İncil’e de ve kim bilir daha nelere de kendi yanlarında olması için baskı yapabilirler ama ne onlar ne de geri kalanlar bir adım ötesine inanır. Kısacası bu şeytanın işi bence, neler yapabileceğinin oldukça iyi bir örneği.”</p>
		<p>Miss Ophelia şaşırmıştı, örgüsünü bıraktı, şaşkınlığı hoşuna giden St. Clare’se konuşmasını sürdürdü:</p>
		<p>“Şaşırmış gibisiniz ama size anlatmama izin verirseniz ne kadar suçum varsa açıklarım. Bu belalı, Tanrı’nın da insanın da lanetlendiği iş nedir? Tüm süsünden püsünden arındırın, özüne inin, nedir bu? Nedeni, kardeşim Quashy’nin bilgisiz ve zayıf, benimse bilgili ve güçlü olmamdır; çünkü ben nasıl yapılacağını bildiğim için <em>yapabiliyorum</em>, buna göre de onun her şeyini çalıp, ona canımın istediği, uygun gördüğüm kadarını veririm. Benim için çok zor, çok pis ve çok uygunsuz olan şeyi yapması için Quashy’yi işe koşarım. Çünkü ben çalışmayı sevmiyorum ama Quashy çalışabilir. Çünkü güneş benim derimi yakıyor ama Quashy güneşte kalabilir. Quashy kazanacak, ben harcayacağım. Ben kuru ayakkabılarla yürüyeyim diye Quashy, kirli su birikintilerine yatacak. Ölümlü ömrünün her gününde Quashy kendi istediğini değil, benim istediğimi yapacak, sonunda da ben uygun bulursam cennete gitme olanağını bulacak. İşte benim kölelikten anladığım <em>bu</em>. Yasalara yazılı kölelik tanımını okuyan ve yorumlayan herkese karşı çıkarım. Kölelerin kötüye kullanılışıymış! Palavra! <em>Olayın kendisi</em> bir kötüye kullanmadır zaten! Bu topraklar Sodom ve Gomorra gibi batmıyorsa çok daha iyi biçimde <em>kullanılıyor</em> olmasındandır. Hepimiz analarından doğmuş insanlarız, pek çoğumuz canavar değiliz. Yabanıl yasalarımızın bize verdiği tam gücü kullanmayız, buna kalkışmayız, bunu <em>küçümseriz</em>. En ileri giden ve en kötüsünü yapan da yalnızca yasanın ona verdiği gücü kullanıyordur.”</p>
		<p>St. Clare ayağa kalkmış, heyecanlandığında hep yaptığı gibi aceleci adımlarla bir aşağı bir yukarı gidip geliyordu. Bir Yunan heykeli kadar klasik çizgileriyle yakışıklı yüzü duygularının coşkusuyla tutuşmuş gibiydi. İri mavi gözlerinde şimşekler çakıyordu, hareketlerine istemdışı bir canlılık gelmişti. Onu hiç bu ruh durumunda görmemiş olan Miss Ophelia sessiz sedasız oturuyordu.</p>
		<p>St. Clare ansızın kuzininin önünde durdu.</p>
		<p>“Bakın size açıkça şunu söyleyeyim, bu konuda konuşmayı duyguları kullanmak olarak düşünmeyin ama öyle zamanlar yaşadım ki, tüm ülke batıp da bu haksızlık ve acıyı ışıktan gizleyecekse, ben de seve seve onunla batıp giderim, diye düşündüğüm oldu. Gemilerimizde oradan oraya gidip gelirken ya da ödemeleri almak için yaptığım turlarda karşılaştığım her kaba, iğrenç, kötü ve aşağılık adama yasalarımızın bir sürü erkek, kadın ve çocuğun sonsuz zorbası olma hakkını verdiğini gördüm. Savunmasız çocuk, genç kız ve kadını satın almak için diledikleri gibi çalma, kumar oynama ya da dalavere çevirme hakları vardı. O adamlar satın aldıklarının koşulsuz sahipleriydi.”</p>
		<p>Miss Ophelia, “Augustine, Augustine!” dedi. “Bence yeterince konuştunuz. Ömrümde, Kuzey’de bile böyle bir şey duymadım.”</p>
		<p>“Kuzey’de!” diyen St. Clare’in yüzü ansızın değişmişti, her zamanki umursamaz tonunu anımsatan bir sesle, “Peh! Sizin Kuzeyliler soğukkanlıdır, siz her şeyde serinkanlı davranırsınız! Biz sayıp sövmede yolu yarılamışken siz daha başlamamışsınızdır bile.”</p>
		<p>“Ama sorun...”</p>
		<p>“Ah, evet, elbette <em>sorun</em> ama sorunun da belalısı! Yani, peki <em>senin</em> bunca günah ve acının içinde işin ne sorusu. Ben de size pazar günleri bana öğrettiğiniz o eski güzel sözcüklerle yanıt vereyim. Bir kuşak sonra kendimi bunun içinde buldum. Hizmetçilerim babamındı, üstelik anneminkiler bile vardı aralarında. Artık ana babamın hem tüm köleleri benim hem de hiç yabana atılmayacak bir mirasın sahibiyim. Babam biliyorsunuz buraya New England’dan gelmiş, aynı sizin babanız gibi de yaşlı bir Katolikmiş, dimdik, enerjik, soylu düşünceleri olan demir iradeli biri. Sizin babanız taşlarla kayaları yönetip Doğa’ nın varlığını ortaya çıkmaya zorlamak için New England’a yerleşmiş, benimki de erkeklerle kadınları yönetip onların benliğini ortaya çıkmaya zorlamak için Louisiana’ya yerleşmiş. Annem,” ayağa kalkıp odanın öbür ucundaki resme gitti saygıyla dopdolu yüzünü kaldırıp baktı. “O kutlu bir kadındı! Bana öyle bakmayın, ne demek istediğimi biliyorsunuz! Bir ölümlü olarak doğmuştu ama gözlemleyebildiğim kadarıyla onda insana özgü hiçbir zayıflık ya da yanlış davranış belirtisi yoktu, bugün yaşayan ve onu anımsayan herkes, ister köle, ister özgür insan, ister hizmetçi olsun, tümü de aynı şeyi söylüyor. Bakın kuzin, annem yıllarca benimle kesin inançsızlık arasında duran her şeydi. Yeni Ahit’ten alıyordu gücünü. Kitabın beden bulmuş, kişileşmiş haliydi sanki. Orada yazılanlar dışında hiçbir gerçekliğe ya da nedene ihtiyacı yoktu.”</p>
		<p>St. Clare ansızın müthiş heyecanlanarak ellerini çırptı ve, “Ah, anne anne!” dedi, ardından hemen kendini toparladı, minderli, arkasız bir iskemleye oturdu, konuşmasını sürdürdü:</p>
		<p>“Erkek kardeşimle ikizdik, bilirsiniz, ikizler birbirine benzer derler ama biz her konuda birbirimizin zıddıydık. Onun delici, siyah gözleri, kömür karası saçları, güçlü, güzel bir Romalı profili ve tatlı kahverengimsi bir teni vardı. O yerinde duramayan, incelemeye meraklı bir çocuktu, bense düşler içinde yaşayan içedönük biriyim. O arkadaşlarıyla akranlarına eli açık ama kendinden aşağı düzeydekilere gururlu, baskıcı, küstah ve ona karşı olan her şeye son derece acımasızdı. İkimiz de doğru sözlüydük, o gururuyla yiğitliğinden, bense bir tür soyut ülkücülükten. O yaştaki gençlerde olduğu gibi birbirimizi sever, geçinip gitmenin bir yolunu bulurduk, o babamın, bense annemin kuzusuyduk.</p>
		<p>“Ben her konuya hastalıklı denebilecek bir içlilik ve kılı kırk yaran bir zekâ duyarlılığıyla yaklaşırken babamla kardeşim o konuyu hiç anlamazlar, sonucunda da en küçük bir yakınlık duymazlardı. Ama annem duyardı. O nedenle de Alfred’le tartıştığımızda babam bana sert sert bakar, ben de annemin odasına gider, onunla otururdum. Nasıl biri olduğunu anımsıyorum, soluk yanakları, derin, yumuşak, ciddi bakışlı gözleri, beyaz giysisi... Hep beyaz giyerdi, ne zaman Vahiy Kitabı’ndaki temiz, beyaz, güzel keten giysili azizleri okusam onu düşünürüm. Değişik konulara, özellikle de müziğe deha düzeyinde yeteneği vardı, Katolik kilisesinin o eski, güzel, muhteşem müziğini çalmak için orguna oturur, ölümlü bir kadından çok meleği andıran bir sesle söylerdi, ben de başımı kucağına koyar, ağlar, düşler ve duyumsardım, ah hem de nasıl ölçüsüzce! Sözcüklerle aktarılamayacak duygulardı onlar!</p>
		<p>O günlerde kölelik şimdiki gibi tartışılmıyor, kimse bunda bir zarar görmüyordu. Babam doğuştan bir soylu tavırlıymış. Öyle sanıyorum ki, daha önce var olduğu aşamada üstün düzeyli ruhlar arasında bulunmuştu çünkü aslında yoksul, soylulukla ilgisi olmayan bir ailede doğmasına karşın o yerleşik, saygılı gururuna bakılırsa bu kökleşmiş, kemiğine işlemiş bir özelliğiydi. Erkek kardeşimse bu imgenin yapıcısıydı.</p>
		<p>Şimdi, biliyorsunuz dünyanın her yerinde, toplum içindeki belirli bir çizginin ötesinde bir soylunun insana yakınlığı yoktur. İngiltere’de bu çizgi bir yerde, Burma’da başka bir yerde, Amerika’da başka bir yerdedir ama tüm bu ülkelerdeki soyluların geçmedikleri bir çizgi mutlaka vardır. Kendi sınıfında haksızlık, eza, cefa ve dert sayılabilecek bir şey, öbüründe sükûnetle karşılanacak bir şeydir. Babamın ayırıcı çizgisi renkti. <em>Dengi insanlar arasındayken</em> ondan daha doğrusu, daha eli açığı bulunamazdı ama renk tonları arasındaki tüm farklılıklara karşın zencileri insanla hayvan arasındaki bir halk olarak görür, eli açıklık ve hak konusundaki düşüncelerini bu varsayım üstüne kurardı. Hiç kuşkum yok ki biri tutup da onların da ruhları olup olmadığını sorsa, önce mırın kırın eder, sonunda, evet, derdi. Ne var ki babam pek tinsellikle alışverişi olan biri değildi, din duygularıysa kesinlikle üst düzey sınıfların belirleyici özelliği olan Tanrı’ya saygıdan öteye geçmiyordu.</p>
		<p>Babam beş yüz zenci çalıştıran, dediğim dedik, tuttuğunu koparan, resmiyette titiz bir işadamıydı. Her şey şaşmaz bir özen ve dakikliğe dayanan bir düzenle işliyordu. Şimdi tüm bunların ömürlerince, siz Vermont’luların dediği gibi kaytarmaktan başka hiçbir şeyi öğrenmeye yanaşmamış tembel, geveze, uyuşuk bir amele güruhunca yapıldığını göz önüne alacak olursanız, bizim ekim alanlarında benim gibi duyarlı bir çocuğa korkunç ve acı gelen pek çok şeyin olabileceğini anlarsınız.</p>
		<p>Babamın bu kadarı yetmezmiş gibi çıraklığını sertlik ve kabalıkla geçirmiş, öğrendiklerini uygulamaya bayılan, irikıyım, uzun, sürekli yumruklarını konuşturan bir kereste olan din kaçkını Vermont oğlanı (beni bağışlayın) bir kalfası vardı. Ne annem dayanabiliyordu ona ne de ben ama babamın son derece gözüne girmiş olan bu adam malikânenin mutlak zorbası kesilmişti. O zamanlar ben küçük bir çocuktum ama insana ilişkin her şeye aynı sevgiyi duyuyordum, ne biçimde olursa olsun insanı tanımaya yönelik bir tür tutkuydu bu. Hep kulübelerde ya da tarla işçileriyle bulurlardı beni, bayılırdım buna, her tür yakınma ve dert usulca kulağıma fısıldanır, ben de onları anneme söylerdim, aramızda bu acıları onarmak için bir encümen kurduk. Önemli oranda kötülüğü engelledik, bastırdık ve bunca iyilik yaptığımız için kendimizi kutladık, ta ki, çoğu kez olduğu gibi coşku rolümü abartıncaya dek. Stubbs babama işçilere söz geçiremediğinden yakınarak işi bırakacağını söyledi. Babam da anneme düşkün, hoşgörülü bir koca ancak gerekli gördüğü bir şeyi yapmaktan asla kaçınmayan bir adam olduğu için, ayağını bizimle işçiler arasına kaya parçası gibi koydu. Anneme son derece saygılı ama bir o kadar da kesin bir dille ev hizmetçilerinin hanımının kayıtsız koşulsuz o olduğunu ama tarla işçilerine karışmasına izin vermeyeceğini söyledi. Anneme yaşayan her şeyden çok saygı duyuyor, onu her şeyden üstün tutuyordu ama düzenine karşı çıkan Meryem Ana olsaydı ona da aynı şeyi söylerdi.</p>
		<p>Bazen annemin halden anlama duygularını canlandırmaya çabalayarak babamın aklına seslendiğini duyardım. En acıklı yaklaşımları, olabilecek en cesaret kırıcı nezaket ve sükûnetle dinlerdi. ‘Her şey gelip şuna dayanıyor,’ derdi. ‘Stubbs gitsin mi, kalsın mı? Stubbs dakiklik, dürüstlük ve verimlilik demektir, baştan sona işi götüren el demektir, bunu yaparken de insancıl davranır. Kusursuz olamayız, onu yanımda tutarsam, ara sıra kuraldışı şeyler olsa bile yönetimini bir <em>bütün</em> olarak desteklemem gerekir. Tüm yönetim biçimleri bazı gerekli sertlikleri içerir. Genel kurallar özel durumlarda sertleşir.’ Son kuralı, babam acımasızlıktan kaynaklanan olayların çoğuna bahane olarak yerleştirmek niyetinde görünüyordu. <em>Bunu</em> söyledikten sonra hiçbir şey olmamışçasına, sorunu çözmüş bir adam tavrıyla ayaklarını kanepeye uzatır, ya kestirir ya da gazete okurdu.</p>
		<p>Babam, yeteneği açısından devlet adamlığı için biçilmiş kaftandı. Polonya’yı portakal böler gibi rahatça ikiye ayırır, İrlanda’ya orada yaşayan biri kadar sessiz sedasız, düzen içinde girerdi. Sonunda annem de umutsuzluk içinde pes etti. Onun gibi soylu, duyarlı birinin tümüyle umarsız, yıkılmış bir durumdayken çevresindekilere göstermemesine karşın dipsiz bir haksızlık ve kötülük çukuruna düştüğünde ne hissettiğini bilemeyeceğiz. Bizimki gibi cehenneme dönüştürülmüş bir dünyada bu yapıdaki insanların yaşamları uzun, acı bir süreç olmuştur. Ona, çocuklarını kendi görüşleri ve duyguları doğrultusunda yetiştirmekten başka ne kalmıştı? Eh, yetiştirmek konusunda bunca şey söyledikten sonra, çocukların da kendi kendilerine doğa tarafından büyütülüp, neyse o olup o kadarla da kalacakları anlaşılıyor. Daha beşiğindeyken Alfred bir soyluydu, büyüdükçe de içgüdüsel olarak tüm duyguları, akıl yürütmeleri bu şekilde gelişti, annemin tüm öğütleri de havaya uçup gitti. Bana gelince; o öğütler içime, daha derine saplanıp kaldı. Annem babamın söylediği hiçbir şeyin sözle aksini savunmaz ya da ondan doğrudan farklı görünmez ama yüreğimin ta derinliğine kadar içimi yakar, derin, samimi doğasının tüm gücüyle en ahlaksız insan ruhunun vakar ve değerini vurgulardı. Bir akşam, yıldızları gösterip de, ‘Orayı görüyor musun Augustine, tüm yıldızlar sonsuza dek sönüp gittiğinde bile en sefil, en kötü ruh yaşıyor olacak, Tanrı yaşadıkça da yaşayacak!’ dediğinde yüzüne gerçek bir hayranlık ve huşuyla bakakalmıştım.</p>
		<p>Güzel, eski resimleri vardı, özellikle de kör bir adamı iyileştiren İsa. Çok güzel resimlerdi, beni müthiş etkiliyorlardı. ‘Şuraya bak Augustine,’ derdi, ‘kör adam yoksul, iğrenç bir dilenci ama <em>uzaktan</em> iyileştiremeyeceği için yanına çağırmış, <em>ellerini ona dayamış!</em> Bunu anımsa oğlum!’ Yaşamımı onun gözetimi altında büyüyerek geçirseydim tutkunun ne olduğunu öğrenmemeye yöneltirdi beni. Bir ermiş, bir yasa yapıcı ya da amacı uğruna ölebilecek biri olurdum ama ne yazık, ah ne yazık ki, on üçümde ondan ayrıldım, bir daha da onu görmedim!”</p>
		<p>St. Clare başını ellerinin arasına aldı, bir süre konuşmadı. Bir süre sonra başını kaldırıp konuşmasını sürdürdü:</p>
		<p>“Şu erdem denen şey baştan aşağı ne kadar yetersiz, değersiz bir saçmalık! Çoğu durumda yalnızca doğal yaradılışına göre davranan enlemiyle boylamıyla bir coğrafya konumu. Babanız, örneğin, herkesin eşit ve özgür olduğu Vermont’a yerleşiyor, kiliseye düzenli gidiyor, kilise işlerinin gönüllüsü oluyor, zamanla köleliğe karşı olanlarla birleşiyor, bizlerin dinsizlerden az buçuk daha iyi olduğumuzu düşünüyor. Yine de dünyanın gözünde beden yapısı ve alışkanlıklarıyla babamın eşi. Ne var ki aynı güçlü, zorba tavırlı, üstün olmayı seven ruhunun elli değişik biçimde ortaya çıktığını görebiliyorum. Kasabanızdaki bazı kişileri şu esnaftan Sinclair’in kendini onların üstünde gördüğüne inandırmanın nasıl olanaksız olduğunu iyi bilirsiniz. Ama demokrat bir düzende doğup demokrat bir savı kucaklamış olmasına karşın, yüreğine bakarsanız, beş-altı yüz köleyi yöneten babam kadar aristokrattır.”</p>
		<p>Miss Ophelia çizilen bu resme bir bahane uydurmak istedi, tam söze başlamak için örgüsünü bırakıyordu ki, St. Clare onu durdurdu.</p>
		<p>“Söyleyeceğiniz her sözü biliyorum. Ben onların <em>benzer</em> kişiler olduğunu söylemiyorum. Biri her şeyin doğal eğilimine karşı işlediği bir durumda bulmuş kendini, öbürüyse doğal eğilimine göre işlediği bir yerde; bunun sonucunda da biri dediğim dedik, gözüpek, zorba bir yaşlı demokrat; öbürü de dediğim dedik, gözüpek, yaşlı bir zorba oldu. İkisinin de Louisiana’da ekim alanları olsaydı aynı namludan çıkan iki kurşun kadar birbirlerinin eşi olurlardı.”</p>
		<p>“Ne kadar sorumluluk duygusundan uzak bir çocuksunuz!” dedi Miss Ophelia.</p>
		<p>“Onlara saygısızlık etmek gibi bir niyetim yok. Ululamak, önde gelen özelliklerimden biri değil ama yaşamıma bakarsak, babam öldüğünde ne kadar malı mülkü varsa paylaşılmak üzere biz ikiz oğullarına kaldı, biz de buna uyduk. Dengi kişiler söz konusu olduğunda dünyada Alfred’den daha soylu ruhlu ve eli açık bir kişinin soluk aldığını sanmıyorum. Sonuçta biz bu mal sorununun hayran olunacak biçimde kardeşçe olmayan tek bir söz ya da duygu yaşamaksızın üstesinden geldik. Ekim alanlarını çalıştırmayı birlikte üstlendik, dış yaşamı ve yetenekleri benimkilerden iki kat güçlü olan Alfred işine düşkün, son derece başarılı bir ekimci olup çıktı.</p>
		<p>Ne var ki iki yılın deneyimi bana bu konuda başarılı olamayacağımı kanıtladı. Kişi olarak tanıma olanağını bulamadığım ya da insanca hiçbir ilişkim olmayan, satın alınıp yönetilen, barklandırılan, beslenen ve boynuzlu sığırlar gibi çalıştırılan yedi yüz kişilik bir topluluğun sahibi olmak için askerî bir disiplin gerekliydi. Yaşamın en sıradan hazlarının bile adamların işlerini aksatmamasını sağlamak gerekiyordu. Ustabaşılarla kâhyalar devreye giriyor, eskiden beri olmazsa olmaz kırbaçlama ilk, son ve tek yöntem haline geliyordu. Her şey bana dayanılmaz acılar verecek kadar iğrenç ve ağır geliyordu, hele annemin tek bir zavallı insan ruhu için görüşünü düşündüğümde korkunç oluyordu!</p>
		<p>Kölelerin bundan <em>hoşlandığını</em> söylerseniz, saçmalamış olursunuz. Günahlarımız için af dileme coşkusu içindeyken sizin Kuzeyli efendilerinizin ağza bile almaya değmeyecek şeyler saçmalamalarına zerre kadar sabrım yok. Haydi şimdi gelin de, şafaktan karanlığa kadar patronun gözü sürekli üstünde olan, sorumluluk taşımayan, irade gücünü kullanarak tek bir şey ortaya koymaksızın aynı sıkıcı, tekdüze, değişmez tuzağın içinde yaşayan, yılda bir çift pantolonla ayakkabı, bir de çalışmasını sağlayacak kadar yemekle barınak vereceğiniz herhangi bir adamın günlerini böyle çalışarak geçirmek isteyeceğini söyleyin bana! Genel olarak insanların bu yolla rahat ettirilebileceğini düşünen biri olursa bunu bizzat denemesini isterim. Ben olsam bir köpek alıp çalıştırırdım, hiç olmazsa vicdanım rahat olurdu!”</p>
		<p>Miss Ophelia, “Sizlerin, hepinizin bunları onayladığınızı, İncil’e göre <em>doğru</em> olduğuna inandığınızı düşünmüşümdür,” dedi.</p>
		<p>“Yalan! Daha işi oraya indirgemedik. Yürüdüğünden beri kararlı bir despot olan Alfred bile bu tür bir savunmaya sığınmadı. Hayır, bu güzel, saygın topraklar üstünde doğrucu ve güçlü bir havayla, kendinden memnun bir tavırla, azametle durur ve son derece mantıklı bulduğum bir şey söyler, ‘Amerikalı ekici İngiliz aristokrasisiyle kapitalistlerinin düşük düzeydeki sınıflara yaptığını başka bir biçimde yapıyor,’ derdi. Ben bunu insanları kemiğinden iliğine, bedeninden ruhuna kadar en <em>uygun biçimde sömürmek</em> olarak adlandırıyorum. Alfred her iki görüşü de savunur, en azından <em>dengede olmalı</em>, der. Ona göre sözde ya da gerçek, kitleleri köleleştirmeden ilerlemiş uygarlık olamaz. Ağır bedensel uğraş ve hayvansal gereksinimlerle sınırlanmış bir alt sınıf bir de daha çok kullanılan bir zekâ ve gelişmişlik için boş zamanla refaha gereksinimi olan bir üst sınıf olmalı ki, bu, alttakinin yöneticisidir, der. O bunu mantığa böyle oturtur çünkü dediğim gibi o bir soyludur, bu nedenle de ben buna inanmıyorum çünkü ben bir demokrat olarak doğmuşum.”</p>
		<p>Miss Ophelia, “Dünyadaki biçimiyle bu iki şey nasıl kıyaslanabilir?” dedi. “İngiliz işçisi alınıp satılmıyor, ailesinden ayrılmıyor, kırbaçlanmıyor ki!”</p>
		<p>“Satılmışsa, tümüyle sahibinin iradesi altındadır. Kölenin sahibi söz dinlemez kölesini ölümüne kırbaçlayabilir, aynı kapitalistlerin açlıktan öldürdüğü gibi... Aile güvenliği açısından hangisinin daha kötü olduğunu söylemek zor, insanın çocuğunun satılması mı yoksa evde kalıp açlıktan ölmesi mi, bilemiyorum.”</p>
		<p>“Ama başka bir kötülükten daha kötü olmadığını söylemek köleliği aklamaz ki!”</p>
		<p>“O örneği tek bir konu için vermedim, kaldı ki, bizimki insan haklarına daha somut ve daha yüzsüzce bir saldırı. Aslına bakarsanız bir adamı dişlerine bakıp eklemlerini çatırdatıp, yürüterek adımlarına bakarak at gibi seçip bir de ona para ödeyip almak, üstelik de insan bedenleriyle ruhlarının komisyoncuları, besicileri, tüccarları ve vurguncularının olması uygar dünyanın gözünde her şeyi daha netleştirir. Oysa bu bir grup insanın hiçbir arzusu ve ihtiyacı göz önüne alınmadan başka bir grubun gelişimi için kullanımından farklı değildir.”</p>
		<p>Miss Ophelia, “Bu olayı hiç bu biçimde düşünmemiştim,” dedi.</p>
		<p>“İngiltere’de gezilerim oldu, onların alt sınıflarının durumlarını anlamak için bir sürü resmi kâğıda baktığımda, İngiltere nüfusunun büyük bir bölümüne kıyasla benim kölelerim daha iyi durumda diyen Alfred’i yadsımamamız gerektiğini düşünüyorum. Size anlattıklarımdan Alfred’in sert bir efendi olduğu sonucunu çıkarmamalısınız çünkü değil. Serkeşliğe karşı zorba ve acımasızdır, bir geyiği vururken ne kadar acıma duyarsa adamın birini de vurup alaşağı ederken aynı derece pişmanlık duyar ama kölelerin iyi yiyip içmelerinden, iyi yerlerde yaşamalarından gurur duyar.</p>
		<p>Bir gün onunlayken, kölelerin aydınlanması için bir şeyler yapması gerektiğinde direttim, o da beni hoşnut etmek için bir vaiz bulup pazar günleri onlara din eğitimi verdirmeye başladı ama inanıyorum ki içinden köpeklerimle atlarıma da bu vaizi versem aynı şey, diye düşünüyordur. Gerçek şu ki, doğum ânında sersemleşen ve ilkelleşen bir beyin, bir de üstüne haftanın her gününü derinliğine düşünmeden bin bir bedensel çabayla geçirirse, pazar günü birkaç saatte pek bir şey yapılamaz. İngiltere’deki üretici nüfusun pazar okulu öğretmenleriyle ülkemizin ekicileri de aynı sonucu <em>orada olsun</em>, <em>burada olsun</em> doğrulayabilirler. Yine de zenciler doğaları gereği dinsel duyarlılığa beyazlardan daha yatkın olduklarından aramızdakilerden çarpıcı örnekler çıkıyor.”</p>
		<p>“Peki, ya ekicilik işinden nasıl vazgeçtiniz?”</p>
		<p>“Bir süre birlikte çalıştık sonra Alfred benim ekici olmadığıma karar verdi. Benim görüşlerime uyarak her yerde değişiklik yapıp yeniden yapılanıp her şeyi geliştirdikten sonra da ben hâlâ tatmin olmayınca her şeyin saçmalık olduğunu düşündü. Aslında benim nefret ettiğim OLAYIN KENDİSİYDİ, yani yalnızca bana para kazandırma uğruna bu erkeklerle kadınları kullanmak ve bu aşağılama, kabalık ve ayıbın sürdürülmesiydi!</p>
		<p>Yanı sıra, ayrıntıların da hep içindeydim. Ölümlülerin en tembellerinden biri olarak tembellere karşı halden anlar bir duygu taşıyordum ve zavallı uyuşuk itler, tartıda ağır olsun diye pamuk sepetlerinin dibine taş doldurduklarında ya da çuvallarındaki pamuğu çerçöple karıştırdıklarında, bu onların yerinde olsam benim yapacağım şeye o kadar benziyordu ki, böyle bir nedenle onları asla dövemezdim. Elbette ki, ekim alanlarındaki disiplinin de bir sonu vardı ve yıllar önce saygın babamın geldiği bu noktaya Alf ile ben de gelmiştik. O bana kadın gibi duygusal olduğumu, bunun da işle asla bağdaşmayacağını söyleyerek bankadaki paramla New Orleans’taki aile malikânesini alıp şiir yazmaya gitmemi, ekim işini de ona bırakmamı önerdi. Böylece ayrıldık, ben de buraya geldim.”</p>
		<p>“Ama kölelerinizi neden özgür bırakmadınız?”</p>
		<p>“O kadar ileri gitmedim. Para kazanmak uğruna onları elimde tutmaya karşıydım ama para harcamaya yardımcı olmak için elimde tutmak o kadar çirkin gelmiyordu. Bazıları çok bağlı olduğum yaşlı emektarlardı, gençlerse o yaşlıların çocuklarıydı. Tümü de bulundukları durumdan hoşnuttu.” Duraladı, sonra düşünceli düşünceli odada bir aşağı bir yukarı yürümeye başladı.</p>
		<p>“Yaşamımda, suyun yüzünde kalmak ve bir şeye kapılıp sürüklenmekten öte, bu dünyada bir şey yapmaya ilişkin tasarı ve umutlarımın olduğu bir dönem oldu. Doğup büyüdüğüm bu toprakları bu ayıp ve lekeden kurtarmak için içimde belli belirsiz bir ‘azledici’ olma özlemi vardı ama o zaman...”</p>
		<p>Miss Ophelia, “Neden yapmadınız öyleyse?” diye sordu. “Elinizi ateşe soktuktan sonra arkanıza bakmayacaktınız.”</p>
		<p>“Eh, işler istediğim gibi yürümedi, ben de Süleyman peygamber gibi yaşam konusunda umutsuzluğa kapıldım. Bence bu da bilgeliğe bağlı bir konu ama öyle ya da böyle toplumda bir uygulayıcı ve yenileyici olmak yerine bir tahta parçası oldum, o zamandan beri de suyun yüzüne sürüklenip duruyorum. Her karşılaştığımızda Alfred beni azarlıyor ve hiç kuşkum yok ki o benden iyi, gerçekten <em>bir şey</em> yapıyor, yaşamı da düşüncelerinin mantıklı bir sonucu benimkiyse alçak bir işe yaramazlık.”</p>
		<p>“Sevgili kuzenim, deneyimlerinizi bu biçimde harcamak sizi hoşnut ediyor mu?”</p>
		<p>“Hoşnut etmek mi? Az önce bunu küçümsediğimi söylemedim mi size? Ama yine biz eski konuya, şu özgürleştirme işine dönelim. Kölelik konusundaki düşüncelerimin net olduğundan kuşkuluyum. İçten içe benim gibi düşünen çok insanla karşılaştım. Toprak altlarında kükrüyor, köle için kötü olan bir şey, efendi için bin beterdir. Aramızdaki bir sürü sağgörüsüz, alçak, bozuk ahlaklı insanın bize olduğu kadar kendilerine de kötülük ettiğini görmek için büyük bir öngörü gerekmez. O sınıfla bizler gibi haşır neşir olmadıkları için İngiltere’nin kapitalist ve aristokrat sınıfları bizler gibi hissetmeyebilirler. Bizim kölelerimiz bizim evlerimizin içinde yaşar, çocuklarımızın arkadaşlarıdır ve onların beyinlerini bizden çabuk biçimlendirir, nedeni de çocuklarla hep bir arada yaşayan bir ırk olmalarıdır. Eva sıradan olmanın çok üstünde melek huylu bir kız olmasaydı mahvolmuştu. Çocuklarımızın etkilenmeyeceğini düşünerek kölelerimiz arasında çiçek hastalığının yayılmasına göz yumabilir, çocuklarımız için bir şeyin değişmeyeceğini düşünerek onları bilgisiz ve bozuk ahlaklı bırakabiliriz. Şimdiye dek yasalarımız tek olumlu iş yaparak genel etkisi olacak bir eğitim sistemini tümüyle yasakladı, çok da akıllılık etti, bir kuşağı eğitirseniz her şey buhar olup uçar. Onlara özgürlük vermesek de alırlar.”</p>
		<p>“Peki, bunun sonu ne olacak sizce?” dedi Miss Ophelia.</p>
		<p>“Bilmiyorum. Kesin olan bir şey var. Kitleler birbirini gözlüyor ve birleşiyor, er ya da geç bir değişiklik baş gösterecek. Aynı şey Avrupa’da da, İngiltere’de de, bu ülkede de işliyor. Annem İsa’nın yeniden her şeyi yöneteceği bir çağın geleceğini, herkesin özgür ve mutlu olacağını söylerdi. Çocukken de bana ‘krallığın gelsin’ diye dua etmeyi öğretmişti. Bazen bu iç çekişlerin, homurtuların ve kargaşanın gelecek olanın bir öngörüsü olduğunu düşünüyorum ama kim O’nun ortaya çıkacağı güne kadar bekleyebilir?”</p>
		<p>Miss Ophelia örgüsünü bıraktı, kuzenine kaygıyla bakarak, “Augustine, bazen Tanrı’nın krallığından çok uzakta olmadığınızı düşünüyorum,” dedi.</p>
		<p>“İyi düşünceleriniz için teşekkür ederim ama benim için bu hem yukarı çıkmak hem aşağı inmek. Yani kuramsal olarak cennetin kapısında, iş yapmak söz konusu olduğunda yerde, dünyanın tozu içinde... ama şimdi çay zili çalıyor, haydi gidelim, bana da artık ömrümde bir kez de olsa ciddi konuşmalar yapmadığımı söylemeyin.”</p>
		<p>Masada Marie, Prue olayını araştırarak, “Öyle sanıyorum ki, bizim barbar olduğumuzu düşünüyorsunuz kuzin,” dedi.</p>
		<p>Miss Ophelia da, “Bunun barbarca bir şey olduğunu düşünüyorum ama sizin barbar olduğunuzu düşünmüyorum.”</p>
		<p>Marie, “Eh, bu yaratıkların bazılarıyla geçinmenin zor olduğunu biliyorum. Öyle kötüler ki, yaşamamaları gerek! Böylelerine zerrece acıma duymuyorum. Doğru dürüst davranabilseler, böyle olmazdı,” dedi.</p>
		<p>Eva, “Ama anne, o zavallı yaratık çok mutsuzdu, o yüzden içti,” dedi.</p>
		<p>“Sen onu benim külahıma anlat! Sanki o da bir mazeretmiş gibi! Ben de sık sık mutsuz oluyorum.” Sonra dalgın bir tavırla ekledi: “Sanıyorum ki, benim başımda onunkilerden büyük belalar var. Ama onlar kötü ve başlarına böyle şeyler geliyor. Ne kadar sert olursanız olun, içlerindeki bu kötülüğü kıramayacaklarınız vardır. Anımsıyorum, babamın bir adamı vardı; öyle tembeldi ki işten kurtulmak için kaçar, bataklıklarda yatar, çalar, bin türlü korkunç şey yapardı. Adam yakalandı, kaç kez kırbaçlandı, hiç yararı olmadı, son kez kırbaçlandığında gidecek durumda olmamasına karşın emekleyerek gitti ve bataklıkta öldü. Babam adamlarına hep iyi davrandığı için aslında buna hiç neden yoktu.”</p>
		<p>St. Clare, “Bir zamanlar adamın biri için araya girmiştim, ne kadar ustabaşı, efendi mefendi varsa boş yere adamlarını peşine salmışlardı,” dedi.</p>
		<p>“Siz ha!” dedi Marie. “Eh, böyle bir şeyi <em>sizin</em> nasıl yaptığınızı bilmek isterdim.”</p>
		<p>“Afrika’da doğmuş çok güçlü, dev gibi bir adamdı, ilkel özgürlük içgüdüsüyse görülmemiş derecedeydi. Tam bir Afrika aslanıydı. Adı da Scipio’ydu. Kimse onunla ne yapacağını bilemiyordu, o güne dek ondan ona satılıp durmuştu, sonunda hakkından gelebileceğini düşünen Alfred onu satın aldı. Bir gün ustabaşını bir yumrukta yere yıkıp bataklığa kaçtı. Ben de Alf’in ekim alanlarını geziyordum, onunla ayrılmamızdan sonraydı. Alfred çileden çıktı ama bunun kendi yanlışı olduğunu söyledim ve onunla adamı yakalayabileceğim konusunda bahse tutuştuk. Adamı yakalarsam deneme adına benim olabileceğinde anlaştık. Derken altı-yedi adam tüfeklerle köpeklerle filan bu av için toplandı. Biliyorsunuz insanlar bir adamı avlarken de bir geyiği avlıyormuşçasına heyecanlanırlar, alışkanlıktan olsa gerek... Aslında yakalanma işine aracı olarak karışmış olsam bile ben de biraz heyecanlanmıştım.</p>
		<p>Neyse, köpekler havladı, uludu, biz peşinden atlarla seğirttik, koşuştuk, sonunda onu korkuttuk. Koştu, tavşan gibi atlayıp sıçradı ve bizle arayı epey bir süre açık tuttu ama sonunda karanlıkta yakayı ele verdi, köpeklerce kıstırılınca da hayvanlarla gerçekten yiğitçe dövüştü. Sağa sola savurup çıplak yumruklarıyla üçünü öldürdü. Derken tüfeklerden birinden çıkan bir kurşun onu yere, yaralı ve kan içinde ayaklarımın dibine düşürdü. Zavallıcık, başını kaldırıp gözlerinde yiğitçe, umutsuz bir bakışla bana baktı. Adamlarla köpeklerin yaklaşmalarına engel oldum, sıkıştırdıklarında da benim kölem olduğunu söyledim. O başarı taşkınlığı içinde vurulmasını önlemek için yapabileceğim tek şey buydu, sonra da pazarlığımızda direttim ve Alfred onu bana sattı. Eh, aldıktan sonra da on beş gün içinde isteyebileceğiniz en uysal, en yumuşak başlı biri olacak kadar uslandırdım onu.”</p>
		<p>“Ne yaptınız ona Tanrı aşkına?” dedi Marie.</p>
		<p>“Çok basit bir yöntemdi. Odama aldım, güzel bir yatak hazırlattım, yaralarını sardım, ayağa kalkıncaya kadar da ben baktım. Sonra da azat kâğıtlarını çıkarttırıp istediği yere gidebileceğini söyledim.”</p>
		<p>“Gitti mi?” dedi Miss Ophelia.</p>
		<p>“Hayır. Aptal adam kâğıdı ikiye yırtıp beni terk etmeyi reddetti. Hiç ondan daha yürekli, daha iyi bir adamım olmamıştı, çelik gibi sağlam, güvenilirdi. Sonraları Hıristiyanlığı da kucakladı ve bir çocuk kadar yumuşacık biri olup çıktı. Gölün oradaki yerime bakıyor, üstelik bunu tek başına yapıyordu. Onu, ilk kolera salgınında yitirdim. Aslında yaşamından benim için vazgeçti. Hastaydım, ölmek üzereydim, o panik sırasında herkes bir yana kaçtı, Scipio’ysa benim için tükenmez bir güçle çalıştı ve beni yeniden yaşama döndürdü ama zavallıcık hemen ardından hastalığı o kaptı, kurtarılamadı! Ömrümde kimsenin yokluğunu bu kadar duymadım.”</p>
		<p>Babası öyküyü anlatırken Eva küçük dudakları ayrık, gözleri kocaman açılmış, içten bir ilgiyle yavaş yavaş ona yaklaşıyordu.</p>
		<p>Bitirdiğinde kollarını boynuna doladı, gözyaşlarına boğularak hıçkıra hıçkıra ağlamaya başladı.</p>
		<p>Çocuğun küçük bedeni duygularının şiddetinden sarsılıp titrerken St. Clare, “Eva, sevgili çocuğum! Ne oldu?” dedi.</p>
		<p>“Söyleyemem baba. Bir sürü önemli düşüncem var belki bir gün size söylerim onları.”</p>
		<p>“Tamam, düşün yavrum ama ağlayıp da babanı kaygılandırma,” dedi, St. Clare. “Bak ne güzel bir şeftali ayırdım sana!”</p>
		<p>Eva aldı, gülümsedi ama hâlâ ağzının köşelerinde bir sinir atıyordu.</p>
		<p>St. Clare onu elinden tutup terasa çıkardı.</p>
		<p>“Gel de şu kırmızı balıklara bak,” dedi. Birkaç dakika içinde ipek perdelerden neşeli kahkahalar süzüldü odaya, Eva ile St. Clare birbirlerine güller takıyor, avluya açılan geçitlerde kovalamaca oynuyorlardı.</p>
		<p>Alçakgönüllü dostumuz Tom’un yüksek sınıfta doğmuşların serüvenleri arasında unutulup gitme tehlikesi vardı ama okurlarımız yerleşik olanın azıcık üstüne çıkarak bizi izleyebilirlerse Tom’un yaşadıklarını belki daha iyi öğrenirler. Tom’un odası, içinde bir yatak, üstünde İncil’iyle ilahi kitabının durduğu kaba saba, küçük bir sehpa, şu anda olduğu gibi de önünde oturduğu taş tahtası olan bir odaydı ve göründüğü kadarıyla onu epey kaygılandıran düşüncelere dalmıştı.</p>
		<p>Olay, Tom’un ev özleminin doruğa çıkmış olmasıydı, öyle ki sonunda Eva’dan bir tabaka kâğıt istemiş ve Efendi George’un öğrettikleriyle edindiği küçücük yazın kuralı bilgilerini bir araya toplayarak bir mektup yazmaya karar vermişti. Şimdi de taş tahtasının başında ilk kopyayı çıkarmaya uğraşıyordu. Bazı harflerin biçimlerini hepten unuttuğundan, anımsadıklarının da hangisini kullanacağını tam kestiremediğinden, başı beladaydı. Olanca hevesiyle soluk soluğa çalışırken Eva, aynı bir kuş gibi oturduğu iskemlenin arkasına ilişip omzuna dokundu.</p>
		<p>“Aa, Tom Amca, yaptığın o gülünç şeyler de ne?”</p>
		<p>Tom, “Benim garip ihtiyarcığımla çocuklarıma mektup yazmaya çalışıyorum Miss Eva,” diyerek elini gözlerinin üstünden geçirdi, “ama korkarım beceremeyeceğim.”</p>
		<p>“Sana yardım etmeyi çok isterim Tom. Ben biraz yazma öğrendim. Geçen yıl tüm mektupları yazabiliyordum ama bu yıl sanırım unuttum.”</p>
		<p>Derken Eva da o küçük altın rengi başını onunkine yanaştırdı, ikisi de aynı derecede içtenlik ve saflıkla ciddi, kaygı dolu bir tartışmaya daldılar, ardından her sözcük üstünde uzun süren düşünce alışverişiyle öneriler sonunda yazıyı andıracak bir şeyler ortaya çıkardıklarından umutlandıklarında, yazı başladı.</p>
		<p>Eva keyifle göz gezdirerek, “Evet Tom Amca, gerçekten güzel görünmeye başladı. Karınla çocukların ne kadar mutlu olacaklar! Onlardan uzak kalmak zorunda olman ne utanç! Babama arada bir seni geri göndermesini söylemeyi düşünüyorum,” dedi.</p>
		<p>Tom, “Toplar toplamaz beni geri almak için para göndereceğini söyledi hanımım,” dedi. “Öyle yapacağını umuyorum. Genç Efendi George beni almaya geleceğini söyledi, bu doları da işaret olarak bıraktı,” diyerek giysilerinin altından değerli doları çekip çıkardı.</p>
		<p>“Eh, o zaman kuşkusuz gelir! Çok sevindim!” dedi Eva.</p>
		<p>“Ben de nerede olduğumu onlara haber vermek, Chloe’ciğime de iyi olduğumu anlatmak için mektup yazmak istemiştim. Zavallı kadıncağız öyle korkuyordu ki!”</p>
		<p>O anda St. Clare’in sesi kapıdan, “Bak, ne diyeceğim Tom!” dedi.</p>
		<p>Tom ile Eva irkildiler.</p>
		<p>St. Clare yaklaşıp taş tahtaya baktı.</p>
		<p>“O nedir?”</p>
		<p>“Şey... Tom’un mektubu. Ona yazması için yardım ediyordum,” dedi Eva. “Ne güzel olmuş, değil mi?”</p>
		<p>“Hevesinizi kırmak istemem ama bence Tom, senin mektubunu ben yazsam daha iyi olacak. At gezintisinden döner dönmez yazarız.”</p>
		<p>Eva, “Kesinlikle yazması gerekiyor. Hanımı onu almak için para gönderecekmiş, biliyor musunuz babacığım, öyle demişler, Tom söyledi,” dedi.</p>
		<p>St. Clare içinden bunun iyi yürekli sahiplerin aslında bunu yapacaklarından hiç de emin olmadan yalnızca kölelerinin satılma korkusunu yatıştırmak amacıyla söyledikleri şeylerden biri olduğunu düşündü ama bu konuda hiçbir şey söylemedi, yalnızca Tom’a atları gezi için hazırlamasını emretti.</p>
		<p>Tom’un mektubu söz verildiği gibi o akşam yazıldı ve sağ salim postaneye ulaştı.</p>
		<p>Miss Ophelia işlerinde hâlâ her şeyi sıkı sıkı denetliyordu. Dinah’dan tutun da en küçük afacana kadar tüm ev halkınca Miss Ophelia’nın “iyi” kavramının Güneyli hizmetçilere kesinlikle uymadığına karar verildi.</p>
		<p>Ailenin daha üst düzey çevresinde, yani Adolph, Jane ve Rosa’nın oluşturduğu çevredeyse Miss Ophelia’ nın bir hanımefendi olmadığına karar verildi, hanımlar onun gibi iş görüp durmazlardı, ayrıca hiç <em>havası</em> da yoktu, St. Clare’in akrabası olması çok şaşırtıcıydı. Marie bile kuzin Ophelia’yı hep bu kadar işi başından aşmış görmenin çok yorucu olduğunu söylüyordu. Aslında Miss Ophelia’nın didinmesinin ardı arkası kesilmediği için bu yakınma hepten de haksız sayılmazdı. Son derece ivedi bir iş için baskı yapılıyormuşçasına sabahtan akşama kadar bir şeyler teyelleyip dikiyor, ışık azalınca da dikişi kaldırıp bekleyen örgüsüne sarılıyor, aynı hızla devam ediyordu. Onu izlemek bile yorucuydu gerçekten.</p>
	</div>
</body>
</html>