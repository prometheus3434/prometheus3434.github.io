<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Tom Amcanın Kulübesi</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>23 <span class="inline">Henrique</span></h1>
		<p>St. Clare’in kardeşi Alfred, on iki yaşındaki oğluyla aile içinde bir-iki gün geçirmek için ara sıra göl kıyısına gelirdi.</p>
		<p>Hiçbir görünüş bu ikiz kardeşten daha kendine özgü ve güzel olamazdı. Doğa, aralarında benzerlikler yerine onları her konuda birbirinin zıddı yapmıştı ama yine de gizemli bir bağın bu iki kardeşi sıradan bir arkadaşlıktan öte bir dostlukta birleştirdiği görülüyordu. Kol kola girip salına salına koridorlarda, bahçede dolaşırlardı. Bir yanda mavi gözleri, altın saçları, incecik esnek bedeni ve canlı yüz çizgileriyle Augustine, öte yanda da koyu renk gözleri, kibirli Romalı profili, katı hareketli kolları, bacakları ve kararlı tavrıyla Alfred. Birbirlerinin deneyleriyle düşüncelerine veryansın eder, yine de birbirlerinin yaşamlarına ilgiyi zerrece gevşetmezlerdi; aslına bakarsanız mıknatısın aksi uçlarının çekimi gibi onları birleştiren de bu zıtlıkmış gibiydi.</p>
		<p>Alfred’in en büyük oğlu Henrique soylu, koyu renk gözlü, canlı, neşe dolu, prens gibi bir çocuktu, ilk tanıştıkları andan beri de kuzini Evangeline’in o melek gibi zarafetinden son derece etkilenmiş, neredeyse büyülenmişti. Eva’nın kar beyazı bir tayı vardı. Eyeri hafif, tay da küçük hanımefendisi gibi zarifti, bu tayı şimdi Tom arka verandaya getirmişti, yanlarında on üç yaşlarında küçük bir melez oğlanın tuttuğu, dışarıdan büyük paralarla yeni getirtilmiş yağız, kara bir Arap atı Henrique’i bekliyordu.</p>
		<p>İçinde bulunduğu durumdan, bir çocuğun duyacağı gururu duyan Henrique ilerledi, küçük seyisinden dizginleri alırken ata dikkatle baktı ve kaşları çatıldı.</p>
		<p>“Ne bu Dodo? Seni tembel köpek seni! Bu sabah atı tımar etmemişsin.”</p>
		<p>Dodo uysallıkla, “Ettim efendim, sonradan üstünü toza buladı,” dedi.</p>
		<p>“Seni rezil, kes sesini!” diyen Henrique çılgın bir öfkeyle kırbacı kaldırdı. “Ne cesaretle konuşabiliyorsun?”</p>
		<p>Çocuk tam Henrique’in ölçülerinde yakışıklı, parlak gözlü bir melezdi; yüksek, yuvarlak ve açık alnından bukleleri sarkıyordu. Yanaklarının kızarıvermesinden ve gözlerindeki parıltıdan beyaz kanı olduğu anlaşılıyordu, sabırsızlıkla kendini savunmaya çalıştı.</p>
		<p>“Efendi Henrique!” diye söze başladı. Henrique at kırbacıyla oğlanın yüzüne vurdu, kolunun birini yakalayarak, dizleri üstüne çöktürdü ve soluğu tükeninceye kadar kırbaçladı oğlanı.</p>
		<p>“Al bakalım seni küstah köpek! Şimdi seninle konuştuğumda bana yanıt vermemeyi öğrendin mi? Atı al, geri götür, doğru dürüst temizle. Sana yerini öğretirim ben!”</p>
		<p>Tom, “Genç Efendi,” dedi, “sanırım size söyleyeceği şuydu, ahırdan getirirken at yatıp tozlarda cinleri, şeytanı bol bir hayvan... üstü öyle kirlendi, ben o atın temizliğine bakıyorum.”</p>
		<p>Henrique topukları üstünde dönerek, “Sana konuş deninceye kadar dilini tut!” dedi ve merdivenlerde binici giysisiyle bekleyen Eva’yla konuşmak için basamakları tırmanmaya başladı.</p>
		<p>“Sevgili kuzin, bu aptal adam yüzünden beklediğiniz için özür dilerim. Onlar gelinceye kadar şuraya oturalım. Ne oldu kuzin, canınız sıkkın görünüyorsunuz.”</p>
		<p>“Zavallı Dodo’ya nasıl o kadar kötü, o kadar acımasızca davranabiliyorsunuz?”</p>
		<p>“Kötü mü, acımasız mı!” dedi oğlan. Etkilenmemiş ama şaşırmıştı. “Ne demek istiyorsunuz sevgili Eva?”</p>
		<p>“Bana sevgili Eva demenizi istemiyorum.”</p>
		<p>“Sevgili kuzin, siz Dodo’yu bilmezsiniz, onu yönetmenin tek yolu budur. Hep yalanlarla, özürlerle doludur. Bir anda bastırmak, ağzını açmasına fırsat vermemek gerek. Babam öyle yönetiyor onları.”</p>
		<p>“Ama Tom Amca kaza olduğunu söyledi, doğru olmayan şeyi söylemez o!”</p>
		<p>“Eh, o alışılmadık yaşlı bir zenci demek! Dodo konuşabildiği hızda yalan söyler.”</p>
		<p>“Böyle davranırsanız onu yalan söylemeye teşvik edersiniz!”</p>
		<p>“Dodo’dan bu kadar hoşlandığınızı bilmiyordum Eva, neredeyse kıskanacağım.”</p>
		<p>“Ama onu dövdünüz, o bunu hak etmemişti.”</p>
		<p>“Böyle olduğunda bir süre adam gibi davranır. Birkaç kesiğin Dodo’ya hiçbir zararı olmaz, o kolay kolay değişmeyecek bir yaratıktır ama canınızı sıkıyorsa bir daha sizin önünüzde dövmem.”</p>
		<p>Eva tatmin olmamıştı ama yakışıklı kuzenine, duygularını anlatmaya çalışmanın boş bir çaba olduğunu düşündü.</p>
		<p>Dodo çok geçmeden atlarla göründü.</p>
		<p>Genç efendisi daha yumuşak bir tonda, “Eh, Dodo bu kez güzel olmuş!” dedi, “gel bakalım ben eyere otururken sen de Miss Eva’nın atını tut.”</p>
		<p>Dodo geldi, Eva’nın tayının yanında durdu. Yüzü gergindi, gözleri ağlamış gibi duruyordu. Kadınlara her davranışında beyefendilere özgü bir zarafeti olan Henrique, güzel kuzinini eyere oturtuvermiş, dizginleri de eline vermişti.</p>
		<p>Eva atın Dodo’nun durduğu yanına doğru eğildi, çocuk dizginleri bırakırken, “Sen iyi bir çocuksun Dodo, teşekkür ederim,” dedi.</p>
		<p>Dodo şaşkınlıkla başını kaldırıp tatlı, gencecik yüze baktı, yanakları kıpkırmızı kesildi, gözleri doldu.</p>
		<p>Efendisi, “Tut, Dodo,” diye emretti. Dodo hemen fırlayıp atı tuttu, sahibi bindi.</p>
		<p>“Al şu meteliği de şeker al kendine Dodo,” dedi Henrique.</p>
		<p>Sonra da Eva’nın peşinden eşkin yürüyüşle yola koyuldu. Dodo durup iki çocuğun arkasından baktı. Biri para, öbürü daha çok istediği şeyi vermiş, tatlı bir söz söylemiş, iyi konuşmuştu. Dodo annesinden ayrılalı daha birkaç ay olmuştu. Efendisi onu yakışıklı yüzü güzel taya uyar diye bir toptancıdan almıştı, şimdi de genç efendinin elinde çilesini dolduruyordu.</p>
		<p>Dövme sahnesini bahçenin bir ucundan St. Clare kardeşler de izlemişti.</p>
		<p>Augustine’in yanakları kıpkırmızı olmuş ama her zamanki alaycı umursamazlığıyla olayı izlemişti.</p>
		<p>“Cumhuriyetçi eğitim dediğimiz sanırım bu Alfred?”</p>
		<p>Alfred kayıtsızlıkla, “Henrique kızdı mı şeytana döner,” demekle yetindi.</p>
		<p>Augustine kuru bir sesle, “Böyle yapmakla yönetim deneyimi kazandığını düşünüyorsun sanırım!” dedi.</p>
		<p>“Öyle olmasa da elimden bir şey gelmez. Henrique hep fırtına gibi bir çocuk olagelmiştir, annesiyle ipin ucunu çoktan bıraktık ama Dodo cin gibidir, hiçbir kırbaç ona zarar vermez.”</p>
		<p>“Bu yolla Henrique’e cumhuriyetçiliğin ilk dersini veriyor olmalısın! ‘Herkes özgür ve eşit doğar.’”</p>
		<p>“Pöh!” dedi Alfred, “Thomas Jefferson’un şu Fransız duygusallığıyla saçmalıklarından biri işte. Bugün bizlerin arasında bundan söz etmek bile gülünç.”</p>
		<p>St. Clare üstüne basa basa, “Bence de öyle,” dedi.</p>
		<p>Alfred, “Çünkü, herkesin <em>ne</em> özgür ne de eşit doğduğunu apaçık görüyoruz. Bence bu cumhuriyetçilerin yarısının sözünü ettiği şey, deli saçması. Eşit hakları olması gerekenler eğitimli, akıllı, zengin, incelmiş olanlardır, ayaktakımı değil.”</p>
		<p>“Ayaktakımına bu düşünceyi benimsetebilirsen elbet. Fransa’da bir zamanlar söz sırası <em>onlara</em> gelmişti.”</p>
		<p>Alfred, “Elbette sürekli, inatla aşağı düzeyde tutulmalılar, ben olsam öyle yapardım,” diyerek altında biri varmış gibi ayağını hızla yere vurdu.</p>
		<p>Augustine, “Ayağa kalkarlarsa insanın ayağı fena kayar ama,” dedi.</p>
		<p>Alfred yine, “Pöh!” dedi. “Bu ülkede o işin üstesinden geliriz. Şu anda kendimizi eğiten, yükselten seslere kulak vermeliyiz biz, aşağı tabaka eğitilmemeli.”</p>
		<p>“Buna dua etmenin zamanı geçti. Eğitilecekler, bize düşen yalnızca nasıl olacağı. Bizim düzenimiz onları barbarlık ve kabalık içinde eğitiyor. Tüm insancıl bağları koparıyor, onları birer acımasız hayvana dönüştürüyoruz. Günün birinde üstünlük onlarda olursa karşımızda onları böyle bulacağız.”</p>
		<p>“Üstünlük asla onlarda olmayacak!” dedi Alfred.</p>
		<p>“Doğru,” dedi St. Clare. “Buharı aç, emniyet supabını kapatıp üstüne otur da bak bakalım nereye varıyorsun.”</p>
		<p>“Eh, <em>göreceğiz</em> bakalım. Kazanlar sağlam olduğu, makineler de iyi çalıştığı sürece ben emniyet supabının üstüne oturmaktan korkmuyorum.”</p>
		<p>“XVI. Louis zamanının soyluları da böyle düşünüyordu, Avusturya da, IX. Pius da böyle düşünüyordu ama güzel bir sabah <em>kazanlar patladığında</em> fırladığınız boşlukta karşılaşırsınız artık.”</p>
		<p>“Demek böyle buyuruyorsunuz,” dedi Alfred gülerek.</p>
		<p>“Sana söylüyorum, zamanımızda ilahî yasanın gücüyle ortaya çıkacak bir şey varsa, o da kitlelerin ayağa kalkacağı ve alt sınıfın üst sınıf olacağıdır.”</p>
		<p>“Bu da senin kızıl cumhuriyetçi palavralarından biri Augustine! Neden başkası adına söylev vermeyi iş edinmiyorsun? Ünlü bir konuşmacı olurdun! Eh, bu çağın ayaklanmasını gerçekleştirecek olan senin şu yağlı yığınların ortaya çıkmadan umarım ölmüş olurum.”</p>
		<p>“Yağlı olsun olmasın, zamanı gelince <em>seni</em> yönetecekler,” dedi Augustine, “ve onları nasıl yapmışsan öyle yöneticiler olacaklar. Fransız soyluları insanları donsuz bırakmayı seçtiler, tam gönüllerine göre de başlarına donsuz yöneticiler geçti. Haitililer...”</p>
		<p>“Amaaan Augustine! Şu iğrenç, aşağılık Haiti’den yeterince söz etmedik mi! Haitililer Anglosakson değildi, öyle olsalardı bu başka bir öykü olurdu. Anglosakson ırk dünyaya egemen ırktır, <em>öyle de olacaktır</em>.”</p>
		<p>“Eh, kölelerimiz arasında da azımsanmayacak bir Anglosakson kanı yayılımı var zaten,” dedi Augustine, “aralarında bizim hesaplı direncimize ve sağgörümüze tropik bir coşkuyla karşılık verecek kadar Afrikalı var,” diye de ekledi.</p>
		<p>“Santo Domingo saati gelir çatarsa Anglosakson kanı güne damgasını vuracaktır. Damarlarında tutuşan tüm o yüce duygularla beyaz babaların çocukları her zaman alınıp satılarak ticaret malı yapılamayacaktır. Ayağa kalkacak, kendileriyle birlikte analarının ırkını da ayağa kaldıracaklardır.”</p>
		<p>“Boş söz! Saçmalık!”</p>
		<p>“Eh, böyle tepkiler için eski bir atasözü vardır. ‘Nuh zamanındaki gibi olacak. Yediler, içtiler, tohum ektiler, ev yaptılar ve sel gelip onları alıncaya kadar bilmediler.’”</p>
		<p>“Aslında Augustine, yeteneklerin tam gezgin vaize<a class="si-noteref epub-type_noteref" href="#f24" id="ref_f24">24</a> göre,” dedi Alfred gülerek, “sen bizim için sakın korkma. Sahip olmak mülkiyet hakkının en önemli kanıtıdır. Güç bizde.” Sonra ayağını kararlılıkla yere vurdu. “Şu ırk sorununa gelince, onlar altta ve orada da <em>kalacaklar!</em> Kendi barutumuzu ateşleyecek gücümüz var.”</p>
		<p>“Senin Henrique gibi eğitilmiş oğullar, senin baruthaneye harika bekçi olurlar. Öyle soğuk ve temkinli ki! Kendini yönetemeyen başkasını da yönetemez diye bir söz vardır.”</p>
		<p>Alfred düşünceli bir tavırla, “Orada bir sorun var işte,” dedi. “Bizimkinin çocukları yetiştirmede zor bir yöntem olduğuna kuşku yok. Bu iklim zaten yeterince coşkulu olan tutkulara iyice başıboş kalabileceği bir alan sağlıyor. Böyle bir sorunu Henrique’yle yaşıyoruz. Eli açık, sıcak bir çocuktur ama heyecanlandığında fişek gibi oluyor. Eğitimi için söz dinlemenin geçerli olduğu, eşitleriyle daha çok, ondan emir alanlarla daha az ilişkide olacağı Kuzey’e göndereceğim sanırım.”</p>
		<p>“Çocuk yetiştirme insan ırkının asal işi olduğuna göre, düzenimizde bir şeylerin iyi çalışmadığını düşünüyorum,” dedi Augustine.</p>
		<p>“Kimi şeyler için çalışmıyor kimi şeyler için çalışıyor. Genç delikanlıları erkeksi, yürekli yapan bir düzen bu ama bir yandan da aşağılık bir ırkın kötü alışkanlıkları içlerinde zıt huyları güçlendiriyor. Köleliğin dünyayı saran simgesi olan yalancılığı ve bin türlü hilesini gördükten sonra Henrique’in gerçeğin güzelliğine ilişkin duygularının daha keskinleştiğine inanıyorum.”</p>
		<p>Augustine, “Bu da konuya kesinlikle Hıristiyanca bir bakış açısı!” dedi.</p>
		<p>“Hıristiyanca olsun olmasın, gerçek ve ayrıca en az dünyadaki öbür şeyler kadar Hıristiyanca, ne var bunda?”</p>
		<p>“Bu olabilir,” dedi St. Clare.</p>
		<p>“Konuşmanın anlamı yok Augustine! Bu aşınmış yolu nereden bakarsan bak beş yüz kez tepmişizdir. Gel de bir el tavla oynayalım, ne dersin?”</p>
		<p>İki kardeş verandanın basamaklarını koşarak çıktılar, bir tavlanın başına karşılıklı bambu koltuklara yerleştiler. Pulları yerleştirirken Alfred, “İtiraf edeyim ki Augustine, senin gibi düşünseydim bir şeyler yapardım,” dedi.</p>
		<p>“Bence de... Sen eylemci bir adamsın ama ne yapardın?”</p>
		<p>Alfred yarı küçümser bir gülümsemeyle, “Hizmetçilerini herkese örnek olacak biçimde eğitebilir, düzeylerini yükseltebilirsin,” dedi.</p>
		<p>“Hizmetçilerimi tüm toplumun yükü omuzlarındayken eğitmek, onlardan Etna Yanardağı’nın altında durmalarını istemekle aynı şey. Bir adam tüm toplumun karşısında duramaz. Eğitimin toplu eğitim olması gerekir, yoksa aksi bir cereyan yaratmaya yetecek kadar işe yarar ancak.”</p>
		<p>“Sen başla,” dedi Alfred, kardeşler çok geçmeden kendilerini oyuna kaptırdı, verandanın altında at nallarının sesini duyuncaya kadar da dalgın oynadılar.</p>
		<p>Augustine ayağa kalktı.</p>
		<p>“Çocuklar da geldi. Şuraya bak Alf! Hiç bu kadar güzel bir şey gördün mü?” Gerçekten <em>güzel</em> bir görüntüydü. Yaklaşırlarken geniş alnı, koyu renk parlak bukleleri, parlayan yanaklarıyla Henrique güzel kuzinine doğru eğilmiş, kahkahalarla gülüyordu. Eva mavi bir binici giysisi giymiş, aynı renk bir şapka takmıştı. Atla dolaşmak yanaklarını parlatıp bir ton koyulaştırmış, ona özgü saydam teniyle altın saçlarının etkisini artırmıştı.</p>
		<p>“Aman Tanrı’m! Ne kadar kusursuz, göz kamaştırıcı bir güzellik!” dedi Alfred. “Bana bak Augustine, bugünlerde bazı yürekleri yakmayacak mı ne dersin?”</p>
		<p>“Yakar, doğrusu Tanrı biliyor ya ben de bundan korkuyorum!” dedi St. Clare. Sesinin tonuna ani bir acı gelmişti, kızın inmesine yardım etmek için seğirtti.</p>
		<p>Eva’yı kollarına alırken, “Eva canım! Çok yorulmadın umarım,” dedi.</p>
		<p>“Hayır baba,” dedi Eva, ne var ki soluğunun sıklaşmış olması St. Clare’i telaşlandırdı.</p>
		<p>“Neden o kadar hızlı gittin yavrum? Senin için iyi değil biliyorsun.”</p>
		<p>“Kendimi öyle iyi hissettim, öyle hoşuma gitti ki, unuttum.”</p>
		<p>St. Clare salona kadar onu kucağında taşıyıp kanepeye yatırdı.</p>
		<p>“Henrique, Eva yanındayken çok dikkatli olmalısın, çok hızlı at binmemelisin.”</p>
		<p>Henrique kanepeye oturup Eva’nın elini avucuna aldı.</p>
		<p>“Onu korumam altına alıyorum.”</p>
		<p>Eva çok geçmeden kendini daha iyi hissetti. Babasıyla amcası oyunlarını bitirirken çocuklar baş başa kaldı.</p>
		<p>“Biliyor musun Eva, babam iki gün kalacağı için o kadar üzgünüm ki!.. Sonra ne kadar uzun süre sizi göremeyeceğim! Sizinle kalsaydım iyi olmaya, Dodo’ya kızmamaya ve başka iyi şeyler yapmaya çalışırdım. Amacım Dodo’ya kötü davranmak değil ama siz de biliyorsunuz tepem öyle çabuk atıyor ki! Yine de ona karşı çok kötü değilim. Ona bir metelik verdim, gördüğünüz gibi iyi de giyiniyor. Bence Dodo’nun keyfi epey yerinde.”</p>
		<p>“Yanınızda sizi seven tek kişi olmasaydı, keyfinizin epey yerinde olduğunu düşünür müydünüz?”</p>
		<p>“Ben mi? Düşünmezdim elbet.”</p>
		<p>“Dodo’yu ne kadar arkadaşı varsa tümünden uzaklaştırdınız, şimdi onu sevecek tek kişi yok, annesi yanında değil, kimse böyle yaparak iyi davranmış olamaz.”</p>
		<p>“Ama bildiğim kadarıyla başka çare yoktu. Annesini bulamam, kendim de sevemem, bildiğim kadarıyla başka kimse de yok.”</p>
		<p>“Neden siz sevemezmişsiniz?”</p>
		<p>“Sevmek ha? Dodo’yu mu? Yo, ben bu işte yokum Eva! Biraz hoşuma gidebilir belki ama insan hizmetçisini <em>sevmez ki!</em>”</p>
		<p>“Ben pekâlâ seviyorum.”</p>
		<p>“Amma da garip!”</p>
		<p>“İncil herkesi sevin demiyor mu?”</p>
		<p>“Ha, İncil!.. Aslında bir sürü başka şey de söylüyor ama kimse onları uygulamayı düşünmüyor, biliyorsunuz Eva, hiç kimse!”</p>
		<p>Eva hiçbir şey söylemedi, birkaç dakika düşünceli gözleri bir noktaya dikili kaldı. Sonunda, “Ne olursa olsun,” dedi, “sevgili kuzen, lütfen zavallı Dodo’yu sevin ve hatırım için ona iyi davranın!”</p>
		<p>“Sizin hatırınız için her şeyi sevebilirim sevgili kuzin, siz şimdiye kadar gördüğüm en hoş yaratıksınız!”</p>
		<p>Henrique öylesine içinden gelerek konuşmuştu ki, yakışıklı yüzü kıpkırmızı oldu. Eva bunu son derece olağan karşıladı, yüzünün tek çizgisi değişmeksizin, “Böyle hissettiğinize sevindim sevgili Henrique! Bunu anımsayacağınızı umuyorum,” dedi.</p>
		<p>Yemek zili konuşmalarını noktaladı.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f24"><a class="si-backref" href="#ref_f24">24</a><span class="si-footnote-text">. ABD’nin kuruluş yıllarında, farklı yerlerde vaaz vermek için atla seyahat eden metodist din adamları. (Y.N.)</span></div>
	</div>
</body>
</html>