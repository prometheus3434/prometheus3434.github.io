<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Tom Amcanın Kulübesi</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>39 <span class="inline">Oyun</span></h1>
		<div class="epigraph html5_section">
			<p>“Kötülüğün yolu karanlıkta olmak gibidir, ne zaman tökezleyeceğinizi bilemezsiniz.”<a class="si-noteref epub-type_noteref" href="#f62" id="ref_f62">62</a></p>
		</div>
		<p>Evin, Legree’nin kaldığı tavan arası odası, öbür tavan arası odaları gibi toz içinde, orasından burasından örümcek ağları sarkan, eski püskü bir sürü şeyin atılı olduğu koskoca bir yerdi. Evde eskiden oturan zengin aile saltanatlı günlerinde yurtdışından bir sürü muhteşem mobilya getirmişti. Bunlardan kimisini giderken yanlarına almışlar kimisi de ya çürümeye terk edilmiş boş odalarda öylece kalmış ya da depolanmıştı. Mobilyaların geldiği bir-iki büyük sandık, tavan arası odanın bir köşesinde duruyordu. Oradaki küçük pencerenin içindeki tozlu pervazlardan zar zor süzülen kararsız bir ışık çok daha iyi günler görmüş yüksek, dik arkalıklı iskemlelerle tozlu masalara vuruyordu. Tümüyle garip, tekinsiz bir yerdi, öyle olduğundan da kör inancı olan zencilerin korkularını artırmamak için oradan söz edilmesi istenmiyordu. Birkaç yıl önce Legree’nin hoşnutsuzluğuna hedef olmuş bir zenci kadın birkaç hafta oraya kapatılmıştı. Orada geçenleri, yani zencilerin birbirlerine karanlık bir giz verircesine fısıldayarak anlattıkları şeylerin neler olduğunu söylemeyeceğiz ama bir gün zavallı kadıncağızın cesedinin oradan alınıp gömüldüğü biliniyordu. Ondan sonra da eski tavan arasının her yanında küfürler, beddualar, çılgınca feryatların çınladığı arada bunların umutsuz ağlama ve inlemelere karıştığı söylendi. Bir kez Legree de bu tür bir şey duymuş, bunun üzerine çılgın bir öfkeye kapılmış, bundan sonra oraya ilişkin tek söz edeni bir hafta orada zincirleyerek işin aslını göstereceğine yemin etmişti. Bu, konuşmaları bastırmış ama öykünün aslına zarar vermemişti elbette. Zamanla tavan arasına çıkan merdiven, merdivene giden koridor bile evde herkesin gitmekten kaçındığı hatta sözünü bile etmek istemediği bir yer oldu, söylence de yavaş yavaş gözden düşmeye başladı. Ansızın Cassy’nin aklına bu batıl inancı canlandırarak özgürlük yolunda kullanmak geldi.</p>
		<p>Cassy’nin uyuduğu oda tavan arasının tam altına düşüyordu. Bir gün Legree’ye danışmaksızın, dikkati çekecek bir biçimde odasının eşyalarını yakındaki başka bir odaya taşımaya başladı. Legree atla yaptığı gezintiden döndüğünde evde ne kadar ayak hizmetçisi varsa olanca çabalarıyla bu işe sarılmışlardı, evde bir koşuşturmadır, telaştır gidiyordu.</p>
		<p>“Hey Cass! Şimdi ne esti bakalım?”</p>
		<p>Cassy dediğim dedik bir tavırla, “Hiç, başka bir odaya geçiyorum,” dedi.</p>
		<p>“Ne için peki?”</p>
		<p>“Canım öyle istiyor.”</p>
		<p>“Onu anladık şeytan alasıca! Neden ama?”</p>
		<p>“Arada azıcık uyumak istiyorum.”</p>
		<p>“Uyumak mı? Buna engel olan ne?”</p>
		<p>Cassy soğuk bir sesle, “Duymak istiyorsan söylerim,” dedi.</p>
		<p>“Konuş civelek karı!”</p>
		<p>“Aman yok bir şey! Umarım <em>seni</em> tedirgin etmez. Gece yarıları sürüklenen adımlar, inlemeler, yalvarmalar geliyor tavan arasından... Gece on ikiden sabaha kadar!”</p>
		<p>Legree rahatsız bir tavırla, “Tavan arasında birileri mi var yani?” derken bir yandan da kendini gülmeye zorluyordu. “Kim onlar Cassy?”</p>
		<p>Cassy keskin kara gözlerini kaldırdı, Legree’nin yüzüne adamın kemiklerine kadar işleyen bir ifadeyle baktı.</p>
		<p>“Aslında Simon, kim onlar? <em>Senin</em> söylemeni yeğlerdim. Bilmiyorsun sanırım!”</p>
		<p>Legree lanet okuyarak at kırbacıyla ona vurmaya kalkıştı ama kadın çabucak yana kaçıp kapıdan dışarı süzüldü, bu arada arkasına bakarak, “O odada uyuyacaksan her şeyi bilmelisin ama en iyisi bir denemen!” der demez kapıyı çekip kilitledi. Legree yaygarayı basıp küfretmeye başladı ve kapıyı kıracağı gözdağını verdi ama az sonra olayı daha iyi düşününce tedirginlikle oturma odasına girdi. Cassy on ikiden vurduğunun ayırdındaydı, o saatten sonra da başlattığı etkileyici olaylar dizisini hiç aksatmaksızın hedefi vurmayı sürdürdü.</p>
		<p>Tavan arasında, bir budak deliğine kırık bir şişe boynu yerleştirdi, öyle ki en hafif bir esintide bile en hüzünlü ve acıklı yakınmaları çıkarıyor, şiddetli bir rüzgâr estiğindeyse kör inançlı safdil kulakların rahatça dehşet, umutsuzluk dolu sesler olarak yorumlayacağı çığlığımsı ciyaklamalarla ötüyordu.</p>
		<p>Arada bir bu sesler hizmetçilerce de duyuluyor, eski hortlak söylencesinin anısı son hızla canlanıyordu.</p>
		<p>Sürünerek ilerleyen kör inançlı bir dehşet evi doldurmuştu, hiç kimsenin bu olayı Legree’ye aktarmayı göze alamamasına karşın o görünmez bir hava gibi kendini bununla kuşatılmış buldu.</p>
		<p>Hiç kimse, bu Tanrısız adam bile tümüyle kör inançlı olamazdı. Tanrı inancı, Hıristiyanlık inancı, hikmet sahibi olmak, her şeyi yöneten, boşluğu ışık ve düzenle dolduran bir Baba’ya inanmak demektir. Tanrı’yı yadsıyan adam için ruhların dünyası o İbrani şairin söylediği gibi, “bir karanlıklar ülkesi ve ölümün gölgesi”dir<a class="si-noteref epub-type_noteref" href="#f63" id="ref_f63">63</a> ve hiçbir düzen olmadığı gibi ışık yerine karanlık vardır. Onun için yaşamla ölüm belirsiz, gölgeli dehşetin cinleriyle dolu tekinsiz kavramlardır.</p>
		<p>Legree’nin içindeki uyur durumdaki ahlak kavramı Tom’a rastlaması sonucu uyanmıştı uyanmasına, ne var ki içindeki kötünün kararlı direnciyle karşılaşmıştı yalnızca ama yine de karanlık iç dünyasında her sözcük, kulağına çalınan her dua ya da ilahi bir heyecan ve kargaşa oluşturuyordu.</p>
		<p>Cassy’nin onun üstündeki etkisi garip, pek rastlanmayan türden bir şeydi. Legree onun sahibi, zorba efendisi, işkencecisiydi. Cassy’nin hiçbir yardım ve değişim olanağı söz konusu olmaksızın tümüyle elinde olduğunu biliyor, böyle olmasına karşın bu dünyanın en kaba adamı güçlü bir kadının etkisinin sürekliliği, o etkinin denetleyiciliği olmaksızın yaşayamıyordu. Onu ilk satın aldığında Tom’a anlattığı gibi iyi yetişmiş bir kadındı. Sonra Legree onu olanca vicdansızlığıyla kaba ayakları altında çiğnemiş, un ufak etmişti ama tüm bu aşağılamalar ve umutsuzluk Cassy’nin içindeki kadınlığı sertleştirmiş, daha şiddetli tutkuların ateşini canlandırmış, sonunda da kadın bir ölçüde onun kapatması olmuş, adam da al gülüm ver gülüm misali, onun zorba sahibi olup kadına korku salmıştı.</p>
		<p>Bu etki zamanla daha da bezdirici olup inatçılaşmış, sonunda bu yarı delilik Cassy’nin tüm sözcükleriyle konuşma biçimine garip, uğursuz, değişken bir anlamla yansımıştı.</p>
		<p>Bu olaydan bir-iki gün sonra Legree eski oturma odasında çevreye durmaksızın değişen ışıklar yayan titrek, çırpınan alevli odun ateşinin başında oturuyordu. Eski, köhnemiş evlerde ne kadar anlaşılmaz ses varsa körükleyen fırtınalı, rüzgârlı bir geceydi. Pencereler takırdıyor, panjurlar vuruyor, rüzgâr bacada uğuldayıp insanı sersem ediyor, arada bir de peşlerinden ruhlar geliyormuşçasına içeri dumanla kül püskürtüyordu. Cassy bir köşede suratını asmış, gözlerini ateşe dikmiş otururken Legree birkaç saat hesaplarla uğraşıp gazete okudu. Gazeteyi masaya yayarken akşam Cassy’nin okuduğunu gördüğü bir kitap dikkatini çekti, alıp sayfalarını çevirmeye başladı. Kanlı cinayetler, hortlak söylenceleri, doğaüstü ziyaret öyküleri anlatan bir kitaptı, kabaca düzenlenmiş, ciltlenmişti, okumaya başladığında insanı garip bir biçimde sarıyordu.</p>
		<p>Legree ofladı pufladı ama sayfaları çevire çevire okudu, sonunda da lanet okuyarak fırlatıp attı.</p>
		<p>Maşayı alıp ateşi karıştırırken, “Hortlaklara inanmıyorsun ya Cassy?” dedi. “Bu seslerin <em>seni</em> korkutmasına izin vermeyecek kadar sağduyun var sanırdım.”</p>
		<p>Cassy bir karış suratla, “Benim neye inandığımın önemi yok,” dedi.</p>
		<p>“Denizdeyken arkadaşlarım beni bu tür öykülerle korkutmaya çalışırdı; ama hiç de etkili olamadılar. Böyle boşboğazlıklara inanmayacak kadar sıkı bir herifimdir haberin olsun.”</p>
		<p>Cassy oturduğu köşenin gölgeleri arasından dik dik ona bakmayı sürdürüyordu. Gözlerinde, Legree’yi hep tedirgin eden o garip ışıltı vardı.</p>
		<p>“O gürültüler, farelerle rüzgârdan başka bir şey olamaz. Fareler kıyameti koparır. Arada geminin ambarından seslerini duyardım. Bir de rüzgâr... Tanrı aşkına! Rüzgârın çıkaramayacağı ses yoktur!”</p>
		<p>Cassy, Legree’nin gözünün önünde tedirginleştiğini biliyordu, o yüzden hiç sesini çıkarmadı ama bu dünyadan değilmiş gibi garip bakışını da adamdan ayırmadı.</p>
		<p>“Hadi söylesene kadın, sence de öyle değil mi?”</p>
		<p>Cassy, “Fareler merdivenlerden inip, holü geçip, kilitlediğin kapıyı açıp karşısına da bir iskemle koyabilirler mi? Sonra yürüyüp yürüyüp, yatağın yanına kadar gelip ellerini uzatabilirler mi, böyle?” diye sordu.</p>
		<p>Cassy konuşurken parlayan gözlerini Legree’ye dikmişti, Legree’de karabasan gören bir adamın ifadesi vardı, derken Cassy sözünü bitirdiğinde buz gibi elini onunkinin üstüne koyunca adam küfrederek geri sıçradı.</p>
		<p>“Kadın! Ne demek istiyorsun? Kim böyle?..”</p>
		<p>Cassy iç ürperten alaycı bir şekilde gülümsedi.</p>
		<p>“Ah hayır hayır, elbette değil, ben böyle yaptılar dedim mi?”</p>
		<p>“Ama... sen... gerçekten böyle bir şey gördün mü? Hadi Cass nedir o, söylesene!”</p>
		<p>“Öğrenmek istiyorsan orada uyuyabilirsin.”</p>
		<p>“Tavan arasından mı geldi Cassy?”</p>
		<p>“Ne?”</p>
		<p>“Söyledin ya, o...”</p>
		<p>“Ben sana hiçbir şey söylemedim,” dedi kadın.</p>
		<p>Legree gergin bir tavırla odayı arşınlamaya başladı.</p>
		<p>“Şu söylediğini araştıracağım. Hemen bu gece bakacağım. Tabancalarımı alıp...”</p>
		<p>“Öyle yap. O odada uyu. O sırada seni görmek isterdim. Tabancanı ateşlerken... Öyle yap!”</p>
		<p>Legree ayağını yere vurarak çılgınca küfretti.</p>
		<p>“Küfretme! Kimin seni duyduğunu kimse bilemez. Dur! Neydi o?”</p>
		<p>Legree yerinden sıçradı.</p>
		<p>“Ne?”</p>
		<p>Odanın bir köşesinde duran ağır, eski Hollanda saati yavaş vuruşlarla on ikiyi çalmaya başladı.</p>
		<p>Hangi nedenle olursa olsun, Legree ne kımıldıyor ne de tek söz ediyordu, içi belirsiz bir dehşetle dolmuştu, bu arada Cassy gözlerinde keskin, hakaretle alay karışık bir ışıltıyla ona bakıyor, saatin vuruşlarını sayıyordu.</p>
		<p>“On iki. Hımm, eh <em>şimdi</em> göreceğiz bakalım!” dedi ve dönüp koridora çıkılan kapıyı açıp dışarı kulak kabartıyormuş gibi durdu.</p>
		<p>Parmağını kaldırarak sordu:</p>
		<p>“Sus! O ne?”</p>
		<p>“Rüzgâr,” dedi Legree. “Nasıl gazap gibi esiyor duymuyor musun?”</p>
		<p>Cassy fısıldayarak elini onunkinin üstüne koydu ve onu merdivenlerin dibine götürdü.</p>
		<p>“Simon, gel buraya! <em>Bu</em> ne sence? Sus!”</p>
		<p>Ansızın çınlayıveren vahşi bir çığlık sesi merdivenleri doldurdu. Tavan arasından gelmişti. Legree’nin dizleri birbirine vuruyordu, yüzü korkudan bembeyaz kesilmişti.</p>
		<p>Cassy, Legree’nin kanını donduran bir alaycılıkla, “Tabancalarını alsan iyi olmaz mıydı, ne dersin?” dedi. “Şuna bir göz atma zamanı geldi biliyorsun. Yukarı çıkmanı isterdim, <em>oradalar</em>.”</p>
		<p>Legree lanet okuyarak, “Gitmeyeceğim!” dedi.</p>
		<p>“Neden? Hayalet diye bir şey yoktur biliyorsun! Gel!”</p>
		<p>Cassy bir sıçrayışta dönerek yukarı çıkan merdivenin basamağına fırladı sonra da gülerek arkasına bakıp, “Hadi!” dedi.</p>
		<p>“İnanıyorum ki şeytan <em>sensin!</em> Geri dön büyücü seni! Geri dön Cass! Gitmeyeceksin!”</p>
		<p>Cassy çılgınca gülüp yukarı fırladı. Adam onun kapıyı açıp tavan arasına girdiğini duydu. Yukarıdan esen sert bir rüzgâr elindeki mumu söndürdüğü anda korkunç, insandan gelmiyora benzeyen çığlıklar duyuldu, Legree’ye kulağının dibinde bağrılıyor gibi gelmişti.</p>
		<p>Legree çılgın gibi salona kaçtı, birkaç dakika sonra arkasından solgun benziyle öç alan bir ruh kadar sakin ve soğuk Cassy göründü, gözlerinde hâlâ aynı korku verici ışıltı vardı.</p>
		<p>“Umarım tatmin olmuşsundur.”</p>
		<p>“Kahrolası Cass!” dedi Legree.</p>
		<p>“Neden? Ben yalnızca yukarı çıktım, kapıları kapadım. <em>O tavan arasında</em> <em>sence ne var Simon</em>?”</p>
		<p>“Sana ne!”</p>
		<p>“Öyle mi? Eh, her neyse, ben artık onun altındaki odada uyumadığıma seviniyorum!”</p>
		<p>Rüzgârın artacağını sezen Cassy o gün bir ara çıkıp tavan arasının camını açmıştı. Elbette kapı açıldığında da rüzgâr aşağı esip mumu söndürdü.</p>
		<p>Bu, Cassy’nin, Legree’ye oynadığı oyunun küçük bir parçasıydı ve Legree’nin tavan arasına çıkıp ne olduğuna bakmaktansa kafasını aslanın ağzına sokmayı yeğlemesine kadar da varacaktı. Bu arada herkes uykudayken, Cassy tavan arasına usul usul, dikkatle Emmeline ile kendi giysileri de olmak üzere bir süre yetecek eşya taşıdı. Her şey ayarlanmıştı artık yalnızca tasarılarına uygun düşecek bir fırsatı kolluyorlardı. Cassy, Legree’nin iyi bir zamanını kollayarak onu tatlı sözlerle kandırdı ve tam Red Nehri’nin üstünde kurulmuş olan komşu kasabaya onunla birlikte gitmeyi başardı. Doğalın ötesinde bilenmiş bir bellekle de yoldaki her kavşağı beynine kaydederek gereken zamanın hesabını yaptı. Her şey harekete geçecek kadar olgunlaştığında, okurlarımız geriye bakıp “<em>son darbeyi</em>” görmek isteyebilirler.</p>
		<p>Akşam oluyordu. Legree yoktu, atına binip komşu çiftliğe gitmişti. Günlerdir Cassy hiç olmadığı kadar incelikli, şakalarında övücüydü, Legree’yle en iyi zamanlarını yaşamışlardı. Şu anda Emmeline ile Cassy’yi hazırlanır, iki küçük çıkın yaparken görebiliriz.</p>
		<p>“Tamam, bunların büyüklüğü yeterli,” dedi Cassy. “Hadi giy boneni de başlayalım, şimdi tam zamanı.”</p>
		<p>“Ama şimdi görebilirler.”</p>
		<p>Cassy soğukkanlılıkla, “Göreceklerini biliyorum,” dedi. “Zaten ne olursa olsun peşimize düşeceklerini bilmiyor musun? Şöyle yapmamız gerekiyor. Arka kapıdan sıvışıp barakaları koşarak geçeceğiz. Sambo ile Quimbo kesinlikle bizi göreceklerdir. Peşimize düşecekler, biz bataklığa gireceğiz, o zaman bizi izlemeyi sürdüremezler, geri dönüp alarm verecekler, köpekleri salacaklar falan... Onlar koşuşup durur, birbirlerine çarpıp yuvarlanırken hep öyle yaparlar ya, biz de evin arkasından geçen dereye girip arka kapının tam karşısına gelinceye kadar çamurun içinden yürüyeceğiz. Bu köpekleri yanıltacak, suda koku kalmaz. Herkes bizi aramak için evden dışarı fırlayacak biz de bu arada arka kapıdan girip doğru tavan arasına çıkacağız, oradaki büyük sandıklardan birinin içine güzel bir yatak yaptım. Arkamızdan dünyayı ayağa kaldıracağı için bir süre orada kalmamız gerekiyor. Öbür tarlalardaki gözcüleri de toplayacak, büyük bir ava girişecek, bataklıktaki her karış toprağı arayacaklardır. Kimsenin ondan kaçamayacağını hep övünç konusu yapmıştır. Eh, öyleyse bırak bildiği gibi avlansın bakalım!”</p>
		<p>“Cassy ne kadar güzel tasarlamışsın. Bunu senden başka kim düşünebilirdi ki?”</p>
		<p>Cassy’nin gözlerinde ne hoşnutluk ne de övünç vardı, yalnızca sağlam ve çok kederli bir umutsuzluk okunuyordu.</p>
		<p>Elini Emmeline’e uzatarak, “Gel,” dedi.</p>
		<p>İki kaçak usulca evden çıktı, akşamın artan gölgeleri arasında şimşek gibi barakalara doğru koşmaya başladılar. Hilal ay, göğün batı yanında gümüş bir mühür gibi gecenin karanlığını azıcık geciktiriyordu. Cassy’nin beklediği gibi tarlayı çepeçevre kuşatan bataklığa yaklaştıklarında arkalarında durmaları için bağıran bir ses duydular. Sambo değil Legree’ydi, arkalarından çılgınca lanet okuyordu. Sesi duyunca daha zayıf ruhlu olan Emmeline pes etti, Cassy’nin kolunu yakalayarak, “Cassy şimdi bayılacağım!” dedi.</p>
		<p>Cassy küçük parlak bir hançer çıkardı, kızın gözü önünde sallayarak, “Öyle bir şey yaparsan seni öldürürüm!” dedi.</p>
		<p>Şaşırtmaca amacına ulaştı, Emmeline bayılmadı, Cassy’yle birlikte bataklığın labirentine dalmayı başardı. Bataklık öylesine geniş ve karanlıktı ki Legree’nin yardımsız onları kovalaması kesinlikle olanaksızdı.</p>
		<p>Adam kaba bir sesle kıkırdadı.</p>
		<p>“Eh, neyse ki kendilerini tuzağın içine attılar şimdi!.. Orospular! Oradan bir yere kaçamazlar. Epey ter dökecekler! Hey! Sambo! Quimbo! Tüm işçiler!”</p>
		<p>Legree barakalara gelmiş, işten yeni dönen kadınlarla erkekleri çağırıyordu.</p>
		<p>“Bataklıktan iki çıkış yolu var. Onları hangi zenci yakalarsa beş dolar vereceğim! Köpekleri salın! Kaplan’ı, Fury’yi, geri kalanları salın!”</p>
		<p>Haberin heyecanı müthiş oldu. Erkekler hizmetlerini sunmak için ödül ya da yaranma uğruna öne fırladılar. Yaltaklanmak köleliğin insan ruhu üzerindeki en rezil etkilerinden biridir. Herkes dört bir yana dağıldı. Kimileri de çam kozalaklarından meşale yapmaya girişti. Birkaçı da bu sahneye kattıkları kaba, vahşi etkinliğin hiç de azımsanmayacağı köpekleri çağırıyordu.</p>
		<p>Sambo tüfek getiren Legree’ye, “Yakalarsak vuralım mı efendim?” dedi.</p>
		<p>“İsterseniz Cass’ye ateş edebilirsiniz, onun şeytanla buluşacağı zaman gelmişti zaten, o tam oraya göre ama kıza... hayır! Şimdi çocuklar, canlı olun, akıllı davranın. Yakalayana beş dolar, herkese de içki, unutmayın!”</p>
		<p>Ne kadar adam varsa göz kamaştıran meşalelerin ışığında canavarlar gibi bağrışa çağrışa, vahşi çığlıklar atıp baykuşlar gibi öterek bataklığı arıyorlar, peşlerinden de evdeki tüm hizmetçiler geliyordu. Bu arada Cassy ile Emmeline arkadan içeri süzüldüklerinde elbette ev bomboştu. Kovalayanların haykırışları hâlâ her yandan duyuluyordu, oturma odasının penceresinden dışarı bakan iki kadın, bataklığın orada kendilerini arayan kalabalıkla meşalelerini görebiliyorlardı.</p>
		<p>Emmeline, Cassy’ye, “Şuraya bak, av başladı!” dedi. “Bak ışıklar nasıl oradan oraya gidip geliyor! Sus! Köpekler! Duymuyor musun? Biz <em>orada</em> olsaydık zerre kadar şansımız yoktu. Çabuk koşup bir an önce saklanalım.”</p>
		<p>Cassy soğukkanlılıkla, “Acele etmemize gerek yok, herkes av peşinde, işte bu yaşamın eğlenceli yanı da bu! Yavaş yavaş yukarı çıkarız ama bu arada...” diyerek Legree’nin aceleyle ceketinin cebine attığı anahtarı ceket cebinden aldı. “Bu arada yol giderlerimiz için bir şey alacağım.”</p>
		<p>Masanın gözünü açtı, bir tomar para alıp hızla saymaya başladı.</p>
		<p>“Ah, bunu yapmayalım,” dedi Emmeline.</p>
		<p>“Yapmayalım demek? Peki neden? Bataklıkta açlıktan ölmemizi mi, yoksa özgür yerlere gitmek için yol paramız olmasını mı istersin? Para her kapıyı açar kızım!” Konuşurken parayı göğsüne sokuşturdu.</p>
		<p>Emmeline gergin bir fısıltıyla, “Ama bu çalmak olur,” dedi.</p>
		<p>Cassy sert bir gülüşle, “Çalmak ha! Bedeni de ruhu da çalanların bize bunu sormaya haklarının olmaması gerek. Bu paranın her senti onun çıkar yüzünden en sonunda şeytana yenilecek olan zavallı, aç, ter içindeki insancıklardan çalınmıştır. Bırak da çalmaktan <em>o</em> söz etsin! Neyse gel hadi, bu arada biz tavan arasına çıkalım. Orada mum biriktirdim zaman geçirmek için kitap da var. Bizi aramak için <em>oraya </em>gelmeyeceklerine kesinlikle güvenebilirsin. Gelirlerse hortlağı oynarım onlara.”</p>
		<p>Emmeline tavan arasına çıktığında eskiden o ağır mobilyaları taşıdıkları koca kutulardan birinin açık yanı duvara, daha doğrusu duvarın eğimli yanına bakacak biçimde yan yatırılmış olduğunu gördü. Cassy ufak bir lamba yaktı, alçak tavanın altından emekleyerek kutuya girdiler. İçine bir-iki çarşaf serilmiş, yastıklar konmuştu. Öbür kutu da ağzına kadar mumlar, gerekli eşya ve yolculuk için Cassy’nin şaşırtıcı küçüklükte bohçalar yaptığı giysilerle doluydu.</p>
		<p>Cassy lambayı kutuya bu iş için taktığı küçük bir çengele astı.</p>
		<p>“İşte, şu andaki evimiz bu. Nasıl, beğendin mi?”</p>
		<p>“Gelip tavan arasını aramayacaklarından emin misin?”</p>
		<p>“Eh Simon Legree’yi bunu yaparken görmek isterdim. Hayır, asla, bayıla bayıla uzak duracaktır. Hizmetçilere gelince; buraya bakmaktansa kurşuna dizilmeyi yeğlerler.”</p>
		<p>İkna olan Emmeline, rahatça yastığına yaslandı. Sonra sade bir tavırla, “Beni öldüreceğini söylerken ne demek istedin Cassy?” dedi.</p>
		<p>“Bayılmanı önlemek istedim, önledim de. Bak şimdi beni dinle Emmeline, ne olursa olsun <em>bayılmamayı</em> kafana koymalısın, böyle bir şeye hiç gerek yok. Seni durdurmasaydım o rezilin elleri şimdi senin üstündeydi.”</p>
		<p>Emmeline titredi.</p>
		<p>İkisi de bir süre konuşmadan oturdular. Cassy Fransızca bir kitaba dalmış, yorgunluğuna yenik düşen Emmeline’se uyuklamaya başlamıştı, bir süre uyudu. Dışarıdan gelen yüksek sesle bağırış çağırışlar, nal sesleri ve köpek ulumalarıyla uyandı. İrkilerek hafif bir feryatla doğruldu.</p>
		<p>Cassy sakince, “Avdan dönüyorlar, korkma,” dedi. “Şu delikten dışarı bak. Aşağıdalar görmüyor musun? Simon bu gecelik işin peşini bıraktı. Bak bataklığı arşınlamaktan atı nasıl çamur içinde, köpekler de pes etmiş görünüyor. Ah sevgili beyefendiciğim, durmadan aramak zorunda kalacaksınız ama asıl oyun orada değil!”</p>
		<p>Emmeline, “Tek söz etme,” dedi. “Ya seni duyarlarsa?”</p>
		<p>“Bir şey duyarlarsa bu onları buradan daha da uzak tutar. Tehlike yok, dilediğimiz kadar gürültü yapabiliriz, yalnızca etkiyi artırmaya yarar.”</p>
		<p>Sonunda eve gece yarısı hareketsizliği çöktü. Kötü yazgısına küfrü basan, ertesi gün öcünü alacağına uğursuz yeminler eden Legree de sonunda yatmaya gitti.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f62"><a class="si-backref" href="#ref_f62">62</a><span class="si-footnote-text">. Eski Ahit, “Süleyman’ın Özdeyişleri”, 4.19. (Y.N.)</span></div>
		<div class="si-footnote html5_aside epub-type_footnote" id="f63"><a class="si-backref" href="#ref_f63">63</a><span class="si-footnote-text">. Eski Ahit, “Eyüp”, 10:22. (Y.N.)</span></div>
	</div>
</body>
</html>