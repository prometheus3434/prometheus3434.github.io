<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Tom Amcanın Kulübesi</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>38 <span class="inline">Zafer</span></h1>
		<div class="epigraph html5_section">
			<p>“Bize zaferi nasibeden Tanrı’ya şükürler olsun.”<a class="si-noteref epub-type_noteref" href="#f55" id="ref_f55">55</a></p>
		</div>
		<p>İçinizden çoğu yaşamın yorucu yolculuğunda kimi zaman ölmenin yaşamaktan daha kolay olduğunu düşünmemiş midir?</p>
		<p>Bedeni işkenceden ölen şehit kötü yazgısının neden olduğu korku içinde bile ölümde bir destek, güç verici bir duygu bulur. Sonsuz görkem ve dinlenmenin doğuş saati olan acının en uç noktasında bile insanı kendinden geçirebilecek güçlü bir heyecan, istek ve titreyiş vardır.</p>
		<p>Ama yaşamak, günbegün o kötü, acı, ucuz, bezdirici tutsaklığı taşımak... Her siniri susturmak, her duyguyu boğmak. Uzun ve yıpratıcı saatler boyunca insanın yüreğinin anbean kanaması...</p>
		<p>Tom işkencecisinin karşısında durup onun gözdağını dinlerken yüreğinin ta içinde saatinin geldiğini anladı. Yüreği göğsünde cesaretle kabardı, yalnızca bir adım ötesindeki İsa’yla cennetin imgelemiyle işkenceye de, ateşe de, her şeye katlanabileceğini düşündü ama adam gidip de o heyecan durulunca çürük içindeki yorgun bacaklarının acısı, alçaltılmışlığı, yalnızlık ve umutsuzluk duygusu geri geldi.</p>
		<p>Yaraları iyileşmeden çok önce, Legree, Tom’un günlük tarla işine gönderilmesi için diretmiş, buna kötü amaçlı bir beynin üretebileceği her türlü aşağılamayla ağırlaştırılan ve günlerce süren acıyla yorgunluk eklenmişti. <em>Bizim</em> koşullarımızda kim acının sınavından geçerse, bu çoğu kez ona eşlik eden yatıştırıcılarla birlikte bile olsa ardından öfkenin geleceğini bilmelidir. Tom artık yanındakilerin huy edinmiş olduğu kabalığa şaşmıyordu, kendi huyu olan yumuşak başlılıkla iyimserliğin de o kabalığın sürekli saldırı ve zorlamaları sonucunda zedelendiğinin ayırdındaydı. İncil’ini okumak için boş zaman kollamıştı, ne var ki burada boş zaman diye bir şey yoktu. Toplama mevsimi gelince Legree tüm işçilerini pazar dahil olmak üzere her gün çalıştırıyordu. Neden çalıştırmayacaktı? Böylece daha çok pamuk toplayacak, bahsi kazanacaktı, birkaç işçi de telef olursa yenisini alırdı. Tom önceleri iş dönüşü sönen ateşin son ışıklarında İncil’inden bir-iki bölüm okuyordu ama o işkenceden sonra eve geldiğinde öylesine tükenmiş oluyordu ki, okumaya çalışırken başı dönüyor, gözleri kararıyordu, sonunda takatinin son noktasında yere uzanıp kalıyordu. Onu bugüne kadar getirmiş olan dinsel dinginlikle güvenin ruhun çalkantılarına ve karanlığın umutsuzluğuna kapılması garip gelebilir mi? Bu gizemli yaşamın ona en karanlık gelen sorunu gözlerinin önündeydi. Ezilen, tükenen ruhlar, üstün gelen kötülük ve suskun Tanrı.</p>
		<p>Tom haftalar, aylar boyunca ruhundaki karanlığın ve üzüntünün içinde savaştı. Miss Ophelia’nın Kentucky’ deki arkadaşlarına yazdığı mektubu düşündü ve tüm içtenliğiyle kurtuluşu için Tanrı’ya dua etti. Sonra sönük bir umutla da olsa onu kurtaracak birini gözledi, kimse gelmeyince ruhu yeniden acı düşünceler altında ezildi. Tanrı’ya hizmet etmenin bir değeri yoktu, Tanrı onu unutmuştu. Arada Cassy’yi görüyor, eve çağrıldığında da Emmeline gözüne ilişiyordu; ama pek konuşma olanağı bulamıyordu, aslında onun da pek kimseyle konuşacak zamanı yoktu.</p>
		<p>Bir akşam son derece bezgin, canı sıkkın sönmeye yüz tutmuş ateşin yanı başında oturmuş yavan yemeğinin pişmesini bekliyordu. Işığı çoğaltmak için ateşe birkaç çalı çırpı attı ve cebinden yıpranmış İncil’ini çıkarttı. Ruhunu sık sık onca heyecanla titretmiş işaretli bölümler, ataların, gönül gözü açık olanların, şairlerin, bilgelerin insanı yüreklendiren sözleri vardı önünde. Bunlar yaşam yarışında bizi kuşatan tanık kalabalığının sesiydi. Sözcükler mi gücünü yitirmişti yoksa görmez olmuş gözlerle yorulmuş duyular o yüce esinin dokunuşuna artık karşılık vermiyor muydu?</p>
		<p>Solukları ağırlaşarak İncil’i cebine koydu. Kaba bir kahkaha ansızın onu irkiltti, başını kaldırıp baktığında Legree’nin tam karşısında durduğunu gördü.</p>
		<p>“Eh ihtiyarcık, bakıyorum dinin artık işe yaramıyor! Sonunda senin de gözünü açmam gerektiğini düşündüm!”</p>
		<p>Kötücül sataşma açlıktan da, soğuktan da, çıplaklıktan da beterdi. Tom suskun kaldı.</p>
		<p>“Satın aldığımda senin için iyi şeyler vardı kafamda ama sen aptallık ettin. Sambo’dan da Quimbo’dan da daha iyi olabilirdin, her şey de daha kolay olurdu, günde iki kez kırbaçlanmak, işkence çekmek yerine çevrene çalım satacak özgürlüğün olur, öbür zencilere işkence ederdin, üstelik de arada bir seni şöyle güzelce ısıtacak bir bardak viski bulurdun. Hadi Tom, aklını başına toplasan daha iyi olmaz mı? O eski püskü süprüntüyü ateşe at da, benim kiliseme katıl!”</p>
		<p>Tom hararetle, “Tanrı korusun!” dedi.</p>
		<p>“Tanrı sana yardım etmeyecek, görmüyor musun? Olsaydı seni ele <em>geçirmeme</em> izin vermezdi! Şu senin dinin baştan aşağı süslü püslü ama değersiz bir yalan yığını. Ben her şeyi biliyorum. Bana sarılsan iyi edersin, ben işe yarar biriyim, bir şeyler de yapabilirim!”</p>
		<p>“Hayır efendim. Sarılacağım O’dur. Bana yardım etse de etmese de sonuna kadar O’na sarılıp O’na inanacağım!”</p>
		<p>Legree onu aşağılayarak tükürdü.</p>
		<p>“Seni daha çok kandırması için!” dedikten sonra da bir tekme attı. “Aldırma, ben yine de peşindeyim, nasılsa dize getiririm seni, görürsün!”</p>
		<p>Legree dönüp gitti.</p>
		<p>İnsan ruhu ağır bir yük altında dayanılması olanaksız bir hale gelene dek ezildiğinde, bir an gelir, bedensel ve ahlaki bir yüreklilik ruhun imdadına yetişir. Bu nedenle de en ağır acılar bir neşe ve yüreklilik dalgasının geri dönüşüne önderlik eder. Tom’da da böyle oldu. Kötü efendisinin Tanrıtanımaz sataşmaları kederli ruhunu en dibe batırdı. Gerçi sadakatin eli hâlâ sonsuzluk kayasına tutunuyordu ama bu kör, umutsuz bir sarılıştı.</p>
		<p>Tom sersemlemiş olarak ateşin başında oturdu kaldı. Ansızın çevresindeki her şey soluyormuş gibi geldi ve önünde dikenlerden tacıyla, dövülmüş, kan içinde bir görüntü yükseldi. Tom yüzdeki o mükemmel sabra ve yüreğini ta derinden sarsan o derin, duyarlı gözlere şaşkınlıktan dili tutulmuş baktı, bir duygu selindeymişçesine ruhu uyandı, elini uzattı ve dizleri üstüne düştü. Derken yavaş yavaş görüntü değişti, sivri dikenler görkemli ışık demetlerine dönüştü ve akıl almaz güzellikte bir yüzün şefkatle ona eğildiğini gördü, bir sesin, “Ben nasıl başarıp tahtta babamın yanına oturduysam, başaran kişi de tahtımda benim yanıma oturacak,”<a class="si-noteref epub-type_noteref" href="#f56" id="ref_f56">56</a> dediğini duydu.</p>
		<p>Tom orada ne kadar yattığını bilmiyordu. Kendine geldiğinde ateş sönmüştü, giysileri çiyden sırılsıklamdı ama o korkunç ruh krizi geçmiş, içini hoşluk doldurmuştu, artık açlık, soğuk, aşağılanış, hayal kırıklığı, yılgınlık hissetmiyordu. O anda ruhunun derinliklerinde yaşamın tüm umutlarından kopmuş, ayrılmış gibiydi, iradesini sorgusuzca, bir kurbanmışçasına Sonsuzluğa sundu. Ardından yukarı, suskun duran sonsuz ömürlü, aşağıdaki insanlara bir melekler ordusu gibi bakan yıldızlara, sonra da zafer kazanmış bir ilahinin sözleriyle çınlayan geceye baktı. O ilahiyi mutlu günlerinde sık sık söylerdi ama hiç şu andaki duyguyla söylememişti.</p>
		<p>Kölelerin dinsel tarihleriyle ilgili olanlar anlattığımız bu bağların onlar için çok doğal olduğunu bilir. Kimi zaman son derece dokunaklı, etkileyici kişilerin kendi ağızlarından duymuşsunuzdur. Ruhbilimciler bu durumu, beynin aşırı güçlü imge ve duyguların baskısı altında kalarak dış duyguları bu iç imgelere kaptırması ve onlara somut biçimler kazandırması olarak açıklıyorlar. Her yeri bunca kaplamış olan Kutsal Ruh’un bizim ölümlülük sınırlarımız içinde neler yapabileceğini ya da kimsesizlerin umutsuz ruhlarını yüreklendirmesinin yolunu kim ölçebilir ki? Zavallı kimsesiz köle, İsa’nın görünüp onunla konuştuğuna inanıyorsa onu yalanlayacak olan kimdir? Tüm çağlarda görevinin kırık kalpleri onarmak, ezilenleri özgürleştirmek olduğu söylenmemiş miydi?</p>
		<p>Şafağın ölgün gri ışığı yorgun insanları tarlaya gitmek için uyandırdığında paçavralar içinde titreyen bitik zavallılardan biri adımlarını coşku, övünç dolu bir sevinçle atıyordu. Yüce Tanrı’ya duyduğu güçlü bağlılığının kaynağı olan sonsuz sevgisi ayağını bastığı topraktan daha sağlamdı. Ah Legree, şimdi tüm gücünü dene bakalım! Son kertede acı, keder, hakaret ve ardından da her şeyi yitirmek, onu bir kral ve rahip yapacak olan Tanrı’ya ulaşan yoldaki süreci yalnızca hızlandırmaya yarayacaktır. Bundan sonra Tom’un zulüm altında inleyen alçakgönüllü yüreğini, kimsenin bozamayacağı bir dinginlik sardı ve hep var olacak olan Kurtarıcı orayı bir mabet olarak kutsadı. Artık dünyaya ilişkin pişmanlıkların kanamaları, umut, korku ve tutku değişimleri geride kalmış, boyun eğmiş, kanayan ve düşe kalka yoluna devam eden insanca tutkular sonsuzlukta yer bulmuştu. Artık yaşamın geri kalan yolculuğu çok kısa, çok canlı görünüyordu, sonsuz kutsanmışlığıyla en büyük acılar bile ona zarar vermeden eriyecekmiş gibiydi.</p>
		<p>Tümü de Tom’un görünüşündeki değişikliği fark etti. Dikkatiyle neşesini yeniden bulmuş, üstüne hiçbir aşağılama ve eziyetin aklını karıştıramayacağı bir dinginlik çökmüştü.</p>
		<p>Legree, Sambo’ya, “Şu Tom’a ne halt oldu? Daha geçen gün ağzını bıçak açmıyordu, şimdi cırcırböceği gibi arsızlaştı,” dedi.</p>
		<p>“Bilmem efendim, belki de tüyecektir.”</p>
		<p>“Eh, keşke öyle bir şey yapsa,” diyen Legree yırtıcı bir canavar gibi sırıttı. “Değil mi Sambo?”</p>
		<p>“Öyle efendim! Hah hah ho!” Kuruma bulanmış bir kötü cini andıran Sambo sahibini hemen onaylayarak güldü. “Tanrı’m, ne eğlenceli olur ama! Onun çamura saplanışını, çalılar arasında kovalanırken üstünü başını yırtışını, köpeklerin ona saldırışını görmek ne hoş olurdu! Molly’yi yakaladığımızda olduğu gibi gülmekten çatlardım! Ben yetişmeseydim köpekler parça parça edeceklerdi. Hâlâ o eğlencenin izlerini taşıyor.”</p>
		<p>Legree, “Eh mezarına kadar da taşır sanırım ama şimdi gözünü aç Sambo! O zenci böyle bir şeye kalkışacak olursa ensesine bin,” diye uyardı adamını.</p>
		<p>“Efendim o işi bana bıraksın. O aşağılık zenciyi çarmıha gererim. Ho ho ho!”</p>
		<p>Bunlar Legree komşu kasabaya gitmek için atına binerken konuşuluyordu. O gece dönerken içinden atını çevirip her şey yolunda mı diye bakmak için barakalardan geçmek geldi. Ay ışığıyla aydınlanmış muhteşem bir geceydi, zarif Çin ağaçlarının gölgeleri tek ayrıntısı atlanmadan çimenlere çizilmişti, havada bozmak günah olacakmışçasına saydam bir durgunluk vardı. Legree’nin kulağına şarkı söyleyen bir ses çalındığında barakalara epey yaklaşmıştı. Oralarda pek rastlanmayan bir ses olduğundan dinlemek için durdu. Kıvrak bir tenor sesti.</p>
		<p class="gap">Rütbemi açıkça göklerdeki kâşânelere</p>
		<p class="indent1">okuyabildiğim zaman</p>
		<p>Her korkuya veda edip ağlayan gözlerimi sileceğim,</p>
		<p>Dünya ruhuma karşı birleşmeli mi,</p>
		<p>Ve cehennem okları savrulmalı mı</p>
		<p>O zaman şeytanın öfkesine gülüp</p>
		<p>Bana kaşlarını çatan bir dünyayla yüzleşebilirim</p>
		<p>Varsın çılgın sesler gelsin</p>
		<p>Üzüntü fırtınaları çöksün,</p>
		<p>Evime, Tanrı’ma, Cennet’ime ve Her şey’ime </p>
		<p>Esenlikle varabilecek miyim?<a class="si-noteref epub-type_noteref" href="#f57" id="ref_f57">57</a></p>
		<p class="gap">Legree kendi kendine, “Demek öyle! Düşündüğü bu ha? Bu lanet olası Metodist ilahilerden nasıl da nefret ediyorum!” dedi. Ansızın Tom’un barakasının önüne geldi. “Al bakalım zenci parçası seni!” diyerek at kırbacını havaya kaldırdı. “Bu saatte yatmış olman gerekirken böyle bir şamata yapmaya nasıl cesaret edersin? O yaşlı kara yarığı kapa da zıbar!”</p>
		<p>Tom içeri girmek için ayağa kalkarken her zamanki neşesiyle, “Evet efendim,” dedi.</p>
		<p>“Al bakalım it! Bakalım bunu yedikten sonra da o kadar rahat olabilecek misin?”</p>
		<p>Vuruşlar bu kez daha önceleri olduğu gibi yüreğe değil de adamın kabuğuna indi. Tom kesin bir boyun eğmişlikle duruyor ama Legree yine de Tom’un köleliği üstündeki gücünün bir biçimde yok olmuş olduğunu görmezden gelemiyordu. Tom barakasında gözden yiterken Legree de atını çevirdi, tam o anda karanlık kötü ruhuna sık sık vicdan şimşekçikleri gönderen o capcanlı parıltılardan biri ansızın aklından geçiverdi. Kurbanıyla arasında duranın TANRI olduğunu tam anlamıyla kavradı ve Tom’a küfretti.</p>
		<p>Sataşmaların, gözdağlarının, kırbaçların ve eziyetlerin dinginliğini bozamadığı o uysal, suskun adam, benzeri şeytan ruhluların İsa’ya, “Seninle ne yapacağız Nasıralı İsa? Bize zamanın tanıklığında işkence etmeye mi geldin?”<a class="si-noteref epub-type_noteref" href="#f58" id="ref_f58">58</a> dediği gibi Legree’nin de içinde bir sesi uyandırdı.</p>
		<p>Tom’un ruhu çevresindeki zavallı umarsızlar için merhamet ve sevgiyle dolup taşıyordu. Ona yaşamın üzüntüleri sona ermiş gibi geliyor, kendisine lütfedilen huzurla gönül hoşluğunun o garip hazinesinden onların da acılarını rahatlatmak için bir şeyler aktarabilmeye can atıyordu. Fırsatların pek az olduğu doğruydu ama tarlalara gidip gelirken olsun, iş saatlerinde olsun cesareti kırılmış, yorgun, yılgın insanlara yardım eli uzatma olanağı karşısına çıkıyordu. Zavallı, bitmiş tükenmiş, hep hayvanca davranılmış insancıklar başta bunu kavramakta zorluk çekiyorlar ama haftalar, aylar boyu sürünce sağırlaşmış yüreklerindeki suskun tellerden ses gelmeye başlıyordu. Yavaş yavaş ayırdına varılmaksızın herkesin yükünü taşımaya hazır, kimseden yardım istemeyen, onlar için göğüs geren, en son gelen ve en azı alan ama onu bile gereksinimi olanlarla paylaşan, soğuk gecelerde hastalıktan titreyen bir kadını azıcık olsun rahatlatmak için battaniyesini veren, tarlada kendi sepetinin tartıda hafif kalma tehlikesine karşın zayıfların sepetlerini dolduran, zorba efendisinin dayanılmaz kötülüğü karşısında küfre sapmayan bu garip, suskun, sabırlı adamın üstlerinde güçlü bir etkisi oluşmaya başlamıştı.</p>
		<p>Toplama mevsimi geçip de yine pazarlar onlara kaldığında çoğu İsa’yı ondan dinlemek için çevresine toplanıyordu. Bir yerde birlikte dinlemek, dua etmek, ilahi söylemek için toplanmak hoşlarına gidiyor ama Legree buna izin vermiyordu. Bu tür denemelere kaba küfürlerle pek çok kez son vermişti, o nedenle de kutlu haberler kişiden kişiye tek tek ulaşmak zorunda kalmıştı. Yine de toplum dışına itilmiş, yaşamları karanlık bir bilinmeze mutsuz bir yolculuk olan bu zavallıların o şefkatli Kurtarıcı’yla kutlu bir sığınağın varlığını duyduklarında hissettikleri o basit sevinci kim anlatabilir? Misyonerler, dünya yüzündeki hiçbir ırkın ilahileri Afrikalılar kadar susamış diyebileceğimiz bir uysallıkla kabul etmediğini söyler.</p>
		<p>Tüm bunların temeli olan güvenme ve sorgulamadan sadakat gösterme ilkesi, öbür tüm ırklarla kıyaslandığında Afrikalıların doğasında vardı, arada bir rasgele bir gerçek tohumu bu masum yüreklerde hesapta olmayan bir rüzgâr estirir, verdiği meyveler daha yüksek düzeydeki daha becerikli bir kültürü utandırırdı. Karşılaştığı kötülüklerle yanlışlıklar çığı altında parça parça olmasına ramak kalan zavallı melez kadıncağız ruhunun Kutsal Kitap’ın bölümleri ve ilahileriyle yükseldiğini duyumsuyordu. İşe gidip gelirlerken alçakgönüllü bir misyoner aralarda kulağına fısıldıyor, Cassy’nin yarı deli gidip gelen aklı bile bu sade ama sürekli etkiyle sakinleşiyordu.</p>
		<p>Çılgınlığa saplanmış, yaşamın ezici acılarıyla umutsuzlaşmış Cassy, tanık olduğu ya da <em>katlandığı</em> tüm haksızlık ve kötülükler adına öç alması için elinin işkencecisinin üstünde olması gerektiğini duyumsadığından içten içe onu cezalandırması gereğine inanıyordu.</p>
		<p>Bir gece Tom’un barakasındaki herkes uykuya daldığı sırada Tom, ansızın kütüklerin arasında bırakılmış bir açıklık olan pencereden Cassy’nin yüzünü görüp doğruldu. Tom’a dışarı çıkması için eliyle işaret etti.</p>
		<p>Tom kapıya çıktı. Gece bir ile iki arasıydı, göz alabildiğine dingin, durgun bir ay ışığı vardı. Cassy’nin iri, kara gözlerine ay ışığı vurduğunda Tom her zamanki saplanıp kalmış umutsuzluğa benzemeyen vahşi, garip bir ışıltı gördü.</p>
		<p>Cassy küçük elini onun bileğine koydu, eli çeliktenmişçesine bir güçle Tom’u çekerek, “Gel buraya Peder Tom, gel buraya, sana haberlerim var,” dedi.</p>
		<p>Tom merakla, “Ne, Miss Cassy?” diye sordu.</p>
		<p>“Tom, özgür olmak istemez misin?”</p>
		<p>“Tanrı’nın zamanında olacağım bayan.”</p>
		<p>“Ama bu gece de olabilirsin.” Kadının ansızın gücü artmış gibiydi. “Hadi gel.”</p>
		<p>Tom duraladı.</p>
		<p>Cassy kara gözlerini ona dikerek, “Gel!” diye fısıldadı. “Hadi yürü, horul horul uyuyor nasılsa. İçkisine yeterince koydum. Keşke daha çok olsaydı, o zaman sana gelmezdim. Gel arka kapı kilitli değil, sana yolu göstereceğim. Ben yaparım ama kollarım çok zayıf. Hadi yürü!”</p>
		<p>“Bin dolar versen de olmaz bayan!” dedi Tom kararlı bir sesle. Durmuş Cassy ilerlerken onu çekmeye çalışıyordu.</p>
		<p>“Ama şu zavallıları düşünsene, tümünü serbest bırakır, biz de bataklıkta bir yerlere gider, bir ada bulur kendi kendimize yaşarız, böyle yapıyorlarmış, duydum ben. Hangi yaşam olursa olsun bundan iyidir.”</p>
		<p>Tom kararlı bir sesle, “Hayır! Olmaz! Kötülük iyilik getirmez! Öyle bir şey olsa, sağ elimi keserdim!” dedi.</p>
		<p>Cassy döndü.</p>
		<p>“Öyleyse ben yaparım!”</p>
		<p>Tom kendini onun önüne atarak, “Ah! Miss Cassy! Senin için ölen sevgili Tanrı’nın hatırına, o değerli ruhunu şeytana bu biçimde satma! Böyle bir şeyden yalnız kötülük doğar. Tanrı bize gazap emretmedi. Acı çekecek, onun zamanını bekleyeceğiz.”</p>
		<p>“Beklemek mi? Ben beklemedim mi? Başım dönüp yüreğim tükeninceye kadar beklemedim mi? Bana nasıl acı çektirir? Yüzlerce zavallıya nasıl acı çektirir? Yaşam kanını sizi burup sıkarak çıkarmıyor mu? Ben çağrıldım, beni çağırdılar! Onun zamanı geldi, şimdi ben de onun yüreğinin kanını alacağım!”</p>
		<p>Tom Cassy’nin, yaşadığı çılgınlıktan kasılmış küçük elini kavradı.</p>
		<p>“Hayır hayır hayır! Hayır, zavallı yitik can seni! Bunu yapmamalısın. Aziz, kutlu Tanrı’mız kendininkinden başka kan dökmedi, onu da biz ona düşmanlık ettiğimizde bizim için döktü. Tanrı onun adımlarını izleyip düşmanlarımızı sevmemize yardım etsin.”<a class="si-noteref epub-type_noteref" href="#f59" id="ref_f59">59</a></p>
		<p>Cassy müthiş bir öfkeyle parladı.</p>
		<p>“Sevmek ha! <em>Böyle </em>düşmanları sevmek. Böylesi benim etimde kanımda yok!”</p>
		<p>Tom başını yukarı kaldırdı.</p>
		<p>“Hayır bayan, yok ama <em>O</em> bize bunu verir ve işte o zaman <em>zafer</em> kazanmış oluruz. Her şeyi aşıp her şeye karşı dua ettiğimizde savaş biter, zafer gelir, şükürler olsun Tanrı’ya!”</p>
		<p>Kara adam gözlerinden sel gibi akan yaşlarla, boğuk bir sesle konuşuyordu, başını kaldırıp yukarı baktı.</p>
		<p>Ve bu, ah Afrika! Ulus olarak en son tanınan, dikenli taçlar, kırbaçlar, kanlı terle acılar haçı ülkesi, bu <em>senin</em> zaferin! İsa’nın krallığı yeryüzünde kurulduğunda sen ona bununla hükmedeceksin!</p>
		<p>Tom’un duygularının derin coşkusu, sesinin tatlılığı, gözyaşları zavallı kadının ruhuna çiy gibi düştü. Gözündeki kızıl ateşi bir yumuşaklık kapladı, Tom’a baktı. Konuştuğunda Tom onun ellerinin gevşediğini hissetti.</p>
		<p>“Kötü ruhlar peşimden gelir dememiş miydim sana? Ah Peder Tom, dua edemiyorum, keşke edebilseydim! Çocuğum satıldığından beri hiç dua etmedim! Söylediğin doğru olmalı, biliyorum ama dua etmeye çalıştığımda yalnızca küfredebiliyorum. Nefret duyuyorum. Dua edemiyorum!”</p>
		<p>Tom merhametle, “Zavallı can!” dedi. “Şeytan seni elde etmek, tahıl tanesi gibi kalburdan geçirmek istiyor.<a class="si-noteref epub-type_noteref" href="#f60" id="ref_f60">60</a> Ben senin için Tanrı’ya dua edeceğim. Ah, Miss Cassy, Aziz Tanrı İsa’ya dönün yüzünüzü. O tüm kırık kalpleri onarmaya, tüm acı çekenleri rahatlatmaya geldi.”</p>
		<p>Cassy sesini çıkarmadan duruyor, yere eğik gözlerinden iri damlalar dökülüyordu.</p>
		<p>Tom bir an onu dikkatle inceledikten sonra biraz da ne diyeceğini tam bilmediği bir sesle, “Miss Cassy, buradan gidebilseniz diyorum...” dedi. “Yani olabilse... Emmeline’le birlikte gitmenizi öneririm ama bu kan suçu işlenmemiş olarak olmalı, yoksa olmaz.”</p>
		<p>“Bunu bizimle dener misiniz Peder Tom?”</p>
		<p>Tom, “Hayır,” dedi, “eskiden olsaydı olurdu ama şimdi Tanrı bana bu garip canlar arasında bir görev verdi, ben de onlarla kalıp sonuna kadar haçımı taşıyacağım. Senin durumun farklı, sana bir tuzak kurulmuş, direnirsen çok acı çekersin, gidebilirsen git!”</p>
		<p>“Mezardan başka gidilecek yol bilmiyorum. Ne bir canavar ne de bir kuş vardır ki kendine gidilecek yer bulamasın, yılanlarla timsahların bile yatıp dinlenebilecek bir yeri vardır ama bize yer yok! En karanlık bataklığın derinliğinde bile köpekleri bizi bulur çıkarır. Herkes de her şey de bize karşı, canavarlar bile. Nereye gidebiliriz ki?”</p>
		<p>Tom bir süre sustu.</p>
		<p>“Daniel’i aslanların ininden kurtaran da, o öfke dolu azaptan çocuklarını kurtaran da O’ydu.<a class="si-noteref epub-type_noteref" href="#f61" id="ref_f61">61</a> O denizin üstünde yürüdü, rüzgârları durdurdu. O hâlâ yaşıyor, ben seni de kurtaracağına gönülden inanıyorum. Dene, tüm yüreğimle sana dua edeceğim.”</p>
		<p>Uzun süredir göz ardı edilen, gereksiz bir taş gibi ayaklar altında çiğnenen bir düşünce beynin hangi garip kuralıyla ansızın yeni keşfedilen bir elmas gibi yepyeni bir ışıkta parlayıverir?</p>
		<p>Cassy sık sık saatler boyu kaçmanın her olasılığını uzun uzun düşünmüş, sonunda da tümünü umutsuz ve uygulanamaz bulup vazgeçmişti ama o anda kafasında şimşek gibi çakan plan o kadar basit, ayrıntıları o kadar akla yatkındı ki, içinde ansızın bir umut uyanıverdi.</p>
		<p>“Peder Tom, deneyeceğim!” deyiverdi.</p>
		<p>Tom da, “Âmin! Tanrı yardımcın olsun!” dedi.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f55"><a class="si-backref" href="#ref_f55">55</a><span class="si-footnote-text">. Yeni Ahit, “Pavlus’tan Korintlilere 1. Mektup”, 15:57. (Y.N.)</span></div>
		<div class="si-footnote html5_aside epub-type_footnote" id="f56"><a class="si-backref" href="#ref_f56">56</a><span class="si-footnote-text">. Yeni Ahit, “Vahiy”, 3:21. (Y.N.)</span></div>
		<div class="si-footnote html5_aside epub-type_footnote" id="f57"><a class="si-backref" href="#ref_f57">57</a><span class="si-footnote-text">. Teolog, ilahi yazarı Isaac Watts’ın (1674-1748) yazdığı ilahi. (Y.N.)</span></div>
		<div class="si-footnote html5_aside epub-type_footnote" id="f58"><a class="si-backref" href="#ref_f58">58</a><span class="si-footnote-text">. Yeni Ahit, “Luka”, 4:34. (Y.N.)</span></div>
		<div class="si-footnote html5_aside epub-type_footnote" id="f59"><a class="si-backref" href="#ref_f59">59</a><span class="si-footnote-text">. Yeni Ahit, “Matta”, S:43-44. (Y.N.)</span></div>
		<div class="si-footnote html5_aside epub-type_footnote" id="f60"><a class="si-backref" href="#ref_f60">60</a><span class="si-footnote-text">. Yeni Ahit, “Luka”, 22:31. (Y.N.)</span></div>
		<div class="si-footnote html5_aside epub-type_footnote" id="f61"><a class="si-backref" href="#ref_f61">61</a><span class="si-footnote-text">. Eski Ahit, “Daniel”, 6:16. (Y.N.)</span></div>
	</div>
</body>
</html>