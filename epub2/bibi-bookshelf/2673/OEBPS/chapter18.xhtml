<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Tom Amcanın Kulübesi</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>18 <span class="inline">Miss Ophelia’nın deneyim<br/>ve düşünceleri</span></h1>
		<p>Dostumuz Tom, kendi basit düşünce biçimi içinde, savrulduğu kölelik yazgısının daha şanslıca olan bölümünü sık sık Mısırlı Yusuf’la kıyaslardı, gerçekten zaman geçip de o da sahibinin gözlemi altında giderek geliştikçe bu benzerlik de artıyordu.</p>
		<p>St. Clare para konusunda gevşek ve dikkatsizdi. O zamana kadar her tür alışveriş, efendisi kadar dikkatsiz ve savurgan olan Adolph’un denetimindeydi, onlar da bu saçıp savurma işlemini büyük bir şevkle yerine getiriyorlardı. Yıllar boyu efendisinin malına kendi malı olarak bakmaya alışmış olan Tom, malın mülkün har vurulup harman savrulduğu bu harcamalardan rahatsız oldu. Elinden bir şey gelmediğini gördüğünde sınıfının sık sık başvurduğu dolaylı ve debdebesiz bir protesto yöntemiyle önerilerini dillendirmeye başladı.</p>
		<p>St. Clare önceleri ona ara sıra iş veriyordu ama hem akıllı hem de kafası işe yatkın biri olduğundan Tom’un söyledikleri aklına yatınca ona daha çok güvenmeye başladı, sonunda da ailenin tüm alışverişi ona emanet edildi.</p>
		<p>Bir gün Adolph elindeki gücün alınmasına karşı çıkınca St. Clare, “Hayır hayır Adolph, Tom’u rahat bırak. Sen yalnız kendi arzularını yerine getiriyorsun, Tom’sa para işlerinden ve pazarlıktan iyi anlıyor; biri bunu yapmazsa elimizdeki para yavaş yavaş suyunu çekecek,” dedi.</p>
		<p>Verdiği paraya bakmayan, üstünü saymadan cebine atan dikkatsiz bir efendinin sınırsız güvendiği biri olarak Tom’un, dürüst olmamak için her türlü kolaylığı ve olanağı vardı; ancak Hıristiyanlık inancıyla güçlenmiş bir yapının sadeliği onu böyle şeylerden koruyabilirdi. Tom’un yapısındaki sınırsız güvenilirlik, büyük bir titizlikle vicdan sesini dinleme olgusuyla bağlanıp mühürlenmişti.</p>
		<p>Adolph’taysa durum değişikti. Düşüncesiz, kendi isteklerine düşkün biri olan, üstelik vermeyi denetlemekten kolay bulan bir efendice sınırlanmayan Adolph, efendisiyle ara sıra St. Clare’i bile kaygılandıran büyük bir duygusal karmaşa yaşıyordu. St. Clare’nin aklıselimi ona uşakların böyle davranmalarının hem hakça olmadığını hem de tehlikeli olduğunu öğretmişti. Bu yolda kararlı bir değişiklik yapacak kadar güçlü olmamasına karşın içindeki onulmaz vicdan azabını her yere taşıması bir yana ona aşırı yüz veriyordu. Kendi kendine üstüme düşeni yerine getirseydim onlar da bu duruma düşmezdi, dediği için uşaklarına büyük hoşgörü gösteriyor, en ciddi hataların üzerinde bile üstünkörü duruyordu.</p>
		<p>Tom neşeli, havalı, yakışıklı genç efendisine bağlılık, saygı ve babaca bir kaygının garip karışımıyla bakıyordu. İncil’i hiç okumamış olmasına, kiliseye hiç gitmemesine, kafasına takılan her şeyden alay ederek kurtulmasına, pazar akşamlarını opera ya da tiyatroda geçirmesine, uygun olandan daha sık şarap partilerine, kulüplere, akşam yemeklerine gitmesine herkes kadar yüzeysel bakan Tom, bunun üstüne bir de kanı oturtmuştu: Efendi Hıristiyan değil.</p>
		<p>Kimseye açıklamak istemediği bir düşünceydi bu ama küçük odasında tek başınayken pek çok dua ediyordu. Tom’un arada bir zihninden geçenleri açıklamakta bir sıkıntısı yoktu aslında. Bir bayram gecesi St. Clare eve sabahın ikisinde, bir beyefendiye yakışmayacak bir konumda döndüğünde, Tom ve Adolph ona yardımcı oldular. Adolph, efendisinin durumunu bir şaka olarak görüp yürekten kahkahalar atarken, Tom gecenin büyük bölümünü uyanık, genç efendisi için dua ederek yanı başında geçirdi.</p>
		<p>Ertesi gün St. Clare geceliği ve terlikleriyle oturmuş Tom’a türlü işi halletmesi için para vermişti, adamın yerinden kımıldamadığını görünce, “Ne istiyorsun Tom? Yeterli değil mi?” diye sordu.</p>
		<p>“Sanmam efendim, sorun var,” dedi Tom ciddi bir ifadeyle.</p>
		<p>St. Clare gazetesini ve fincanını bırakıp Tom’a bakarak, “Neden Tom, ne oldu? Bu cenaze suratı da ne?” diye sordu.</p>
		<p>“Kendimi kötü hissediyorum. Efendinin her zaman herkese iyi davranacağını düşündüm.”</p>
		<p>“İyi değil miyim? Ne kötülüğümü gördün? Hadi söyle, senin bir isteğin var. Bu yalnızca giriş.”</p>
		<p>“Dün gece bir ile iki arasında konuyu düşündüm. Efendi <em>kendisine</em> iyi davranmıyor ki!”</p>
		<p>Tom bunu eli kapı kolunda, sırtı St. Clare’e dönük söyledi. Adam yüzünü ateş bastığını hissettiyse de neşeyle güldü. </p>
		<p>“Hepsi bu mu yani?”</p>
		<p>“Hepsi!” dedi Tom, aniden arkasına dönüp dizlerinin üzerine çökerek. “Ah sevgili efendim! Böyle yapmanız <em>her şeyin</em>, hem bedeninizin hem de ruhunuzun sonu olacak!”</p>
		<p>Tom’un sesi titriyor, yanaklarından yaşlar süzülüyordu.</p>
		<p>“Zavallı aptal deli!” dedi St. Clare kendi gözleri de yaşlı. “Kalk Tom! Ben ağlamaya değmem!”</p>
		<p>St. Clare, bir yandan da Tom’u hafifçe kapıya doğru itiyordu. “Sana şerefim üstüne yemin ediyorum ki bir daha asla beni böyle görmeyeceksin.”</p>
		<p>Tom müthiş bir tatmin olmuşlukla gözlerini silerek dışarı çıktı.</p>
		<p>“İnancımı da sağlam tutacağım,” dedi St. Clare kapıyı kapatırken.</p>
		<p>Tuttu da. Tutku dolu şehvet duyguları hiçbir biçimiyle onun doğasının ana eğilimi olmamıştı.</p>
		<p>Ama, bu arada Güneyli bir ev hanımının işlerini üstlenmeye başlayan dostumuz Miss Ophelia’nın türlü sıkıntılarının ayrıntılarını kim aktaracak?</p>
		<p>Güney’in malikânelerindeki hizmetçiler âleminde, onları yetiştiren hanımlarının kişiliğine ve çapına göre değişen sayısız farklılıklar görülür.</p>
		<p>Kuzey’de olduğu kadar Güney’de de olağanüstü buyurma yeteneklerinin yanı sıra, hizmetçilerini eğitirken duruma göre davranış inceliği de öğreten kadınlar vardır. Bu kadınlar, küçük krallıklarının tüm üyelerini kendi iradelerine göre değiştirip daha uyumlu ve kurallara uygun yürüyen bir düzen için onların özelliklerini eğitmeyi, böylece de birinin eksikliğini öbürünün aşırılığıyla bütünlemeyi ve uyum içinde saat gibi işleyen bir yol bulmayı gözle görülür bir kolaylıkla, sertliğe de kaçmaksızın başarabilmektedirler.</p>
		<p>Okurlarımızın tanıştıklarını anımsayacaklarını umduğumuz Mrs. Shelby böyle bir ev hanımıydı. Güney’de pek sık rastlanılmamalarının nedeni dünyada da pek çok olmayışlarıdır. Orada da her yerdeki kadardırlar ve ev konusundaki yeteneklerini sergilemek için en parlak fırsat o günkü toplumun içinde bulunduğu koşullardır. Onunla kıyaslandığında ne Marie St. Clare ne de annesi böyle bir ev sahibesiydi. Üşengeç, çocuksu, kuralsız ve tedbirsiz oluşuna bakılırsa, onun yetiştirdiği hizmetçilerin de öyle olmaları beklenebilirdi ancak. St. Clare, ailede karşılaşacağı karmaşa durumunu Miss Ophelia’ya kısaca özetlemiş ama asıl nedeni anlatmamıştı.</p>
		<p>Saltanatının ilk sabahında Miss Ophelia dörtte kalkmış, oda hizmetçisinin büyük şaşkınlığına karşın oraya geldiğinden beri yaptığı gibi kaldığı bölümü düzenlemeye girişmiş ve elinde anahtarı olan ne kadar dolap ve çekmece varsa tümüne etkin bir saldırı hazırlamıştı.</p>
		<p>Depo, çamaşır presleri, Çin porselenlerinin durduğu dolap, mutfak ve kiler o gün dikkatle gözden geçirilmişti. Karanlıkta kalmış meseleler mutfak ve bölüm sorumlularını telaşlandıracak boyutta ışığa çıkarılmış ve “hizmetçi kabinesi”nden, “Şu Kuzeyli hanımlar işte!” türünden mırıltılara ve kaygılara neden olmuştu.</p>
		<p>Mutfak bölümünün tüm yetki ve kurallarının tek hâkimi olan başaşçı yaşlı Dinah ayrıcalıklarına saldırı olarak nitelediği bu durum karşısında öfkeyle dolmuştu. Magna Carta dönemindeki hiçbir feodal baron taca tahta yapılan bir saldırıya bu kadar içerlememiştir.</p>
		<p>Dinah kendine özgü bir kişilikti, okura ondan biraz söz etmemek anısına haksızlık olur. O da Chloe Teyze kadar yerel ve yabana atılmaz bir aşçıydı, zaten yemek pişirmek Afrikalı ırkın doğuştan getirdiği bir yetenekti ama iş başında düzenli ve hamarat olan Chloe, eğitilmiş ve yöntemli bir aşçıydı, Dinah’sa her şeyi kendi kendine öğrenmiş bir dâhiydi ve genelde tüm dâhilerin olduğu gibi de olabildiğince gerçekçi, dediğim dedik ve düzensizdi. </p>
		<p>Modern felsefecilerin çoğu gibi Dinah da akıl ve mantığın her biçimine dudak büker, hep sezgisel kesinliğe sığınır ve söz geçirilmesi olanaksız olurdu. Ne çapta olursa olsun akla yatkın hiçbir yetenek, uzman ya da açıklama onun yönteminden daha iyisinin olduğuna Dinah’ı inandıracak güce sahip değildi, yoksa izlediği yol az buçuk da olsa değiştirilebilirdi. Bu, eski hanımı Marie’nin annesince de kabul edilmişti ve evlendikten sonra bile ona küçükhanım demeyi sürdüren Dinah karşısında çekişmektense ona boyun eğmeyi daha kolay bulan Marie’nin bu tavrı sonucu her şeyi yönetmeye başlamıştı. Aşırı esneksizlikle aşırı yaranmayı birleştiren incelikli bir yöntemi vardı.</p>
		<p>Dinah bahane bulmanın tüm dallarında o sanatın ve o gizemin şahıydı. Üstelik onun, bir aşçı olarak yanlış bir şey yapmayacağı onaylanmış bir gerçekti, zaten Güneyli bir mutfakta çalışan bir aşçı şanına leke sürmemek ve onu korumak adına her zaaf ve günahı için istediği kadar baş ve omuz bulabilirdi. Akşam yemeğinin bir evresi başarısızsa, onun için elli tane su götürmez neden olurdu ve günah, tartışmasız Dinah’ın coşku dolu azarlarını hiç mi hiç esirgemediği başka elli kişinindi.</p>
		<p>Dinah’ın son demde başarısızlığa uğradığı enderdi. Her ne kadar uygulama biçimi uzun yoldan, dolaylı olup yere ve zamana uymuyorsa da, yani kasırga geçmiş gibi duran mutfağında her kap için yılın günleri kadar farklı yer varsa da onun keyfini beklemeye sabrı olan biri, sırası şaşmadan gelen yemeklerle karşılaşacağı gibi, sanattan anlayan zor beğenen bir gurme bile bu yemeklerin hazırlanışında kusur bulamazdı.</p>
		<p>Şimdi bir akşam yemeği hazırlanışındayız. Uzun düşünme ve dinlenme aralarına gereksinim duyan, tüm düzenlemelerinde rahatına düşkün Dinah, mutfakta yere oturmuş, epey bağımlı olduğu kısa, küt piposunu içmekteydi. Bu pipo, işlerinde esin gereksinimi duyduğunda tüttürdüğü bir buhurdanlık işlevi görürdü. Dinah’ın ev perilerini harekete geçirme yöntemiydi.</p>
		<p>Çevresinde Güneyli bir evin barındırdığı ve yetiştirdiği bir ırkın bir sürü üyesi oturmuş, kimi bezelye ayıklıyor kimi patates soyuyor kimi de tavuk yoluyordu. Dinah ikide bir yanında duran uzun saplı tahta kaşıkla yamaklarından birinin kafasını dürtmek ya da hafifçe vurmak için derin düşüncelerine ara veriyordu. Aslında Dinah gençlerin “yünsü” kafalarına demir çubukla vurur, bunu yapmakla da onları ayaklarını denk almaları konusunda uyarmaktan başkaca bir dünyevi amacı olmadığını söylerdi. İçinde büyüdüğü düzenin işleyişi buydu, o da aynı şeyi son hızla sürdürüyordu.</p>
		<p>Evin tüm bölümlerindeki yenileyici turunu tamamlayan Miss Ophelia, sonunda mutfağa girdi. Değişik kaynaklardan olup biteni duymuş olan Dinah, savunmaya geçmiş, gözle görünür hiçbir itiraz ve aykırı davranış göstermeksizin her yeni usule direnmeyi ve anlamamazlıktan gelmeyi kafasına koymuştu. </p>
		<p>Mutfak, tuğla döşemeli koskoca bir yerdi, bir yanında St. Clare’in modern bir kuzineyle değiştirmek için Dinah’ı boş yere razı etmeye çalıştığı eski biçim devasa bir ocak uzanıyordu. Dinah razı olmamıştı. Bu konuda tutucuydu.</p>
		<p>St. Clare, Kuzey’den ilk döndüğünde amcasının mutfak düzeninden etkilenmiş olarak kendi mutfağını da bir dizi dolap, çekmece ve bir sürü gereçle donatmış, bunun Dinah’ın işlerini kolaylaştıracağını düşünmüştü boş yere. Aynı şeyi bir sincap ya da saksağan için de yapardı. Gelin görün ki ne kadar dolap konursa, Dinah eski paçavralar, taraklar, ayakkabılar, kurdeleler, bir yana atılmış yapma çiçekler ve hoşuna giden bir sürü ıvır zıvır için o kadar çok saklama deliği buluyordu.</p>
		<p>Miss Ophelia mutfağa girdiğinde Dinah ayağa kalkmadı, gözünün ucuyla onun hareketlerini gözleyerek ama yalnızca çevresinde olup bitenlerle ilgilenerek soylu bir suskunlukla pipo içmeyi sürdürdü. Miss Ophelia çekmeceleri açmaya başladı.</p>
		<p>“Bu çekmeceler ne için Dinah?”</p>
		<p>“El altında bulunması gereken her şey için hanımım,” dedi Dinah. Öyleydi de. Miss Ophelia çekmeceden Şam ipeğinden, çiçekli nefis bir masa örtüsü çekti, örtü kan içindeydi, belli ki et sarmak için kullanılmıştı.</p>
		<p>“Nedir bu Dinah? Etleri hanımının en iyi masa örtüsüne sarmıyorsun ya?”</p>
		<p>“Tanrı’m, hanımım, hiç havlu yoktu ortalıkta, ben de ona sardım. Yıkayacaktım da ondan oraya koydum.”</p>
		<p>Miss Ophelia kendi kendine, “Uyuşuk!” diyerek gözü karıştırmayı sürdürdü ve bir küçük muskat cevizi öğütücüsü, iki küçük muskat cevizi, bir Metodist ilahi kitabı, birkaç tane toprağa bulanmış Madras mendili, biraz bükülmüş iplikle bir örgü, bir paket tütünle bir pipo, birkaç bisküvi, içine biraz merhem konmuş bir-iki tane Çin tabağı, bir-iki tane ince, eski ayakkabı, dikkatle pamuklu bir kumaşa sarılmış küçük beyaz soğanlar, Şam işi sofra peçeteleri, kaba bezden havlular, örme iğneleriyle tığlar ve çeşitli tatlı otların sarıldığı birkaç kâğıt buldu.</p>
		<p>“Küçük muskat cevizlerini nerede saklıyorsun Dinah?” Sabır diler gibi bir hali vardı.</p>
		<p>“Herhangi bir yerde olabilir hanımım, biraz şu kırık çay fincanında var, biraz da o dolapta.”</p>
		<p>“Birazı da öğütücünün içinde,” dedi Miss Ophelia elindekileri havaya kaldırarak.</p>
		<p>“Tanrı’m, evet bu sabah koydum oraya, her şeyin elimin altında olmasını severim. Sen Jake! Neden durdun?” dedikten sonra suçluya değneği indirerek, “Öbürlerine yetiş! Doğru dur orada!” diye ekledi.</p>
		<p>Miss Ophelia bir tabağı kaldırdı.</p>
		<p>“Bu ne?”</p>
		<p>“Tanrı’m, saç yağım o benim, elimin altında bulunsun diye oraya koydum.”</p>
		<p>“Bunun için hanımının en iyi tabağını mı kullanıyorsun?”</p>
		<p>“Tanrı’m, çok işim vardı, telaş içindeydim, zaten bugün değiştirecektim.”</p>
		<p>“Burada iki Şam ipeği sofra peçetesi var.”</p>
		<p>“Yemek peçetelerini oraya koyarım, yıkansın diye.”</p>
		<p>“Yıkanacak şeyleri koymak için özel bir yerin yok mu?”</p>
		<p>“Eh, Efendi St. Clare şu sandığın o iş için olduğunu söylemişti ama arada üstünde bisküvi falan yapıyorum, o yüzden üstü doluyken kapağı kaldırmak zor oluyor.”</p>
		<p>“Neden bisküvilerini oradaki hamur masasında yapmıyorsun?” </p>
		<p>“Tanrı’m hanımım, orası tabaklarla öyle dolu oluyor ki, onu kaldır, ötekini koy derken hiç yer bulamıyorum.”</p>
		<p>“Ama tabakları yıkayıp kaldırıyorsun ya?”</p>
		<p>Öfkesi giderek artan ve her zamanki saygılı vurdumduymazlığını yitirmeye başlayan Dinah tiz bir sesle, “Bulaşıkları yıkamakmış! Hanımlar iş konusunda ne bilir, bilmek isterim. Tüm zamanımı burada tabak yıkamakla geçirseydim, efendi yemeğini ne zaman yerdi sizce? Zaten küçükhanım bana bugüne kadar hiç böyle bir şey söylemedi,” diye söylendi.</p>
		<p>“Al bakalım şu soğanlarını.”</p>
		<p>“Tanrı’m, evet! Oraya koymuşum... Anımsayamıyordum bir türlü. Bu yılın ilk türlüsü için sakladığım çok özel soğanlar onlar. O pamuklu bezin içinde olduğunu unutmuşum.”</p>
		<p>Miss Ophelia tatlı otların sarılı olduğu çerçöp içindeki kâğıtları kaldırdı.</p>
		<p>Dinah kararlı bir sesle, “Hanımımın onlara dokunmamasını isterdim. Eşyalarımın istediğim zaman bulabileceğim yerde durmasını seviyorum,” dedi.</p>
		<p>“Ama kâğıtlar delik deşik olmuş!”</p>
		<p>“Kolay sarılan kâğıtlar onlar.”</p>
		<p>“Ama baharatlar çekmecenin içine dökülmüş.”</p>
		<p>“Tanrı’m! Evet, hanımım her şeyi öyle karıştırmayı sürdürürse daha da dökülecek,” diyen Dinah tedirginlikle çekmeceye yaklaştı. “Hanımım ben temizliğimi bitirinceye kadar yukarı çıkarsa, her şeyi karıştırırlarken hiçbir şey yapamıyorum. Sam, bebeğe o şeker kâsesini vereyim deme sakın! Dinlemezsen kafana sopayı yersin!”</p>
		<p>“<em>Bir kerelik</em> mutfağı elden geçirip her şeyi yerli yerine koyacağım Dinah, sonra da öyle <em>tutmanı</em> isteyeceğim.” </p>
		<p>Dinah, “Tanrı’m yapmayın! Miss Ophelia, hanımlar böyle yapmaz. Hiç hanımların böyle şeyler yaptığını görmedim, ne yaşlı hanımım ne de küçükhanım asla yapmadılar, neden buna gerek olduğunu da anlamıyorum,” diyor bir yandan da şişinerek dolaşıyordu. Bu arada Miss Ophelia tabakları çıkarıp istiflemiş, sağa sola saçılmış düzinelerce şeker kâsesini tek bir kaba boşaltmış, peçete, masa örtüsü ve havluları yıkanması için çıkarmıştı, Dinah’ın ağzını bir karış açık bırakan bir hız ve istekle yıkıyor, siliyor, her şeyi kendi elleriyle düzenliyordu.</p>
		<p>Sesinin duyulabileceği bir uzaklıktan Dinah, uydularından birine, “Tanrı’m, şuraya bak! Kuzeyli hanımlar böyle yapıyorsa, onlar hanım değil demektir,” dedi. “Temizlik zamanı gelince ben de herkes kadar titiz olurum ama çevremde dört dönüp her şeyimi karıştırıp bulamayacağım yerlere koyan hanımlar istemiyorum.”</p>
		<p>Dinah’ın da hakkını gözetmek için söyleyelim, aklına estikçe, “temizlik zamanı” dediği bir düzenleme ve yenileme nöbetine girer, büyük bir istekle her çekmeceyle dolabı yere ya da masanın üstüne altüst eder, olağan karışıklığı yediye katlardı. Sonra da piposunu yakar, işgüzarlığına göz gezdirir, her şeyi gözden geçirir, bir yandan da genç yamaklara nutuk çeker, özellikle teneke kapları bol suyla ovalatarak temizletir, meraklıları “temizlik zamanı” diyerek tatmin eder, herkesi birkaç saat o kargaşanın orta yerinde arı gibi çalıştırırdı. “Bu gidişe daha çok dayanamayacaktı, gençlere her şeyi daha düzgün korumayı öğretmesi gerekiyordu.” Dinah kendini, derli topluluğun şahı gibi görme düşüne kapılmıştı, bundan ötürü de kusursuzluğuna gölge düşüren ne varsa nedeni ya evdeki <em>gençler</em> ya da ev halkıydı. Teneke kapların tümü ovulup parlatıldığında, masalar kar beyazı ovulduğunda ve ortadaki her şey de köşe bucağa tıkıldığında Dinah güzel bir giysi giyer, temiz bir önlük kuşanır, yüksek, pırıl pırıl renkli Madras başörtüsün bağlar, çapulcuları “çoluk çocuk” diyerek mutfaktan kovalardı, ne de olsa her şeyi derli toplu tutmak istiyordu. Beri yandan belirli aralıklarla yinelenen bu dönemler ev halkının başına dert oluyordu. Dinah ovulmuş tenekelerine aşırı bir bağlılık gösterir, bir daha hiçbir nedenle kullanılmamasında diretirdi, en azından temizlik ateşi tavsayıncaya kadar böyle sürerdi.</p>
		<p>Miss Ophelia, Sisyphus ile Danaides gibi hizmetçilerle birlikte yapması gereken işler dışında evin her bölümündeki işleri birkaç günde baştan aşağı yenileyip bir yönteme bağladı.</p>
		<p>Bir gün umutsuzluk içinde St. Clare’e başvurdu.</p>
		<p>“Bu ailede düzen diye bir şey yok!”</p>
		<p>“Gerçekten de öyle,” dedi St. Clare.</p>
		<p>“Böyle bir uyuşukluk, böyle bir savurganlık, böyle kargaşa ömrümde görmedim!”</p>
		<p>“Korkarım aksini söyleyemem.”</p>
		<p>“Evin sahibesi siz olsaydınız bunu bu kadar serinkanlı karşılamazdınız.”</p>
		<p>“Sevgili kuzinim, belki de farkındasınız, biz efendiler iki sınıfız. Ezicilerle ezilenler. İyi huylu olup da sertlikten nefret eden bizler rahatımıza uyanı yapmaya karar vermişizdir. Rahatımız için toplumda ağırdan alan, gevşek, bilgisiz bir konumu <em>sürdüreceksek </em>sonucuna da katlanmalıyız. Binde bir, özel yeteneği olan kimilerinin düzen ve yöntem üretebildiğini gördüm ama ben onlardan değilim, bu yüzden de uzun zaman önce her şeyi olduğu gibi bırakmaya karar verdim. O zavallı şeytanları kırbaçlatıp paramparça edecek değilim, onlar da bunu biliyorlar ve elbette ki yönetimin kendi ellerinde olduğunun da farkındalar.”</p>
		<p>“Ama ne zaman ne yer ne de düzen olması... Her şey kendi yolunda uyuşuk uyuşuk gidiyor!”</p>
		<p>“Sevgili Vermont’çuğum, Kuzey Kutbu yerlileri olarak siz orada zamana abartılı bir anlam yüklüyorsunuz! Zamanla ne yapacağını bilen birinin iki katı zamanı olsa ne işe yarar? Yöntemle düzene gelince; kanepeye uzanıp okumaktan başka işi olmayan biri için kahvaltının ya da yemeğin bir saat erken ya da geç olmasının pek önemi yoktur. Şimdi Dinah size dört başı mamur bir yemek hazırlıyor. Çorba, sebzeli yahni, kızarmış piliç, tatlı, dondurma falan... Üstelik tüm bunları o kargaşanın içinde, gece boyunca didinip o mutfakta hazırlıyor. Bence bunu başarabilmesiyle bir aferini hak ediyor ama Tanrı korusun, oraya inip de hazırlama sürecinin o sigara dumanlı, oradan oraya koşuşulan telaş içindeki havasını görsek doğru dürüst yemek bile yiyemeyiz! Benim iyi kuzinim, kendinizi bundan uzak tutun! Bu bir Katoliğin günahının kefaretini ödemesinden daha beter bir şey, üstelik yararı ondan çok değil. Yalnızca sinirlerinizi bozacak, Dinah’ın da kafasını karıştıracaksınız. Bırakın bildiği gibi yapsın.”</p>
		<p>“Ama Augustine, her şeyi ne halde bulduğumu bilmiyorsunuz.”</p>
		<p>“Öyle mi? Oklavanın Dinah’ın yatağının altında, muskat cevizi öğütücüsünün tütünüyle birlikte cebinde durduğunu, her biri evin başka bir deliğinde altmış beş değişik şeker kâsesi olduğunu, bulaşıkları bir gün eski bir eteklik parçasıyla yıkadığını bilmiyor muyum? Ama sonuçta o harika yemekleri çıkarıyor, en nefis kahveyi yapıyorsa siz de onu savaşçıları ve devlet adamlarını yargılar gibi yargılamalısınız: <em>başarısıyla</em>.” </p>
		<p>“Ya çarçur olanlar? Harcanan para?”</p>
		<p>“Eh, kilitleyebildiklerinizi kilitleyin, anahtar da sizde dursun. Azar azar verin, ufak tefek şeylerin üstünde de durmayın, en iyisi bu değil mi?”</p>
		<p>“Bu beni kaygılandırıyor Augustine. Bu hizmetçilerin <em>tam anlamıyla dürüst </em>olmadıkları duygusunu içimden atamıyorum. Güvenilirliklerinden emin misiniz?”</p>
		<p>Augustine Miss Ophelia’nın soruyu sorarken takındığı ciddi, kaygılı yüze kahkahalarla güldü.</p>
		<p>“Ah kuzin, bu harika işte! <em>Güvenilir! </em>Bu beklenecek bir şeymiş gibi! Güvenilir! Elbette ki değiller. Neden olsunlar ki? Böyle olmaları için bir neden var mı?”</p>
		<p>“Onları niye denetlemiyorsun?”</p>
		<p>“Denetlemek mi! Saçmalık! Nasıl denetleyeyim istiyorsunuz? Ben onlara benziyorum. Marie’ye bakarsanız, bıraksam koca bir tarla dolusu insanı öldürmeyi gözü yer ama yine de içlerindeki o dalavereciliği çıkaramaz.”</p>
		<p>“Hiç dürüst olanı yok mu?”</p>
		<p>“Arada sırada doğa hiç de kullanışlı olmayacak biçimde basit, doğrucu, sadık birilerini yaratıyor ve olabilecek en kötü etki bile onları bozamıyor ama zenci çocuk daha anasının memesindeyken yolunu bulmak için hileden başka çıkarı olmadığını duyumsar ve görür. Başka hiçbir biçimde ana babasıyla, hanımıyla, genç efendisiyle ve küçükhanımlardan oluşan oyun arkadaşlarıyla geçinemez. Kurnazlık ve yalancılık gerekli, kaçınılmaz huylar olur. Artık ondan başka bir şey beklemek haksızlıktır. Bunun için cezalandırılmamalıdır. Dürüstlüğe gelince; köle olarak tutulduğu o bağımlı yarı çocuk konumdayken mal hakkını ona anlatmak bir yana almaya kalktığında efendisinin mallarının onun olmadığını kafasına sokmanın bile olanağı yoktur. Bana sorarsanız nasıl <em>güvenilir</em> olabileceklerini anlayamıyorum. Buradaki Tom’ sa, bir ahlak mucizesi!”</p>
		<p>Miss Ophelia, “Ya ruhları ne olacak?” diye sordu.</p>
		<p>“Bildiğim kadarıyla bu benim işim değil. Ben yalnızca günlük yaşamın sorunlarıyla haşır neşirim. Aslında çok iyi anlaşılıyor ki bu dünyada zenci ırkı bizim yararımız için şeytana teslim edilmiştir yine de ters tepebilir!”</p>
		<p>Miss Ophelia, “Bu, son derece korkunç! Kendinizden utanmalısınız!” dedi.</p>
		<p>“Ben bunu bilemem. Bunu anlamak için oldukça iyi durumdayız, yaşam yolundaki çoğu insan gibi. Tüm dünyada aşağıdakiler yukarıdakilerin çıkarı için bedence, ruhça ve canları pahasına kullanılmakta. İngiltere’de de böyle, başka yerde de... Hıristiyan âlemi de erdemli öfkesiyle donup kalmış çünkü biz beklenenden değişik davranıyoruz.”</p>
		<p>“Vermont’ta böyle değil.”</p>
		<p>“Eh, New England’da ve özgür eyaletlerde kesinlikle bizden iyisiniz ama çan çaldı kuzin, bir süre için yöresel önyargılarımızı bir yana bırakalım da yemeğe gelin.”</p>
		<p class="gap">Öğleden sonra daha geç saatlerde Miss Ophelia mutfaktayken kara çocuklardan birkaçı bağırmaya başladı:</p>
		<p>“Tanrı korusun! Prue geliyor, hem de homurdanıyor!”</p>
		<p>Uzun boylu, iri kemikli, zenci bir kadın mutfağa girdi, başının üstündeki sepetin içinde peksimetlerle sıcak börekler taşıyordu.</p>
		<p>Dinah, “Hah Prue! Geldin demek,” dedi.</p>
		<p>Prue’nun garip azarlar gibi bir yüzüyle ciddi, yakınan bir sesi vardı. Sepetini bıraktı, kendi de çömeldikten sonra dirseklerini dizlerine dayadı.</p>
		<p>“Ah Tanrı’m, keşke öleydim!”</p>
		<p>Miss Ophelia, “Neden ölmek istiyorsun?” dedi.</p>
		<p>Kadın gözlerini yerden kaldırmadan huysuz bir sesle, “Dertlerimden kurtulurdum,” dedi.</p>
		<p>Konuşurken mercan küpeleri sallanan iki dirhem bir çekirdek melez bir hizmetçi, “Neden içmeye gerek duyuyor, sonra da dertleniyorsun Prue?” dedi.</p>
		<p>Kadın ona asık, ekşi bir suratla baktı.</p>
		<p>“Bugünlerde belki senin de başına gelir. O zaman seni görmek hoşuma giderdi, gerçekten, o zaman düşüp kalsam da acımı unutsam derdin.”</p>
		<p>Dinah, “Gel Prue, şu peksimetlere bir bakalım. İşte hanımım burada, öder paranı...” dedi.</p>
		<p>Miss Ophelia cebinden para çıkardı.</p>
		<p>Dinah, “Üst raftaki kırık kavanozda biletler var. Hadi Jake, tırman da al onları.”</p>
		<p>“Bilet mi? Ne için?” dedi Miss Ophelia.</p>
		<p>“Biz onun efendisinin biletlerini alıyoruz, o da karşılığında bize ekmek veriyor.”</p>
		<p>Prue da, “Eve gidince elimde bozukluk kalıp kalmadığını anlamak için parayla biletleri sayıyorlar, bozukluk kalmamışsa canımı çıkarıyorlar.”</p>
		<p>Şımarık oda hizmetçisi Jane, “İyi oluyor,” dedi, “parayı alırsan içersin. Öyle yapıyor hanımım.”</p>
		<p>“Öyle de <em>yapacağım</em>, başka türlü yaşayamam, içmeli, acımı unutmalıyım.” </p>
		<p>Miss Ophelia, “Efendinin parasını çalıp onunla keyfine baktığın için çok kötü ve aptalsın,” dedi.</p>
		<p>“Öyle olabilir ama yine de bunu yapacağım, evet yapacağım. Ah Tanrı’m, keşke öleydim, bunu istiyorum, ölmek ve bu dertten de kurtulmak isterim!”</p>
		<p>Yaşlı kadın ağır ağır zorlukla doğruldu, sepeti yine başının üstüne yerleştirdi ama dışarı çıkmadan önce küpeleriyle oynayan melez kıza bir göz attı.</p>
		<p>“Orada küpelerinle durmuş keyifle kafanı oradan oraya sallayıp herkese tepeden bakarken bir iş yaptığını sanıyorsun. Eh, boş ver, günün birinde benim gibi zavallı, yaşlı, dertli bir kadın da olabilirsin. Umarım olursun da... O zaman o işkencenin içinde durmadan içmez misin görürsün, böylesi senin için de iyi olur, oh!” diye kötü bir uluma koyverip çıktı.</p>
		<p>“İğrenç ihtiyar canavar!” dedi Adolph. Efendisinin tıraş suyunu hazırlıyordu. “Efendisi olsaydım, bin beter dertli ederdim onu,” dedi.</p>
		<p>Dinah, “Hiç de edemezdin. Artık hiçbir şeyi umursamıyor, hiçbir şey etkilemez onu,” dedi.</p>
		<p>Jane, “Bence böyle düşük düzeyli yaratıklar zarif ailelerin yanına sokulmamalı. Ne dersiniz, Mr. St. Clare?” diyerek başını çapkınca Adolph’a doğru savurdu.</p>
		<p>Efendisinin mallarından kendine pay ayırması bir yana Adolph onun adıyla adresine de konmuştu. New Orleans’ın zenci çevrelerinde Mr. St. Clare adıyla dolaşıyordu.</p>
		<p>“Kesinlikle aynı fikirdeyim Miss Benoir,” dedi.</p>
		<p>Benoir, Marie St. Clare’in aile adı, Jane de hizmetçilerinden biriydi.</p>
		<p>“Tanrı aşkına Miss Benoir, izin verirseniz küpelerinizin yarın akşamki balo için mi olduğunu sorabilir miyim? Gerçekten büyüleyici!”</p>
		<p>“Siz erkeklerin daha ne kadar utanmazlık edeceğini merak ediyorum doğrusu Mr. St. Clare!” dedi Jane. Küpelerini şıngırdatmak için güzel başını yine savurdu. “Böyle sorular sormayı sürdürürseniz, akşam boyunca sizinle dans etmeyeceğim.”</p>
		<p>“Ah, bu kadar kötü olamazsınız! Pembe içetekliğinizi giyip giymeyeceğinizi görmek için meraktan ölüyorum,” dedi Adolph.</p>
		<p>O anda merdivenlerden atlayarak inen güzel, hoş, ufak tefek melez Rosa, “Ne oluyor?” dedi.</p>
		<p>“Ah, Mr. St. Clare çok utanmaz!”</p>
		<p>“Şerefim üstüne... Bu kararı Miss Rosa’ya bırakıyorum.”</p>
		<p>Rosa ağırlığını küçük ayaklarından birine verdi, Adolph’a kötü kötü bakarak, “O hep sırnaşığın biridir, bilirim. Beni öyle kızdırıyor ki!” dedi.</p>
		<p>“Ah, hanımlar ikiniz bir olup kalbimi kıracaksınız. Bir sabah yatağımda ölü bulunacağım, sorumlusu da siz olacaksınız.”</p>
		<p>İki zenci kız da kahkahalarla gülerek, “Şu korkunç yaratığın söylediklerine bakın hele!” dediler.</p>
		<p>Dinah, “Hadi bakalım boşaltın burayı, size söylüyorum! Mutfakta kargaşa istemiyorum, ben varken burada öyle aylak aylak dolaşmak yok.”</p>
		<p>“Dinah Teyze’nin yüzü bir karış, baloya gidemiyor da ondan,” dedi Rosa.</p>
		<p>“Sizin o renksiz, ruhsuz balolarınızı isteyen kim,” dedi Dinah. “Beyaz olduğunuza kendinizi inandırıp hava atarak ortalıkta dolaşıp duruyorsunuz. Önünde sonunda siz de benim kadar zencisiniz işte!”</p>
		<p>Jane, “Dinah Teyze her sabah yün saçlı kafasını yağlıyor ki, aklı yerine gelsin,” dedi.</p>
		<p>Rosa da olanca kötü niyetiyle uzun ipek gibi buklelerini sallayarak, “Önünde sonunda bir yünlü kafa işte!” dedi.</p>
		<p>Dinah, “Tanrı’nın gözünde ‘yünlü’ kafalar da her zaman öbür saçlarla bir değil midir?” dedi. “Hanımım söylesin bakalım hangisi daha değerli, sizin gibi bir ikili mi, yoksa benim gibi biri mi? Hadi oradan süs kuklaları, burada görmek istemiyorum sizi!”</p>
		<p>Burada konuşma iki nedenden kesildi, önce St. Clare’in sesi merdivenin tepesinden duyuldu, Adolph’a geceyi tıraş suyuyla orada mı geçireceğini soruyordu, sonra da Miss Ophelia yemek odasından çıktı.</p>
		<p>“Jane, Rosa neden zamanınızı burada harcıyorsunuz? İçeri gidin de giysilerinizle ilgilenin.”</p>
		<p>Yaşlı peksimetçi kadınla olan konuşma süresince mutfakta olan dostumuz Tom, onun peşi sıra dışarı çıkmıştı. Kadının arada bir bastırmaya çalıştığı bir inilti koyvererek önü sıra yürüdüğünü gördü. Sonunda kadın sepeti bir kapı eşiğine bırakarak omuzlarını örten eski, soluk şalını düzeltmeye koyuldu.</p>
		<p>Tom şefkatle, “Sepetinizi biraz taşıyayım,” dedi.</p>
		<p>“Neden taşıyacaksın ki? Ben yardım istemiyorum.”</p>
		<p>“Hasta gibisiniz ya da başınız falan dertte...”</p>
		<p>Kadın kısaca, “Hasta değilim,” dedi.</p>
		<p>Tom ona içtenlikle baktı.</p>
		<p>“Sizi içkiyi bırakmaya razı edebilmeyi isterdim. Bedence de ruhça da sizi mahvedeceğini bilmiyor musunuz?”</p>
		<p>Kadın asık yüzle, “Azap çekeceğimi biliyorum,” dedi. “Bana bunu söylemene gerek yok. Ben çirkinim, kötüyüm, yolum doğru azaba çıkar. Ah Tanrı’m, yanında olsaydım!”</p>
		<p>Tom kasvetli ve tutkulu bir içtenlikle söylenen bu korkutucu sözleri duyunca titredi.</p>
		<p>“Tanrı acısın size, zavallı kadıncağız! Hiç İsa’yı duymadınız mı?”</p>
		<p>“İsa mı? O da kim?”</p>
		<p>“Tanrı,” dedi Tom.</p>
		<p>“Tanrı’dan söz edildiğini duydum. Kıyamet Günü’ nden de, cehennem azabından da... Hepsini duydum.”</p>
		<p>“Ama size hiç kimse İsa’nın biz zavallı günahkârları sevdiğini ve bizim için öldüğünü söylemedi mi?”</p>
		<p>“O konuya ilişkin hiçbir şey bilmiyorum. Benim ihtiyar öldükten sonra beni hiç kimse sevmedi.”</p>
		<p>“Neredeydiniz?”</p>
		<p>“Kentucky’de. Adamın biri satacağı çocuklara bakmam için tuttu beni, onlar büyür büyümez de sattı, sonunda beni de bir köle tüccarına sattı, efendim de ondan aldı.”</p>
		<p>“Neden kendinizi şu kötü içki işine verdiniz?”</p>
		<p>“Kederimi dağıtmak için. Buraya geldikten sonra bir çocuğum oldu. Efendim bir vurguncu olmadığından onu büyütebileceğimi düşünmüştüm. Toparlacık, küçücük bir şeydi! Hanımım önceleri onu çok düşünüyordu, bebeğim hiç ağlamazdı, iyi huylu, tombul bir bebecikti ama hanımım hastalık kaptı, ona ben baktım, ben de ateşlenince sütüm kaçtı, çocukcağız bir deri bir kemik kaldı, hanımım da süt almıyordu ona. Sütüm olmadığını söylediğimde dinlemiyordu bile. Herkesin yediğini yedirebileceğimi bildiğini söylüyordu, çocukcağız da eriyip bitti, gece gündüz ağladı da ağladı, sonunda bir deri bir kemik kaldı. Hanımım da inadından vazgeçmedi, huysuzluktan başka bir sorunu olmadığını söyledi. Ölmesini istiyormuş, öyle dedi ve geceleri yanıma almama izin vermedi, beni uyutmuyormuş, uykusuz kaldığım için gündüzleri de işe yaramıyormuşum. Hanımım beni kendi odasında yatırıyordu, ben de bebeği tavan arasındaki bir odaya koymuştum, bir gece ölünceye kadar ağlamış. Onun ağlama sesini kulaklarımdan uzaklaştırmak için kendimi içkiye verdim! İçtim, hep de içeceğim! Bu yüzden dünyanın eziyetini çeksem yine içeceğim! Efendim bu yüzden çok acı çekeceğimi söylüyor, ona zaten o acının içindeyim diyorum!”</p>
		<p>“Ah zavallıcık,” dedi Tom, “hiç kimse sana İsa’nın seni nasıl sevdiğini ve senin için öldüğünü söylemedi mi? Sana yardım edeceğini, senin de cennete gidip sonunda orada dinleneceğini söylemedi mi?”</p>
		<p>“Cennete gittim diyelim, orası beyazların da gittiği yer değil mi? Beni orada isterler mi dersin? Ben eziyet çekmeye razıyım, tek efendiyle hanımdan uzak olayım. Benden <em>bu kadar</em>,” dedikten sonra her zamanki gibi inleyerek, sepeti başına oturtup sallanarak uzaklaştı.</p>
		<p>Tom döndü, üzgün üzgün eve doğru yürümeye başladı. Avluda başında sümbüllerden bir çelenk, gözleri hazla parıl parıl, Eva’ya rastladı.</p>
		<p>“Hah, Tom, geldin, iyi ki buldum seni! Babam tayları koşup küçük yeni arabamla beni gezdirebileceğini söylüyor,” diyerek Tom’un elini tuttu. “Ne oldu Tom, üzgün gibisin.”</p>
		<p>Tom üzüntüyle, “Çok kötüyüm Miss Eva ama atları çıkarayım size.”</p>
		<p>“Ama lütfen söyle bana Tom, ne oldu? Kızgın, yaşlı Prue’yla konuşurken gördüm seni.”</p>
		<p>Tom sade, içtenlikli tümcelerle kadının öyküsünü Eva’ya anlattı. Kız ne bağırıp çağırdı ne şaşırdı ne de öbür çocuklar gibi ağladı. Yanakları soldu, gözlerinden derin, samimi bir gölge geçti. İki elini göğsüne koyup derin derin içini çekti.</p>
	</div>
</body>
</html>