<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Tom Amcanın Kulübesi</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>44 <span class="inline">Azat</span></h1>
		<p>George Shelby annesine, eve döneceği günü bildiren kısa bir not yazmıştı. Yaşlı dostunun ölümünü yaşadıktan sonra yazı yazacak gücü kendinde bulamıyordu. Birkaç kez denemiş ancak başarabildiği yarı boğulur gibi kalakalmak olmuş, kâğıdı yırtıp gözlerini silerek, başını dinleyebileceği bir yere kaçmıştı.</p>
		<p>Shelby’lerde genç Efendi George’un dönüşü nedeniyle tatlı bir telaş vardı.</p>
		<p>Mrs. Shelby sonbahar sonu akşamının serinliğini gideren neşeli bir odun ateşinin yandığı rahat salonunda oturuyordu. Tabaklarla kristallerin parladığı bir akşam yemeği sofrası eski dostumuz yaşlı Chloe’nin denetiminde hazırlanıyordu. Chloe Teyze yeni basma giysisi, temiz beyaz önlüğü, iyice kolalanmış yüksek başörtüsüyle cilalı gibi duran siyah yüzü hoşnutlukla parlayarak dolaşıyor, zerrece aksamayan bir titizlikle masanın düzenlenmesini denetliyordu. Aslında bu, hanımıyla konuşmak için bahanesiydi.</p>
		<p>“Aman Tanrı’m! Tam onun istediği gibi değil mi? İşte, tabağını sevdiği yere koydum, ateşin yanına. Efendi George hep sıcak yeri ister. Amaan, şu Sally de neden <em>en iyi</em> çaydanlığı çıkarmamış sanki? Efendi George’un Noel’de hanımefendi için aldığı küçük yeni olanı? Ben çıkarayım bari! Hanımefendi, Efendi George’dan haber aldı mı?” diye soruşturdu.</p>
		<p>“Evet Chloe ama yalnızca olabilirse bu akşam eve döneceğine ilişkin iki satır, o kadar.”</p>
		<p>Hâlâ çay fincanlarıyla uğraşan Chloe, “Benim adamdan hiç söz etmiyor sanırım?” dedi.</p>
		<p>“Hayır! Hiçbir şeyden söz etmiyor Chloe. Her şeyi eve varınca anlatacakmış.”</p>
		<p>“Tam Efendi George işte. Her şeyi o anlatsın ister. Buna hep şaşırmışımdır. Kendi adıma, beyazların yaptıkları onca şeyi nasıl yazabildiklerini anlamıyorum, yazmak öyle zaman alıyor ki, hem de hiç kolay değil.”</p>
		<p>Mrs. Shelby gülümsedi.</p>
		<p>“Düşünüyorum da, benim ihtiyarın oğlanlardan da, bebeden de haberi olmayacak! Tanrı’m! Ama bebe artık koca kız oldu, iyi de... Polly de iyi kız... Şimdi evde, keke bakıyor. Kek de tam benim adamın sevdiği gibi oldu. Gideceği sabah ona verdiğimin aynısı oldu. Tanrı bizi korusun, o sabah neler yaşamıştım!”</p>
		<p>Mrs. Shelby içini çekti, bu anımsatma yüreğine bir ağırlık vermiş gibiydi. Oğlunun mektubunu aldığından beri, George’un üstüne çektiği o suskunluk peçesinin altında bir şey gizlendiğini hissediyor, bir tedirginlik duyuyordu.</p>
		<p>“Paralar hanımefendide mi?”</p>
		<p>“Evet Chloe.”</p>
		<p>“Adamın verdiği paraları benim ihtiyara göstermek istiyorum. Bana dedi ki, ‘Chloe, keşke daha kalsaydın,’, ben de ona, ‘Teşekkürler efendim kalırdım ama benim adam eve dönüyor hem hanımefendi daha çok bensiz kalmasın,’ dedim. Ona tam böyle dedim işte. Çok iyi adamdı şu Efendi Jones.”</p>
		<p>Chloe, yeteneğinin bir anısı olarak kocasına göstermek için kazandığı paranın saklanmasında diretmişti. Mrs. Shelby de onu hoşnut etmek için bu isteğini yerine getirmişti.</p>
		<p>“Polly’yi tanımayacak, benim adam Polly’yi tanımayacak. Tanrı’m, götürüleli beş yıl oluyor! O zaman bebekti, ayakta zor duruyordu. Nasıl gıdıklardı, o da ikide birde düşerdi, yeni yürüyordu daha! Hey Tanrı’m!”</p>
		<p>Dışarıdan tekerlek sesleri duyuldu.</p>
		<p>“Efendi George!” Chloe pencereye koştu.</p>
		<p>Mrs. Shelby giriş kapısına koştu, oğlunun kollarına atıldı. Chloe Teyze durmuş kaygıyla karanlığa bakıyordu.</p>
		<p>George şefkatle, “Ah, <em>zavallı</em> Chloe Teyze!” dedi, sonra da onun sert, kara elini ellerinin arasına aldı. “Onu getirebilmek için tüm servetimi verirdim ama o çok daha iyi bir yere gitti.”</p>
		<p>Mrs. Shelby’den heyecanlı bir ses geldi ama Chloe Teyze hiç sesini çıkarmadı.</p>
		<p>Herkes sofranın hazır olduğu odaya girdi. Chloe’nin o kadar gururlandığı para hâlâ masanın üstündeydi.</p>
		<p>Hepsini topladı, titreyen elleriyle hanımına uzattı.</p>
		<p>“İşte, bunun bir daha ne adını duymak ne de görmek istiyorum. Böyle olacağını bal gibi biliyordum işte. O berbat yerlerde satılıp öldürülecekti!”</p>
		<p>Chloe döndü, başı yukarıda odadan çıktı. Mrs. Shelby usulca peşinden gitti, elini tuttu, onu bir koltuğa oturtup kendi de yanı başına oturdu.</p>
		<p>“Benim zavallı iyi Chloe’m!” dedi. Chloe başını hanımının omzuna dayayıp hıçkırmaya başladı.</p>
		<p>“Ah hanımım, bağışlayın beni, kalbim kırıldı, başka bir şey yok!”</p>
		<p>Gözlerinden yaşlar boşanan Mrs. Shelby, “Biliyorum, bunu <em>ben</em> iyileştiremem ama İsa iyileştirir. O kırık kalpleri iyileştirir, yaraları sarar,” dedi.</p>
		<p>Bir süre kimse konuşmadı, birlikte ağladılar. Sonunda acılı kadının yanına oturan George onun elini tuttu, sade ama olayın tüm duygusunu eksiksiz aktaracak sözcüklerle kocasının ölümün üstesinden nasıl geldiğini anlattı, onları ne kadar sevdiğini söylediğini unutmadı.</p>
		<p>Bundan bir ay kadar sonra Shelby malikânesinin tüm hizmetçileri evin ortasındaki holde efendilerinin konuşmasını dinlemek için toplandı.</p>
		<p>George elinde bir tomar kâğıtla gelerek onları şaşırttı. Bunlar orada kim varsa tümü için tek tek hazırlanmış azat belgeleriydi. Hıçkırıklar, gözyaşları, bağırışlar arasında George okudu.</p>
		<p>Pek çoğu, başına üşüşüp onları başka yere göndermemesi için içtenlikle yalvardı, kaygılı yüzlerle özgürlük kâğıtlarını geri uzatıyorlardı.</p>
		<p>“Bundan daha özgür olmak istemiyoruz. İstediğimiz her şey var. Bu eski yerimizi, efendi ile hanımımızı, öbürlerini bırakmak istemiyoruz!”</p>
		<p>İlk konuşma fırsatında George, “Benim iyi dostlarım!” dedi. “Beni bırakmanıza gerek yok. Buranın yine iş gören ellere gereksinimi var. Bizim için evin eskiden nasılsa öyle olması gerekiyor ama siz artık hür kadınlarla erkeklersiniz. Anlaşacağımız bir parayı yaptığınız iş için size ödeyeceğim. Bunun yararı, borçlanır ya da ölürsem ki böyle şeyler olabilir, bundan böyle alınıp satılamayacaksınız. Mallarımı yönetmek ve bu zaman alsa da, özgür kadınlar ve erkekler olarak haklarından nasıl yararlanacağınızı öğretmek istiyorum. Sizin de doğru, öğrenmeye can atan kişiler olmanızı bekliyorum. Güvenilir, öğretmeyi gerçekten isteyen biri olmayı Tanrı’dan diliyorum. Şimdi dostlarım başınızı kaldırın da özgürlük lütfu için Tanrı’ya şükredin!”</p>
		<p>Bu evde saçları ağarmış, gözünün feri sönmüş yaşlı, saygın bir zenci ayağa kalktı, titreyen elini kaldırarak, “Tanrı’ya şükranlarımızı söyleyelim!” dedi.</p>
		<p>Tümü de onaylayarak diz çöktü. Yaşlı yürekten her orgdan ya da çandan daha anlamlı bir ses, bir “Te Deum”<a class="si-noteref epub-type_noteref" href="#f72" id="ref_f72">72</a> ilahisi yükseldi.</p>
		<p>Derken biri bir Metodist ilahi tutturdu.</p>
		<p class="gap">Bayram yılı geldi,</p>
		<p>Dönün azat olan günahkârlar, eve dönün.</p>
		<p class="gap">George kutlamaları keserek, “Bir şey daha var, hepiniz iyi, yaşlı Tom Amca’mızı anımsayacaksınız değil mi?”</p>
		<p>George onun ölümünü kısaca anlattı, herkese yolladığı sevgi dolu vedaları iletti.</p>
		<p>“Onun mezarı başındayken dostlarım, Tanrı’nın huzurunda bundan sonra asla tek bir kölemin olmamasına karar verdim. Onları azat etme olanağım varken edecektim, kimse de benim yüzümden evinden, dostlarından ayrılıp onun öldüğü gibi köşe bucak bir tarlada ölmeyecekti. Özgürlüğünüzün tadına varırken bunu o yaşlı, iyi cana borçlu olduğunuzu düşünün, bunu da karısıyla çocuklarına iyi davranarak ödeyin. TOM AMCA’NIN KULÜBESİ’ni her gördüğünüzde özgürlüğünüzü düşünün, onun yolunu izleyecek düşünce biçimine kavuşabilmeniz, onun olduğu kadar dürüst ve sadık bir Hıristiyan olmanız için o alçakgönüllü ev sizin için bir anıt olsun.”</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f72"><a class="si-backref" href="#ref_f72">72</a><span class="si-footnote-text">. “Te Deum Laudamus” (Tanrı Sana Şükürler Olsun) ilahisi. (Y.N.)</span></div>
	</div>
</body>
</html>