<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Tom Amcanın Kulübesi</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>37 <span class="inline">Özgürlük</span></h1>
		<div class="epigraph html5_section">
			<p>“İstendiği kadar kölelik sunağında adanmış olsun, İngiltere’nin kutlu toprağına dokunduğu anda<br/>sunak da Tanrı da tozlar içinde yıkılıp göçer.<br/>Köle, evrensel köle karşıtlığının o üstün karşı konulmazlığıyla kurtulmuş, yeniden doğmuş,<br/>azat olmuş olarak dimdik ayakta kalır.”<a class="si-noteref epub-type_noteref" href="#f54" id="ref_f54">54</a></p>
			<p class="epi-gap">JOHN PHILPOT CURRAN</p>
		</div>
		<p>Bir süre Tom’u işkencecilerinin ellerine bırakıp yol kıyısındaki çiftlikte dostlarıyla baş başayken ayrıldığımız George’la karısının peşine düşmeliyiz.</p>
		<p>Tom Loker’ı kar gibi bir Quaker yatağında onun hasta bir bizon kadar uysal (!) olduğunu düşünen Dorcas Hala’nın anaç gözetimi altında ahlayıp debelenirken bırakmıştık. Gözünüzün önüne tertemiz muslin kepli, düşünceli gri gözleri olan, geniş alınlı, bu alnı gölgeleyen gümüşsü buklelere sahip, uzun boylu, seçkin, inançlı bir kadın getirin. Kar beyazı bir pamuk krep mendil tertemiz katlanıp göğsünün üstüne iliştirilmiş, odada yürüdükçe parlak kahverengi giysisinin hışırtısı insanı rahatlatıyor.</p>
		<p>“Hay şeytan alsın!” diyen Tom Loker çarşaflara bir yumruk attı.</p>
		<p>Dorcas Hala sakince yatağı düzeltirken, “Bu tür şeyler söylememenizi rica ediyorum Thomas,” dedi.</p>
		<p>“Eh, elimde olsa söylemem nineciğim ama tüm bu olup bitenler insanın ağız dolusu küfretmesi için yeter!”</p>
		<p>Dorcas yataktan bir yastık aldı, kılıfını düzeltti ve Tom’u kozasından çıkmaya çalışan bir böceğe benzeyinceye kadar da dört bir yanını kabartıp durdu.</p>
		<p>“Dostum, keşke küfretmeyi bıraksanız da oturup durumunuzu düşünseniz.”</p>
		<p>“Şeytan alsın! <em>Nesini</em> düşüneyim durumumun? Bu düşünmeyi istediğim en son şey, hepsini asarım olur biter!”</p>
		<p>Öfke ve sabırsızlıkla doğrulan Tom yataktaki her şeyi didik didik, altüst etti, engel olunur gibi değildi.</p>
		<p>Bir süre sonra asık suratla, “O herifle kız burada, değil mi?” dedi.</p>
		<p>“Öyle,” dedi Dorcas.</p>
		<p>“Gölün yukarısına gitseler iyi olur. Ne kadar tez davranırlarsa o kadar iyi.”</p>
		<p>Dorcas huzur içinde yününü örerken, “Sanırım öyle yaparlar,” dedi.</p>
		<p>“Sen de ayağını denk al. Sandusky’yle her zaman haberleşirler, gemiye giderlerse hemen ispiyonlayacak. Artık söylesem de olur. Umarım Marks’a inat <em>kaçarlar</em>, kahrolası it oğlu it! Belasını versin!”</p>
		<p>“Thomas!” dedi Dorcas.</p>
		<p>“Bak nineciğim, benim gibi bir adamı çok sıkıya sokarsan patlar ama şu kız... Söyleyin de onu değiştirecek bir şeyler giydirsinler. Sandusky’de tarifi var.”</p>
		<p>Dorcas o kendine özgü dinginliğiyle, “Çaresine bakarız,” dedi.</p>
		<p>Biz Tom Loker’ı burada bırakırken üç haftadır Quaker’larda ateşli romatizmadan yattığını da ekleyelim. Bunun sonunda, öbür belalar da eklenince Tom yataktan daha üzgün, daha akıllı bir adam olarak kalktı, yaşamdaki yeni düzeninde de köle kovalamak yerine ormandaki ayılar, kurtlar ve ormanın öbür sakinlerine tuzak kurmak gibi yeteneklerinin daha iyi gelişebileceği bir işi mutlulukla üstlendi, çevrede bu konuda epey tanındı. Quaker’ lardan hep saygıyla söz eder, “İyi insanlar,” derdi. “Beni değiştirmek istediler, bunu tam olarak başaramadılar ama bakın yabancı, size şunu söyleyebilirim ki, bir hastaya birinci sınıf bakım uyguluyorlar, buna hiç kuşku yok. Et suyuna çorba ve öbür ıvır zıvırlarda üstlerine yok.”</p>
		<p>Tom, kaçakların Sandusky’de arandığını haber verdiğinde onları bölmenin akıllıca olacağı düşünüldü. Jim ile yaşlı annesi önce yola çıktı, bir-iki gece sonra da çocuklarıyla George ve Eliza, Sandusky’ye doğru yola koyuldular, göle doğru son duraklarından önce kimi hazırlıklar için konuksever bir çatı altında konakladılar.</p>
		<p>Gece epey ilerlemiş, özgürlüğün sabah yıldızı olanca güzelliğiyle arkalarında doğmuştu. Özgürlük! O elektrikli sözcük! Neydi bu? Bir addan, parlak bir sözcükten öte bir şey miydi? Afrikalı kadınlarla erkekler, babalarımızın kanını akıttığı, yürekli analarımızın en soylularıyla iyilerinin uğrunda ölmek zorunda kaldıkları bu sözcük neden yüreğinizi heyecanla titretir?</p>
		<p>Bir ulus için şerefli ve aziz olan şey bir adam için de şerefli ve aziz sayılmaz mı? İçindeki bireylerin özgürlüğünden başka, bir ulus için özgürlük nedir? Kolları geniş göğsünün üstünde kavuşmuş, Afrikalı kanının şavkı, gözlerinde yanan kara ateşlerle George Harris için özgürlük nedir? Babalarınız için özgürlük, bir ulusun ulus olma hakkıydı. Onun içinse, bir adamın hayvan değil de insan olma hakkıdır; bağrına bastığı kadını karısı olarak çağırmak, onu yasasız şiddetten koruma hakkıdır; çocuğunu koruma ve eğitme hakkıdır; kendinin olan bir evi, bir dini ve başkasının iradesine bağlı olmayan bir kişiliğinin olması hakkıdır. Başını dalgınca eline dayamış karısını izlerken tüm bu düşünceler yüreğinde yuvarlanıyor, kaynaşıyordu. Karısıysa ince, güzel bedenini kaçışını kolaylaştıracak en güvenli yol görünen, bir erkeğe benzetme uğraşı içindeydi.</p>
		<p>Aynanın önünde dururken, “Şimdi...” diyerek siyah, kıvırcık bir ipek yığını olan saçlarını koyverdi. Oynarmış gibi birazını avuçladı ve, “Kesmek zorunda olmam ne yazık, değil mi George?” dedi.</p>
		<p>George üzgün üzgün gülümsedi, hiç yanıt vermedi.</p>
		<p>Eliza aynaya döndü, uzun bir bukle, ardından bir başkası başından ayrılırken makas bir an için parladı.</p>
		<p>“İşte şimdi oldu,” diyen Eliza bir saç fırçası aldı. “Azıcık da düzeltelim. İşte, nasıl genç bir delikanlı olmuş muyum?” Kocasının çevresinde dönerken bir yandan kızarıyor, bir yandan gülüyordu.</p>
		<p>George, “Ne yaparsan yap, sen hep güzel olacaksın,” dedi.</p>
		<p>Eliza tek dizi üstüne çökerek elini onunkinin üstüne koydu.</p>
		<p>“Neden bu kadar soğuk duruyorsun? Yirmi dört saat içinde Kanada’da olacağımızı söylüyorlar. Gölde bir gün bir gece daha, ondan sonra da oh!”</p>
		<p>George onu kendine çekti.</p>
		<p>“Ah Eliza! İşte bu kadar! Şimdi yazgım tek bir noktada yoğunlaşıyor. Bu kadar yaklaşmışken, neredeyse gözümle görebilecekken her şeyi yitirmek! Bunu beceremezsek asla yaşayamam Eliza!”</p>
		<p>Karısı umutla, “Korkma, yüce Tanrı bizi kurtarmak istemeseydi, buraya kadar da getirmezdi. Onun bizimle olduğunu duyumsuyorum George,” dedi.</p>
		<p>George, “Sen kutlu bir kadınsın Eliza,” diyerek onu bağrına bastı. “Ama ah, söyle bana bu büyük lütuf bizim için olabilir mi? Yıllar yılı süren bu acı sona erecek mi? Özgür olacak mıyız?”</p>
		<p>Eliza başını kaldırıp yukarı baktı, uzun kara kirpiklerinde umut ve coşku yaşları parlıyordu.</p>
		<p>“Bundan hiç kuşkum yok George. Bugün yarın Tanrı’nın bizi bu sıkıntıdan kurtaracağını içimde duyumsuyorum.”</p>
		<p>George ansızın ayağa kalktı.</p>
		<p>“Sana inanacağım Eliza! Sana inanacağım, gel gidelim artık.” Sonra onu kendinden azıcık uzaklaştırıp beğeniyle süzdü. “Gerçekten güzel bir <em>delikanlısın</em>. Kırpık, küçük buklecikler gerçekten çok hoş. Kepini giy. Böyle işte... Azıcık da yana eğ. Seni hiç bu kadar güzel görmemiştim ama arabaya binme zamanı da geldi. Mrs. Smyth, Harry’yi giydirdi mi acaba?”</p>
		<p>Kapı açıldı saygın görünümlü, orta yaşlı bir kadın girdi, kız giysileri içindeki Harry’yi içeri soktu. Eliza onun çevresinde şöyle bir döndü.</p>
		<p>“Ne kadar da güzel bir kız olmuş, adı Harriet olsun, yakıştı değil mi?”</p>
		<p>Çocuk durmuş, ciddi ciddi annesinin yeni, garip görünümüne bakıyordu. Odayı saran derin suskunluğun, arada derin iç çekişlerin ayırdındaydı, kara buklelerinin altından annesini gözlüyordu.</p>
		<p>Eliza ellerini uzattı.</p>
		<p>“Harry, anneyi tanıdı mı?”</p>
		<p>Çocuk utangaç bir sarılışla kadına döndü.</p>
		<p>“Eliza, senden uzak durması gerektiğini bilmene karşın neden hâlâ onu tatlı sözlerle kendi yanına çekmeye çalışıyorsun?”</p>
		<p>“Biliyorum aptallık ama bana yabancı durmasına dayanamıyorum; hadi bakalım, benim pelerinim nerede? Erkekler nasıl pelerin takar George?”</p>
		<p>“Şöyle yapacaksın,” diyerek George pelerini omuzlarına attı.</p>
		<p>Eliza hareketi yansıladı.</p>
		<p>“Eh tamam öyleyse!.. Bir de ayağımı sağlamca basarak uzun adımlar atmalı, azıcık da küstah olmalıyım.”</p>
		<p>George, “Kendini zorlama, şimdi sen kendi halinde genç bir adamsın, bence bunu oynamak sana daha kolay gelecektir,” dedi.</p>
		<p>“Neyse ki şu eldivenler var, ellerim içinde kaybolacak.”</p>
		<p>“Onları hiç çıkarmamanı öğütlerim, yoksa o küçücük pençenin bizi ele vermesi işten bile değil. Şimdi Mrs. Smyth, siz bizi yönetecek, halamız olacaksınız, sakıncası var mı?”</p>
		<p>Mrs. Smyth, “Aşağıda birkaç adamın, posta gemisi kaptanlarını bir adamla bir kadın ve çocuk konusunda uyardığı kulağıma geldi,” dedi.</p>
		<p>“Öyle mi? Eh, öyle birilerini görürsek biz de haber veririz!”</p>
		<p>Kiralık bir araba kapıya yanaştı, kaçakları barındıran dost canlısı aile onları uğurlamak için çevrelerini sardı.</p>
		<p>Kılık değiştirmek için yaptıkları değişiklikler Tom Loker’ın uyarılarına ve verdiği ipuçlarına göre ayarlanmıştı.</p>
		<p>Kanadalı saygın bir hanımefendi olan Mrs. Smyth, kaçmalarına yardım etmek için küçük Harry’nin halası olmaya razı olmuş, iyice yakınlaşmaları için de bolca sevgi okşamaları, kek ve şekerlerle son iki gün birlikte baş başa kalmışlar, küçük çocuk açısından da bu temelin çimentosu tutmuştu.</p>
		<p>Araba rıhtıma doğru yola koyuldu. İki genç adam arabadan çıkıp gemiye uzatılmış kalasa doğru yürürlerken Eliza zarif bir tavırla kolunu Mrs. Smyth’e uzattı, George da bavullarla ilgilenerek onları izledi.</p>
		<p>George kaptanın bürosunda hazırlıkları tamamlarken yanındaki iki adamın konuşması kulağına çalındı.</p>
		<p>Biri, “Gemiye girenleri tek tek gözden geçirdim, bu gemide değiller.”</p>
		<p>Ses, geminin saymanınındı, konuştuğu kişiyse bir zamanlar tanıdığımız, en belirgin özelliği o değerli inatçılığı olan, yaşamını söndürmek umuduyla aradığı adamı bulmak için Sandusky’ye gelen Marks’tı.</p>
		<p>“Kadını bir beyazdan ayırt etmek zor. Adamsa çok açık renk bir melez, ellerinden birinde de bir iz var,” diyordu.</p>
		<p>George’un biletlerle para üstünü alan eli azıcık titredi ama serinkanlılıkla dönüp konuşmacının yüzüne ilgisiz bir bakışla baktı ve umursamazca Eliza’nın beklediği yere, geminin öte yanına yürüdü.</p>
		<p>Mrs. Smyth, Harry’yle birlikte kadınlar tuvaletinin tenhalığını yeğlemiş, küçük esmer kız burada da yolcuların övgüleriyle karşılaşmıştı.</p>
		<p>Geminin kalkacağını haber veren çan çaldığında kalasın başından uzaklaşan Marks’ı gören George rahatladı, geminin geri dönemeyecek kadar arayı açmasıyla da uzun, rahat bir soluk aldı.</p>
		<p>Olağanüstü güzellikte bir gündü. Erie Gölü’nün mavi dalgaları güneşin ışığıyla dans ediyor, minik çalkantılar oluşturuyor, pırıl pırıl parlıyordu. Kıyıdan taze bir rüzgâr esiyor, muhteşem gemi o güzelim yürekliliğiyle suları yararak ilerliyordu. </p>
		<p>Ah, insanın yüreğinde nasıl da açıklanamaz bir dünya vardır! George geminin güvertesinde bir yukarı bir aşağı sakin adımlarla yürürken yüreğindeki yangını kim düşünebilirdi? Lütfedilen o iyilik yaklaştıkça gerçek olamayacak kadar iyi, güzel görünüyordu, bir şey fırlayıp da onu elinden alacakmışçasına kıskanç bir korku duyuyordu.</p>
		<p>Ama gemi gidiyordu. Saatler çabucak geçti, sonunda kutlu İngiliz kıyıları sınırsız ve apaçık önlerinde yükseldi, dili ne olursa olsun, hangi ulusun damgasını taşırsa taşısın, tek dokunuşla köleliğin her acısını yok edecek yüce bir tılsımla yüklü ve son derece de çekiciydi.</p>
		<p>Gemi Kanada’nın küçük Amherstberg kasabasına yanaşırken George’la karısı kol kola duruyorlardı. George sık, kısa soluklar alıyordu, gözlerinin önünde bir sis vardı, kolunda titreyen ufacık eli usulca sıktı. Zil çaldı, gemi durdu. Ne yaptığını tam da bilemeden bavulları alıp küçük ailesini topladı. Küçük topluluk karaya ayak bastı. Gemi boşalıncaya kadar beklediler, sonra karıkoca, şaşkın çocukları kucaklarında gözyaşları içinde kucaklaştıktan sonra diz çöküp yüreklerini Tanrı’ya açtılar.</p>
		<p class="gap">Ölümden yaşama fırlamak gibi bir şeydi,</p>
		<p>Mezarın kefenlerinden cennetin kaftanlarına </p>
		<p>Günahın hükmünden tutkunun çabasına</p>
		<p>Bağışlanmış bir ruhun saf özgürlüğüne</p>
		<p>Ölümün tüm bağlarının ve cehennemin yarılıp açıldığı</p>
		<p>Ve ölümlülerin ölümsüzleştiği</p>
		<p>Lütfun Eli’nin altın anahtarı çevirdiği</p>
		<p>Ve Lütfun Sesi’nin Sevinin ruhunuz özgür dediği.</p>
		<p class="gap">Az sonra küçük topluluk Mrs. Smyth’in önderliğinde, Hıristiyan hayırseverliğiyle bu kıyıda sürekli sığınacak yer bulabilen toplumdışı kalmışlarla gezginlerin çobanı olmuş iyi yürekli bir misyonerin konukseverliğine doğru yola çıktı.</p>
		<p>Özgürlüğün o ilk kutlu gününü kim anlatabilir? Özgürlük <em>duygusu</em> şu beş duygudan çok daha güzel değil midir? Gözlenmediğini, bir tehlikenin olmadığını bilerek hareket etmek, konuşmak, soluk almak, girip çıkmak? Özgür bir adamın hakları kutsal, kutlu değil de nedir? Bir anne için uyuyan çocuğunun yüzünü bin bir tehlikeden uzak sevmek ne kadar değerli ve güzeldir! Öyle bir kutluluğun taşkınlığı içinde uyumak nasıl da olanaksızdır! Bir de bu ikisinin tek karış toprağı, başlarının üstünde bizim diyebilecekleri tek damları olmamasını, tüm paralarını son sentine kadar harcamış olduklarını düşünün. Havadaki kuşlardan, tarlalardaki çiçeklerden başka hiçbir şeyleri yoktu ama yine de sevinçten uyuyamıyorlardı.</p>
		<p>“İnsanın özgürlüğünü elinden alan sen, Tanrı’ya hangi sözlerle yanıt vereceksin?”</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f54"><a class="si-backref" href="#ref_f54">54</a><span class="si-footnote-text">. Bu sözler, özgürlüğü için, başarıyla sonuçlanan, bir dava açan Jamaikalı köle James Somerset’in davasıyla ilgili olarak 1772’de İrlandalı konuşmacı ve yargıç John Philpot Curran (1750-1817) tarafından söylenmiştir. (Y.N.)</span></div>
	</div>
</body>
</html>