<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Tom Amcanın Kulübesi</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>34 <span class="inline">Quadroon’un öyküsü</span></h1>
		<div class="epigraph html5_section">
			<p>“Ve eza çekenlerin gözyaşlarına bak, onlara eziyet edenlerin yandaşı ‘güç’tü. Bu nedenle hâlâ yaşıyor olup da çoktan ölmüş olan canlılardan çok ölüleri övdüm.”<a class="si-noteref epub-type_noteref" href="#f47" id="ref_f47">47</a></p>
		</div>
		<p>Gece geç saatlerde çırçır makinesinin durduğu barakada Tom inleyerek, kan içinde, kırık makine parçaları, bozuk çıkmış pamuk yığınları ve atılmış öbür ıvır zıvırın yanında yatıyordu.</p>
		<p>Onu çevreleyen gece nemliydi, havaysa yaralarının soluk aldırmayan işkencesini artıran sivrisinek sürüleriyle ağırlaşmıştı sanki, tüm bu eziyetlere baskın çıkan kavurucu bir susuzluk da bedensel acının en üst dayanma noktasındaydı.</p>
		<p>Zavallı Tom acısının arasında, “Hey güzel Tanrı’m! N’olur aşağı bak da ben kazanayım! Hepsine karşı bana zaferi ver!” diye dua etti. Odada arkasında ayak sesleri duyuldu ve bir fenerin ışığı gözlerini kamaştırdı.</p>
		<p>“Kim var orada? Tanrı aşkına bana biraz su verin!”</p>
		<p>Gelen Cassy’ydi, fenerini bıraktı, bir şişeden su koyarak Tom’un başını kaldırıp içmesine yardım etti. Bir, ardından bir çanak su daha kavrulan ağzına boşaldı.</p>
		<p>“İstediğin kadar iç,” dedi kadın. “Nasıl olduğunu bilirim. Gece çıkıp da su taşımam ilk değil.”</p>
		<p>Tom içmeyi bitirince, “Teşekkür ederim bayan,” dedi.</p>
		<p>“Bana bayan deyip durma! Ben de senin gibi sefil kölenin biriyim, hatta senden daha da aşağı!” dedi Cassy acı bir sesle. Sonra da kapıya gidip bir ot minderi içeri sürükledi. Üstüne soğuk suyla ıslattığı pamuklu bezler sermişti.</p>
		<p>“Ama şimdi,” diye konuşmasını sürdürdü, “şunun üstüne yuvarlanmaya çalış zavallı adamcağızım.”</p>
		<p>Yara ve çürüklerden kaskatı kesilmiş Tom bunu yapabilmek için uzun süre uğraştı ama sonunda yaraları serinleyince bir rahatlama hissetti.</p>
		<p>Acımasızlığın kurbanlarıyla uzun deneyimleri olan kadın iyileştirme sanatının pek çok türünü biliyordu, Tom’un yaralarına da bir sürü şey yaptı ve çok geçmeden Tom epey rahatladı.</p>
		<p>Son olarak Tom’un başının altına bir pamuk tomarından yastık yapan kadın, “İşte,” dedi, “senin için yapabileceğimin en iyisi bu.”</p>
		<p>Tom ona teşekkür etti ve yere oturan kadın, göğsüne çektiği dizlerini kollarıyla sararak acı dolu gözlerini ona dikti. Başlığı düşmüştü, dalgalı ırmaklar gibi hüzünlü ve özel yüzünü çevreleyen siyah saçları açılmıştı. Sonunda, “Hiç yararı yok zavallı dostum!” dedi. “Yapmaya çalıştığın şeyin hiç yararı yok. Sen yürekli birisin, üstelik doğru olan senden yana ama her şey savaşılmayacak kadar boş ve olanaksız. Şeytanın elindesin, en güçlü o, vazgeçmelisin!”</p>
		<p>Vazgeçmek! İnsan zayıflığıyla bedensel acılar da daha önce bunu fısıldamamışlar mıydı? Tom irkildi, vahşi gözleri ve hüzünlü sesiyle bu acılı kadın boğuşup durduğu ayartıcının bedenlenmiş biçimi gibi göründü ona.</p>
		<p>“Ah Tanrı’m! Ah Tanrı’m! Nasıl vazgeçerim?” diye inledi.</p>
		<p>“Tanrı’yı çağırmanın yararı yok, O asla duymaz,” dedi kadın dediğim dedik bir tavırla. “Benim inandığım bir tanrı yok, varsa bile bize karşı. Her şey bize karşı, yer de gök de. Her şey bizi cehenneme doğru itiyor. Neden gitmeyelim ki?”</p>
		<p>Tom gözlerini kapattı, bu karanlık, dinsiz sözler karşısında titredi.</p>
		<p>“Görüyorsun ya,” dedi kadın, “<em>sen</em> bu konuda hiçbir şey bilmiyorsun, bense biliyorum. Ben beş yıldır bedenimle, ruhumla burada bu adamın ayağının altındayım, ondan da şeytandan nefret edercesine nefret ediyorum! İşte burada, bataklıkların içinde, en yakın insandan yirmi beş kilometre uzaklıktaki bu ıssız ekim alanındasın, diri diri yakıldın mı, köpekler parçalasın diye lokma lokma doğrandın mı ya da asılıp ölünceye kadar kırbaçlandın mı, tanıklık edecek tek bir beyaz yok. Burada ne Tanrı’nın ne de insanın yasası işlerken, sen ya da herhangi birimiz bir nebzecik olsun iyilik yapabilir miyiz? Bir de şu adam var! Onun yaşama ilişkin yapabileceği tek iyilik yok. Burada gördüklerimle bildiklerimi söylesem kimin olsa saçları diken diken olur, dişleri birbirine vurur, direnmenin yararı yok ki! Onunla yaşamayı <em>istedim mi</em> sanki? Ben de iyi yetiştirilmiş bir kadın değil miydim?</p>
		<p>Cennetteki şu Tanrı neydi peki, var mı? Yine de ben o adamla beş yıl yaşadım ve yaşamımın her ânına lanet okudum, gece gündüz! Şimdi de yeni birini bulmuş, genç bir şey daha on beşinde, dindar yetiştirildim, diyor. İyi hanımı ona İncil okumasını öğretmiş, o da gelirken İncil’ini almış, canı çıkasıca.” Kadın eski, harap barakada garip, doğaüstü bir sesmişçesine çınlayan yabansı, acı bir kahkahayla güldü.</p>
		<p>Tom ellerini kavuşturdu, her şey kapkaranlık, dehşet doluydu.</p>
		<p>Sonunda daha fazla kendini tutamayarak patladı:</p>
		<p>“Ah İsa, Tanrı İsa, biz zavallı yaratıkları unuttun mu yoksa? Yardım et Tanrı’m, tükeniyorum!”</p>
		<p>Kadın acımasızca konuşmasını sürdürdü:</p>
		<p>“Ya bu sefil, aşağılık köpekler ne ki onlar için acı çekesin? İlk fırsatını bulduklarında tümü de sana dirsek çevirir. Her biri de öbürüne karşı olabildiğince aşağılık ve kötü, onlara acı vermemek için acı çekmenin anlamı yok.”</p>
		<p>“Zavallılar! Onları böyle kötü yapan ne? Tükenirsem, buna alışırım, sonra da yavaş yavaş onlara benzerim! Hayır hayır bayan! Her şeyimi yitirdim, karımı, çocuklarımı, evimi, iyi efendimi... Bir hafta daha yaşasaydı, azat işlemlerim bitmiş olacaktı. <em>Bu</em> dünyadaki her şeyimi yitirdim, tümü de gelmemecesine sonsuza dek gitti, şimdi cenneti de <em>yitiremem</em>, hayır, hem kötü biri de olamam ki zaten!”</p>
		<p>“Ama Tanrı bize günah yazmış olamaz!” dedi kadın. “Bir şeyi yapmak için zorlanmışsak, onun için bizi suçlamayacaktır. Bizi buna itenleri suçlayacaktır.”</p>
		<p>“Evet ama bu bizi kötü insanlara dönüşmekten alıkoymayacaktır. Sambo kadar katı yürekli, kötü biri olursam o noktaya nasıl geldiğimin önemi kalmaz, önemli olan <em>öyle biri olmaktır</em>, benim korktuğum bu.”</p>
		<p>Kadın yeni bir düşünceyle sarsılmışçasına yabansı, şaşkın bakışlarını Tom’a dikti, ardından da ağır bir inilti koyuvererek, “Ah Tanrı bize acısın! Doğruyu söylüyorsun, ah ah ah!” dedi ve müthiş bir düşünsel acıyla kıvranan, perişan olmuş biri gibi acı iniltiler içinde yere serildi.</p>
		<p>Bir suskunluk oldu, bu arada ikisinin de yalnızca solukları duyuluyordu, sonunda Tom ölgün bir sesle, “Ah, lütfen bayan,” dedi.</p>
		<p>Kadın ansızın ayağa kalktı, yüzü her zamanki haşin ve hüzünlü anlamına bürünmüştü.</p>
		<p>“Lütfen bayan, ceketimi şu köşeye attıklarını gördüm, cebinde İncil’im var, lütfen onu bana getirir misiniz?”</p>
		<p>Cassy gidip getirdi. Tom hemen İsa’nın yaşamının son evresini anlatan çok yıpranmış, üzerine bir sürü işaret konmuş bir sayfayı açtı. “Yaralarımız O’nda iyileşir,”<a class="si-noteref epub-type_noteref" href="#f48" id="ref_f48">48</a> diyen bölümü buldu.</p>
		<p>“Bayan lütfedip burayı okursa sudan daha iyi gelecek.”</p>
		<p>Cassy kitabı soğuk, gururlu bir tavırla aldı ve okuyacağı bölüme baktı. Sonra da yüksek, yumuşak bir sesle, o yürek ezici acı ve görkemi ortaya çıkaracak güzelim vurgulamalarla okumaya başladı. Okurken sık sık sesi sönükleşiyor, arada susuyor, o zaman da kendini denetleyinceye kadar o katı soğukkanlılığına bürünüp bekliyordu. Can alıcı, “Baba, onları bağışla, ne yaptıklarını bilmiyorlar...”<a class="si-noteref epub-type_noteref" href="#f49" id="ref_f49">49</a> sözlerine geldiğinde kitabı attı, yüzünü gür saçlarına gömdü, çılgın çırpınışlarla hıçkırarak ağlamaya başladı. Tom da ağlıyor, arada boğmaya çalıştığı bir ses çıkarıyordu.</p>
		<p>Tom, “Keşke onun yaptığı kadarını yapabilsek! O’nun o kadar doğallıkla yaptığı şey için biz ne zor savaşlar vermek zorunda kalıyoruz! Ah Tanrı’m, bize yardım et! Ah kutsanmış Tanrı İsa, lütfen bize yardım et!” dedi. Bir süre sonra da kadına döndü.</p>
		<p>“Bayan her şeyde benden üstün olduğunuzu görebiliyorum ama bayanın zavallı Tom’dan bile öğreneceği bir şey var. İtilip kakılmamıza izin verdiği için Tanrı’nın bize karşı olduğunu söylediniz ama Kendi Oğlu’nun, o kutsanmış Lütuf sahibinin başına ne geldiğini görmüyor musunuz? O hep yoksul değil miydi? Hangimiz onun çektiklerini çektik? Tanrı bizi unutmaz, bundan hiç kuşkum yok. Onunla acı çekersek, bizim de saltanatımız olacak. Kitap öyle der ama onu yadsırsak, O da bizi yadsır.<a class="si-noteref epub-type_noteref" href="#f50" id="ref_f50">50</a> Onların hepsi acı çekmedi mi? Tanrı ve tüm O’ndan yana olanlar. Nasıl taşlandıklarını, testerelerle parçalandıklarını, koyun, keçi postlarıyla dolaştıklarını, yoksul, acılar içinde olduklarını, işkence çektiklerini kitap anlatmaz mı bize? Acı çekmek Tanrı’nın bizden yüz çevirdiğine inanmak için yeterli neden değildir ancak bunun tam tersini yapıp ona sarılırsak, günaha girmemiş oluruz.”</p>
		<p>“Ama bizi neden günaha girmekten kendimizi alıkoyamayacağımız yerlere koyuyor?”</p>
		<p>“Bence kendimizi <em>alıkoyabiliriz.</em>”</p>
		<p>“Ne yapabileceğini göreceksin. Yarın yine gelecekler. Ben bilirim onları, yaptıklarını gördüm, sana neler yapabileceklerini düşünmeye dayanamıyorum, sonunda seni pes ettireceklerdir!”</p>
		<p>“Tanrı İsa, Sen benim ruhumu <em>korursun </em>değil mi? Ah Tanrı’m koru beni! Pes etmeme izin verme!”</p>
		<p>“Aman Tanrı’m! Ben bu ağlayıp da dua etmeleri daha önce de duydum, yine de kırıldılar ve dize getirildiler. İşte Emmeline direnmeye çalışıyor, sen de öyle ama ne yararı var ki? Vazgeçmelisin yoksa milim milim doğrar da öyle öldürürler seni!”</p>
		<p>“Eh ben de <em>ölürüm</em> öyleyse! İstedikleri kadar bunu sürdürsünler, bir gün ölmemin de önüne geçemezler ya! Ondan sonra da hiçbir şey yapamazlar artık. Düze çıkarım, özgür olurum! Tanrı’nın bana yardım edeceğini, benim elimden tutacağını <em>biliyorum</em>.”</p>
		<p>Kadın karşılık vermedi, kara gözleri kararlılıkla yere dikili oturuyordu.</p>
		<p>Kendi kendine mırıldanırcasına, “Belki de yol budur ama <em>vazgeçmiş</em> olanlar için hiç umut yok!” dedi. “Hiç! Pisliğin içinde yaşıyor, iğrençleşebileceğimiz kadar da iğrençleşiyoruz. Ölmeye can atıyor, kendimizi öldürmeye cesaret edemiyoruz! Umut yok! Umut yok! Umut yok! Şu kız... o zaman ben de o yaştaydım!”</p>
		<p>Çok hızlı konuşmaya başlamıştı.</p>
		<p>“Beni görüyorsun, ne olduğumu görüyorsun. Ben de zenginlik içinde büyütüldüm. Çocukken anımsadığım ilk şey, oynadığım muhteşem salonlardı. Beni taşbebek gibi giydirir, eş, dost, konuklar övüp dururlardı. Salondan çıkılan bir bahçe vardı, oradaki portakal ağaçlarının altında kız ve erkek kardeşlerimle saklambaç oynardık. Sonra bir manastıra gidip orada müzik, Fransızca, iş işleme ve daha bir sürü şey öğrendim, on dördümdeyken de dönüp babamın cenazesine geldim. Apansız ölüvermişti, iş malların düzenlenmesine gelince, borçları zar zor ödeyecek kadar para olduğu ortaya çıktı, alacaklılar malların dökümünü çıkarırken beni de onlara kattılar. Annem köleydi, babamsa beni hep azat etmeyi istemişti ama yapamadığı için ben de listedeki yerimi almıştım. Kim olduğumun hep bilincinde olmuş ama bu konuya da pek kafa yormamıştım. Öyle güçlü, sağlıklı bir adamın öleceğini kim düşünebilirdi ki? Ölmeden dört saat öncesine kadar bile iyiydi. New Orleans’taki ilk kolera kurbanlarından biriydi. Cenazeden sonra karısı kendi çocuklarını alıp babasının yanına gitti. Bana garip davrandıklarını düşünüyor, buna bir anlam veremiyordum. İşleri toparlaması için genç bir avukat bırakmışlardı. Her gün geliyor, evin içinde dolaşıp duruyor, bana çok kibar davranıyordu. Bir gün yanında dünyanın en yakışıklı adamı olduğunu düşündüğüm birini getirdi. O akşam hiç unutmam. Onunla bahçede yürüdüm. Yalnız, hüzün doluydum, o da bana son derece iyi, nazikti; manastıra gitmeden beni görmüş olduğunu, uzun süredir beni sevdiğini, benim arkadaşım ve koruyucum olacağını söyledi. Kısa bir süre sonra da benim için iki bin dolar ödedi ve ben onun malı oldum. İsteyerek onun oldum, onu seviyordum. Seviyordum!” dedi kadın bir an durarak. “Ah nasıl <em>sevdim</em> o adamı! Nasıl hâlâ seviyorum, soluk aldığım sürece de nasıl hep seveceğim, bilsen! Öyle yakışıklı, öyle görkemli, öyle soyluydu ki! Beni hizmetçiler, atlar, arabalar, eşyalar ve giysilerle dolu bir eve koydu. Paranın alabileceği her şeyi verdi bana ama bunların hiçbirine zerre kadar değer vermiyordum, tek önem verdiğim oydu. Onu Tanrı’dan da kendi ruhumdan da çok seviyordum ama aslında istemesem de onun malıydım ama bunu istiyordum ve başka türlü davranmak elimde değildi.</p>
		<p>Tek bir şey istiyordum. Benimle <em>evlenmesini</em>. Beni söylediği kadar seviyorsa, ben onun düşündüğü bensem, benimle evlenmeyi o da çok isteyecek ve beni azat edecektir, diye düşünüyordum ama beni bunun olanaksız olduğuna inandırdı ve birbirimize sadık olursak Tanrı önünde evli sayılırız, dedi. Bu doğruysa onun karısı değil miydim? Sadık kalmadım mı? Yedi yıl her bakışını, her hareketini izleyip yalnızca onu hoşnut etmek için yaşayıp soluk almadım mı? Sarıhumması vardı, yirmi gün gece gündüz başında bekledim. Ben tek başıma... Tüm ilaçlarını verdim, onun için her şeyi yaptım. Bana iyilik meleğim, diyor, yaşamını kurtardığımı söylüyordu. İki güzel çocuğumuz oldu. İlki oğlandı, Henry adını koyduk. Babasına benziyordu, aynı güzel gözleri ve buklelerle çevrili alnı almıştı, huylarıyla yeteneği de babasına çekmişti. Dediğine göre küçük Elise de bana benziyordu. Bana Louisiana’nın en güzel kadını olduğumu, benimle ve çocuklarla gurur duyduğunu söylerdi. Onları giydirmeme, sonra da bizi açık bir arabayla gezdirirken herkesin bizim için söylediklerini duymaya bayılırdı, zaten kulaklarımı hep benimle çocuklar için söylenmiş övgülerle doldururdu. Ah o mutlu günler! Bir insanın bundan daha mutlu olamayacağını düşünürdüm, ne var ki ardından kötü günler gelip çattı.</p>
		<p>Aynı zamanda çok sevdiği bir arkadaşı da olan bir yeğeni vardı, bir gün kalkıp New Orleans’a geldi. Onu öyle severdi ki, dünya bir yana o bir yanaydı ama adamı ilk gördüğümde nedendir bilmem ondan korktum, bize acı getireceğinden neredeyse kuşkum kalmadı. Dışarı çıkarken –sevdiğimin adı da Henry’ydi– Henry’yi alır, gece ikilere üçlere kadar da dönmezlerdi. Henry bu konuda çok duyarlı olduğundan tek bir söz etmeye cesaret edemiyordum, korkuyordum. Henry’yi kumarhanelere götürüyordu, kendisi de kumarbaz olduğundan oraya adımını attı mı artık dur durak bilmiyordu. Derken günün birinde sevdiğim adamı başka bir kadınla tanıştırdı, çok geçmeden de o yürek benden vazgeçti. Bunu bana asla söylemedi ama ben görüyordum, biliyordum, günden güne kalbimin kırıldığını duyumsuyor ama tek söz edemiyordum! Sonunda kumar borçlarını ödeyebilmesi için yeğeni çocuklarla beni satın almayı önerdi. Bu borçlar yeniden evlenmesine engeldi. Sevdiğim adam da <em>bizi sattı</em>. Bir gün kent dışında bir işi olduğunu, iki-üç hafta gitmesi gerektiğini söyledi. Her zamankinden daha yumuşak bir sesle konuşuyordu, geri geleceğini söyledi ama beni kandıramadı. O ânın gelip çattığını anlamış, taş gibi donup kalmıştım, ne konuşabiliyor ne de bir damla gözyaşı dökebiliyordum. Benle çocukları öpücüklere boğdu ve çıkıp gitti. Atına bindiğini gördüm, gözden yitinceye kadar arkasından baktım sonra düşüp bayılmışım. Ardından <em>beriki</em>, o lanet herif geldi! Durumu ele aldı. Çocuklarla beni satın aldığını söyleyip kâğıtları gösterdi. Tanrı’nın önünde ona bela okudum, onunla yaşamaktansa ölmeyi yeğlediğimi söyledim.</p>
		<p>‘Nasıl istersen,’ dedi, ‘ama aklını başına devşirmezsen çocukları öyle bir yere gönderirim ki, bir daha asla yüzlerini göremezsin.’ Beni ilk gördüğü an elde etmeyi kafasına koyduğunu, Henry’yi de borçlandırmak için yanında sürüklediğini, bunu da beni satması için özellikle planladığını anlattı. Onun başka bir kadına âşık olmasını sağlamıştı ki, öyle gözyaşlarıyla, yalvarıp yakarmayla falan yolundan dönmesin.</p>
		<p>Umudumu kestim, ellerim bağlıydı. Çocuklarım elindeydi, ne zaman ona karşı çıksam hemen çocukları satmaktan söz ediyor, bana istediği gibi boyun eğdiriyordu. Ah, ne yaşamdı o! Her gün kırık bir kalple yaşamak ve yalnızca acı duyacağını bile bile hep, hep sevmeyi sürdürmek, beri yandan da nefret ettiğin birine ruhça ve bedence bağlı olmak. Henry’ye kitap okumayı, onu güldürmeyi, onunla vals yapmayı, ona şarkı söylemeyi çok severdim, öteki adama dokunmak bile istemiyor ama reddetmeye korkuyordum. Adam çocuklara karşı çok buyurucu ve katıydı. Elise çekingen, ürkek bir çocukcağızdı ama Henry babası gibi yürekli, yüce ruhluydu ve hiç kimsenin buyruğu altına girmezdi. Her dakika bir kusurunu görüp durmadan onunla kavga ediyordu, her günü korkuyla yüreğim ağzımda geçirmeye başlamıştım. Çocuğu saygılı bir çocuk olarak yetiştirmeye, onları ayrı tutmaya çalıştım, o çocuklara canım gibi bağlıydım ama hiç yararı olmadı. <em>İkisini de sattı</em>. Bir gün beni arabayla gezmeye götürdü, döndüğümde yoktular! Bana onları sattığını söyleyip parayı, onların kanının diyeti olan parayı gösterdi. O anda iyi ne varsa beni terk etti. Deli gibi abuk sabuk sayıklayıp küfretmeye başladım. Bir süre Tanrı’ya da adama da küfrettim, işte o zaman biliyorum gerçekten benden korktu ama yine de pes etmedi. Çocuklarımın satıldığını, yüzlerini görmemin ona bağlı olduğunu, susmazsam bunun bedelini çocuklarımın ödeyeceğini söyledi. Bir kadının çocuklarını alırsanız, ona her şeyi yaptırabilirsiniz. Bana boyun eğdirdi, beni susturdu, kulaklarımı belki geri alır umuduyla doldurdu. Böylece bir-iki hafta daha geçti. Bir gün yürürken bir tutukevinin önünden geçiyordum, kapının önünde bir kalabalık gördüm ve bir çocuk sesi duydum, ardından da ansızın Henry’m onu tutan birkaç adamın elinden kurtuldu, bağırarak koşup eteğime yapıştı. Adamlar korkunç biçimde küfrederek peşinden geldiler, içlerinden yüzünü asla unutmayacağım biri böyle kaçamayacağını, onunla tutukevine gideceğini, orada da hiç unutamayacağı bir ders alacağını söyledi. Yalvarıp yakarmaya çalıştım, yalnızca güldüler, çocukcağız bağırarak yüzüme bakıyordu, bana tutunmuştu ama adamlar giysimin eteğinin yarısını da yırtarak onu çekip aldılar, ‘Anne! Anne! Anne!’ çığlıkları arasında götürdüler. Orada duran adamlardan birinin bana acır gibi bir hali vardı. Yardım etmesi için ona yanımda ne kadar para varsa verdim. Başını salladı ve oradaki adamın çocuğu getirdiklerinden beri arsızlık ettiğini, hiçbir sözü dinlemediğini söylediğini anlattı, bu kez iyi bir ders vermeye kararlı olduklarını da ekledi. Dönüp koşmaya başladım, her adımımda bağırdığını duyar gibiydim. Koşarak soluğum tıkanmış eve girdim, salona dalıp Butler’a olanları anlattım, yardım etmesi için yalvardım. Güldü, çocuğun hak ettiğini bulduğunu söyledi. Burnunun sürtülmesinin ne kadar erken olursa o kadar iyi olacağını da ekledi.</p>
		<p>‘Ne bekliyordun ki?’ dedi.</p>
		<p>İşte o an beynimde bir şey koptu. Başım dönüyordu ve öfke içindeydim. Masanın üstünde koca bir bıçak gördüğümü anımsar gibi oldum, onu aldım sanıyorum sonra da uçarcasına üstüne saldırdım gibi geliyor. Derken her şey karardı, bir şey bilemez oldum ve bu günlerce sürdü.</p>
		<p>Kendime geldiğimde hoş bir odadaydım ama benimki değildi. Yaşlı bir zenci kadın bana bakıyordu, sonra bir doktor geldi, son derece özen gösteriliyordu. Bir süre sonra Butler’ın gittiğini öğrendim, satılmak üzere beni o eve bırakmıştı, o yüzden onlar da bir dediğimi iki etmiyorlardı.</p>
		<p>İyileşmeyi düşünmediğim gibi iyileşmemeyi de umut ediyordum ama kendime karşın, ateşim düştü, sağlığım düzeldi, sonunda ayağa kalktım. Her gün beni giydiriyorlardı, beyler içeri gelip ayakta purolarını içerlerken bana bakıyor, sorular soruyor, fiyatımı koymaya çalışıyorlardı. Öyle iç kapayıcı, öyle suskundum ki hiçbiri beni istemedi. Daha neşeli olmazsam beni kırbaçlayacaklarını söylediler ama uyumlu davranmak için kendimi hiç zorlamıyordum. Sonunda bir gün bir beyefendi geldi, adı Stuart’tı. Bana karşı bazı duyguları var gibiydi, yüreğimde korkunç bir şey taşıdığımı görmüştü sonra birçok kez tek başına beni görmeye geldi ve olanları ona anlatmamı sağlamayı başardı. Beni satın aldı, çocuklarımı bulup almak için elinden geleni yapacağına da söz verdi. Henry’ nin olduğunu duyduğu bir otele gitti, orada, İnci Nehri’nin yakınlarında bir ekim çiftliğine satıldığını söylemişler, bu oğlum hakkında duyduğum son şey oldu. Kaptan Stuart bana çok iyi davranıyordu, harika bir ekim çiftliği vardı, beni oraya götürdü. Bir yıl içinde bir oğlum oldu. Ah! O çocuk! Nasıl sevdim onu! Zavallı Henry’ciğime nasıl benziyordu! Ne var ki ben kararımı vermiştim, evet, vermiştim. Bir daha asla hiçbir çocuğun büyümesine izin vermeyecektim! İki haftalık olduğunda küçüğü kollarıma aldım, onu öpüp ağladım sonra da afyon tentürü verip o ölüm uykusuna dalarken bağrıma bastım. Ardından da nasıl acı çekip nasıl ağladım! Ona afyon tentürü vermemin yanlışlıktan başka bir şey olabileceğini düşünemediler elbette. İnan ki içim rahat. Bugüne kadar hiç olmazsa onu acıdan uzak tutabildiğim için üzülmedim. Zavallı çocuğa ölümden daha iyi ne verebilirdim ki? Bir süre sonra kolera geldi, Kaptan Stuart da, yaşamak isteyen herkes de öldü, ben... bense ölümün kapısına kadar gitmiş olmama karşın, <em>yaşadım!</em> Satıldım, elden ele geçtim, kurudum, içim kurudu, buruştum sonra da bu rezil beni satın alıp buraya getirdi ve işte şimdi buradayım!” Kadın sustu.</p>
		<p>Öyküsünü hızla, çılgın ve tutkulu bir dille, arada Tom’a söylüyormuş, arada da kendi kendine konuşuyormuşçasına anlatmıştı. Onu konuşmaya iten güç, öyle zorlu ve yıkıcıydı ki, Tom yaralarının acısını bile unuttu, tek dirseği üstünde doğrularak kadının ağır, uzun, kara saçlarını çevresinde dalgalandırarak o rahatsız tavrıyla bir aşağı bir yukarı yürümesini izledi.</p>
		<p>Bir süre sonra kadın, “Söyle bakalım, bir Tanrı’nın olduğunu, aşağı bakıp her şeyi gördüğünü söylesene. Belki de öyledir. Manastırdaki rahibeler her şey aydınlandığında gelecek olan bir yargı gününden söz ettiler, o zaman öç diye bir şey yok! Bizim çektiğimiz, çocuklarımızın çektiği acıların bir hiç olduğunu, hiçbir önemi olmadığını düşünüyorlar! Yine de biricik yüreğimde tüm kenti yerle bir edecek kadar acıyla dolaşan bendim! Evler üstüme devrilsin, ayağımın altındaki taşlar yerin dibine batsın istedim. Evet! O yargı gününde Tanrı’nın önünde çocuklarımla beni bedenimizle, ruhumuzla mahveden o insanlara karşı bir tanık olarak ayağa kalkacağım!</p>
		<p>Küçücük bir kızken, dindar olduğumu sanır, Tanrı’yı, dua etmeyi severdim. Şimdiyse şeytanların güttüğü, gece gündüz işkence ettiği yitmiş bir ruhum. Beni durmadan itiyorlar, itiyorlar, bugünlerde ben de yapacağım!” Yumruğunu sıkarken bir an ağır, kara gözlerinde cinneti anıştıran bir ışık yanıp söndü. “Onu ait olduğu yere göndereceğim, hem kısa bir yol orası... Bu gecelerden birinde, beni bunun için diri diri yaksalar bile!”</p>
		<p>Boş odada uzun, çılgın bir kahkaha çınladı, sonunda da sinir krizi geçiren birinin hıçkırıklarına dönüştü, kadın çırpınmalar, titremeler arasında kendini yere attı.</p>
		<p>Birkaç dakika içinde bu geçici cinnet nöbeti geçti, kadın ağır ağır ayağa kalkarken kendini toparlamış görünüyordu.</p>
		<p>Tom’un yattığı yere gelerek, “Senin için başka ne yapabilirim zavallı adamcağızım?” diye sordu. “Biraz daha su vereyim mi?”</p>
		<p>Bunu söylerken tavrında ve sesinde az önceki yabanlığına ters düşen incelikli, sevecen bir tatlılık vardı.</p>
		<p>Tom suyu içti, tüm içtenliğiyle acıyarak kadının yüzüne baktı.</p>
		<p>“Ah bayan, size yaşamın suyunu vermesi için O’na gitmenizi dilerim!”<a class="si-noteref epub-type_noteref" href="#f51" id="ref_f51">51</a></p>
		<p>“O’na gitmek ha? Peki o nerede ve kim?”</p>
		<p>“Bana okuduğunuz O’dur. Tanrı.”</p>
		<p>“Küçük bir kızken mihrabın üstünde resmini görürdüm.” Cassy’nin kara gözleri derin düşüncelere dalmış gibi bir noktaya saplanıp kaldılar. “Ama <em>burada yok işte!</em> Burada günah ve uzun, uzun, upuzun bir umutsuzluktan başka bir şey yok! Ah!”</p>
		<p>Ağır bir yük kaldıracakmışçasına elini göğsüne koyup içini çekti.</p>
		<p>Tom konuşmaya başlamak üzereydi ki, kadın kararlı bir hareketle onu engelledi.</p>
		<p>“Konuşma zavallı adamcağızım. Uyuyabilirsen uyumaya çalış.”</p>
		<p>Suyu uzanabileceği bir yere koyduktan sonra onu rahat ettirecek bir-iki ufak işi de tamamlayıp barakadan çıktı.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f47"><a class="si-backref" href="#ref_f47">47</a><span class="si-footnote-text">. Eski Ahit, “Vaiz”, 4:1-2. (Y.N.)</span></div>
		<div class="si-footnote html5_aside epub-type_footnote" id="f48"><a class="si-backref" href="#ref_f48">48</a><span class="si-footnote-text">. Eski Ahit, “Yeşaya”, 53:5. (Y.N.)</span></div>
		<div class="si-footnote html5_aside epub-type_footnote" id="f49"><a class="si-backref" href="#ref_f49">49</a><span class="si-footnote-text">. Yeni Ahit, “Luka”, 23:34. (Y.N.)</span></div>
		<div class="si-footnote html5_aside epub-type_footnote" id="f50"><a class="si-backref" href="#ref_f50">50</a><span class="si-footnote-text">. Yeni Ahit, “Pavlus’tan Timoteos’a 2. Mektup”, 2:12. (Y.N.)</span></div>
		<div class="si-footnote html5_aside epub-type_footnote" id="f51"><a class="si-backref" href="#ref_f51">51</a><span class="si-footnote-text">. Yeni Ahit, “Yuhanna”, 4:10. (Y.N.)</span></div>
	</div>
</body>
</html>