<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Tom Amcanın Kulübesi</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>22 <span class="inline">Çimenler sarardı, çiçekler soldu</span></h1>
		<p>Yaşam, hepimizle birlikte günbegün geçip gittiği gibi dostumuz Tom’la da geçti, ta iki yılı arkada bırakıncaya dek. Canı ciğeri olan tüm sevgililerinden ayrılmış olmasına ve geride bıraktıklarının özlemini sık sık çekmesine karşın somut bir biçimde, bilinçli olarak asla mutsuz olmadı. İnsan duygularının tellerinden oluşmuş sazın akordu öyle iyi yapılmıştır ki ancak tüm telleri koparacak bir olay genel uyumu bozabilir. Geriye baktığımızda bize yoksunluk ve çileymiş gibi görünen süreçte geçmiş her saatin bir yandan ışıldarken bir yandan şaşırtmacalarıyla avuntularını da getirdiğini, sonuçta tümüyle mutlu olmasak bile tümüyle mutsuz da olmadığımızı anımsarız.</p>
		<p>Tom, sahip olduğu tek kitaptan, “Durum ne olursa olsun eldekiyle yetinmek”i okudu.<a class="si-noteref epub-type_noteref" href="#f19" id="ref_f19">19</a> Bu, Tom’a, aynı kitabı okuyarak edindiği kararlı ve düşünceli alışkanlığına uyan iyi, mantıklı bir öğreti gibi göründü.</p>
		<p>Tom’un, geçen bölümde değindiğimiz, eve yolladığı ve yüksek sesle herkese okunabileceğini söylediği mektup, Efendi George’un yuvarlak harfli, güzel öğrenci yazısıyla yanıtlandı. Okuyucumuzun artık çok iyi bildiği “özel” ev haberlerini veriyor, Chloe Teyze’nin Louisville’deki bir pastacıya kiralandığını, orada hamur işlerindeki hünerinin iyi para getireceğini, bu paranın Tom’un geri alınmasında kullanılacağını, Mose ile Pete’in serpildiğini, bebeğin Sally’nin ve tüm ailenin gözetimi altında evin dört bir yanında koşup durduğunu anlatıyordu.</p>
		<p>Tom’un kulübesi şu an kapalıydı ama George, Tom geldiğinde yapılacak ekleme ve süslerden uzun uzadıya söz ediyordu.</p>
		<p>Mektubun geri kalanı, her biri şatafatlı bir başlıkla olmak üzere George’un okul çalışmalarını, Tom gittikten sonra ahıra gelen birkaç yeni tayın adını, bu arada annesiyle babasının da iyi olduğunu söylüyordu.</p>
		<p>Mektubun kısa, az ve öz yazıldığı açıktı, ne var ki Tom, onun son yılların yazılmış en iyi metni olduğunu düşünüyordu. Bakmaktan hiç bıkmıyordu, Eva’yla çerçeveletip duvara asma konusunda baş başa verip tartıştılar bile. Bu konunun gerçekleştirilmesindeki tek sorun, önlü arkalı sayfaların aynı anda nasıl gösterilebileceğiydi.</p>
		<p>Tom ile Eva’nın arasındaki dostluk, çocukla birlikte büyümüştü. Sadık dostunun yumuşak, etkilenebilir yüreğinin Eva’daki yerini söylemek zor olur. Tom onu kolayca kırılabilecek ama yine de somut bir sevgiyle seviyor, bir yandan da göksel, ölümsüz bir şeymişçesine ona tapıyordu. Eva’ya İtalyan denizcinin Çocuk İsa’ya baktığı gibi huşuyla şefkat karışımı bir duyguyla bakıyordu; onun ince beğenilerinden keyif almak, çocukluk çağını bin bir renkli bir gökkuşağı gibi saran binlerce basit arzusunu yerine getirmek Tom’un en büyük hazzıydı. Masadaki çiçekleri değiştirmek Tom’un işi olduğundan ve Eva için özel buketler hazırlamaya bayıldığından, sabahları pazar yerinde gözü hep çiçek tablalarında olur, şeftalinin ya da portakalın en güzeli eve döndüğünde Eva’ya versin diye cebine kaydırılıverirdi ama onu en mutlu eden görüntü daha uzaktan gözüne ilişen o “güneşli” başla, “Ee, Tom Amca bugün ne getirdin bana?” diyen çocuk sesiydi.</p>
		<p>Eva’nın güzellikleri geri vermede hiç aşağı kalır yanı yoktu. Çocuk olmasına karşın, iyi bir okurdu, iyi bir müzik kulağı, hızlı bir şiir kavrayışı, soylu ve yüce olana içgüdüsel bir gönül yakınlığı vardı, bu da onu Tom’un daha önce hiç görmediği gibi bir İncil okuru yapmıştı. Önceleri alçakgönüllü dostunu hoşnut etmek için okuduysa da, çok geçmeden yalın doğası, iyiliksever yüreğiyle bu yüce kitaba gönül vermiş, okudukları içine işlemiş, hayal gücü zengin çocuklarda olduğu gibi içinde garip özlemler ve heyecanlar, ne olduğunu tam anlayamadığı duygular uyanmış, Eva bunların hepsine bayılmıştı.</p>
		<p>Eva’nın Kutsal Kitap’ın en sevdiği bölümleri belirsiz, tuhaf bir hayal gücü ve ateşli bir dille yazılmış, peygamberlik ve vahiylerle ilgili bölümlerdi, etkilenip anlamlarını sorduğundaysa öğrendikleri onu daha da etkilemiş, sade tavırlı dostuyla birlikte aynı şeyi duyumsamışlardı. Tek bildikleri, duygularla algılanması gereken bir yücelikten, nedenini bilmeden ruhlarına haz veren bir mucizeden söz edildiğiydi. Kitabın beden yasalarına ya da ahlak bilimine ters düşen yerleri onlara bir kayıp gibi gelmiyordu. Neden derseniz, ruh uyandığında, iki sonsuzluğun, sonsuz geçmişle sonsuz geleceğin arasında titreyen bir yabancıdır. Işık yalnızca küçük kızın çevresindeki küçük bir yerde parlar, bu nedenle de küçük kızın bilinmeyene tutku duyması doğaldır. Esin dünyasının bulutlu sütunlarından ona ulaşan seslerle olayların her birinin Eva’nın doğasına uyan yankıları ve yanıtları vardır. Gizemli düşsellikleri, bilinmeyen hiyerogliflerle işlenmiş öyle tılsımlarla öyle cevherleri içerir ki, Eva onları göğsünde saklamakta, büyük kapının ötesine geçtiğinde açıp okumayı ummaktadır.</p>
		<p>Öykümüzün bu noktasında, St. Clare ailesi, Pontchartrain Gölü kıyısındaki villalarına taşınmış bulunuyor.</p>
		<p>Yazın sıcağı, sağlıksız nemli kentten ayrılabilenleri, göl kıyısına, onun serin, denizimsi rüzgârına gitmeye zorlamıştı.</p>
		<p>St. Clare’in villası Doğu Hindistan’daki kulübeler gibi bambudan, her yanı bahçelere ve hoş araziye açık hafif verandalarla çevrili bir yapıydı. Evin oturma odası tropiklerde yetişen her tür güzelim bitkiyle çiçeğin mis gibi koktuğu geniş bir bahçeye açılıyor, bahçenin içinden kıvrılarak giden yollar, güneş ışığının yükselişiyle alçalışına göre bir saati bir saatine uymayan, yine de her ânı birbirinden güzel gümüşsü bir çarşafı andıran sularıyla göle çıkıyordu. Şu anda da tüm çevrenin tutuşmuş tek bir alaza dönüştüğü, suyu başka bir göl yapan o tarifsiz, altın günbatımlarından biri. Göl, gül rengi ve altın çizgiler içinde göz kırpıyor, çizgiler aşağıdaki suda titreyen kendi yansımalarına bakıyorlardı.</p>
		<p>Tom ile Eva, bahçenin ucundaki bir çardakta yosunlu bir yere oturmuşlardı. Bir pazar akşamıydı, Eva’nın İncil’i dizlerinin üstünde açıktı.</p>
		<p>“Ateşle karışmış camdan bir deniz gördüm,”<a class="si-noteref epub-type_noteref" href="#f20" id="ref_f20">20</a> diye okudu. Sonra ansızın durdu, gölü göstererek, “Tom,” dedi, “işte bu.”</p>
		<p>“Ne, Miss Eva?”</p>
		<p>“Görmüyor musun, orada!”</p>
		<p>Çocuk dalgalandıkça göğün altın ateşini yansıtan cam gibi suyu gösteriyordu.</p>
		<p>“İşte orada ateşle karışık camdan bir deniz var.”</p>
		<p class="gap">Gerçekten de öyle,” diyen Tom bir ilahiye başladı:</p>
		<p class="gap">Ah, sabahın kanatları bende olsaydı</p>
		<p>Kenan kıyısına uçardım,</p>
		<p>Parlak melekler eşlik ederdi evime giderken</p>
		<p>Yeni Yeruşalim’e.<a class="si-noteref epub-type_noteref" href="#f21" id="ref_f21">21</a></p>
		<p class="gap">“Sence Yeni Yeruşalim nerede Tom?”</p>
		<p>“Ah, bulutların içinde Miss Eva!”</p>
		<p>“Öyleyse görüyorum, şu bulutlara bak! İnciden yapılmış büyük kapılara benziyor, ötesini görebiliyorsun, çok, çok uzağı... baştan aşağı altın.<a class="si-noteref epub-type_noteref" href="#f22" id="ref_f22">22</a> Tom Parlak Ruhlar’ı söylesene...”</p>
		<p>Tom o çok iyi bilinen Metodist ilahiye başladı:</p>
		<p class="gap">Parlak ruhların toplandığını görüyorum,</p>
		<p>Görkemi tadıyorlar orada,</p>
		<p>Tümü de lekesiz beyaz giysileriyle</p>
		<p>Taşıdıkları hurma dallarını fethediyorlar.<a class="si-noteref epub-type_noteref" href="#f23" id="ref_f23">23</a></p>
		<p class="gap">“Ben <em>onları</em> gördüm Tom Amca,” dedi Eva.</p>
		<p>Tom’un bundan hiç kuşkusu yoktu, bu onu hiç şaşırtmamıştı. Eva cennete gittiğini söylemiş olsaydı, bunu da tümüyle olası görürdü.</p>
		<p>“Arada bir uykumda o ruhlar bana geliyor,” diyen Eva’nın gözlerine düşsel bir anlam geldi, alçak sesle mırıldanmaya başladı:</p>
		<p class="gap">Tümü de lekesiz beyaz giysileriyle</p>
		<p>Taşıdıkları hurma dallarını fethediyorlar.</p>
		<p class="gap">“Tom Amca, ben oraya gidiyorum.”</p>
		<p>“Nereye Miss Eva?”</p>
		<p class="gap">Çocuk ayağa kalktı, küçük eliyle göğü gösterdi, akşamın ışıltısı altın rengi saçlarını aydınlattı, yanağını göksel bir parlaklıkla kızarttı, gözleri tüm içtenliğiyle göğe dikilmişti.</p>
		<p>“<em>Oraya</em> gidiyorum, o parlak ruhlara, Tom. <em>Çok geçmeden oraya gidiyorum</em>.”</p>
		<p>Tom sadık yaşlı yüreğine bir şey saplandığını duydu. Eva’nın küçük ellerinin ne kadar inceldiğini, teninin ne kadar saydamlaştığını, daha sık soluk aldığını son altı ay içinde ne kadar sık fark ettiğini düşündü ve bir zamanlar saatlerce koştuğu, oynadığı bahçede şimdi çok kısa sürede nasıl yorulup gücünün tükendiği aklına geldi. Miss Ophelia’nın tüm ilaçlarına karşın bir türlü geçiremediği bir öksürükten söz ettiğini duymuştu, şimdi bile sıcak yanağıyla küçük eli ateşten yanıyordu, yine de Eva’nın sözlerinin onda uyandırdığı düşünce şimdiye kadar hiç aklına gelmemişti.</p>
		<p>Eva gibi bir çocuk hiç doğmuş mudur? Evet, doğmuştur ama adları hep mezar taşlarında, tatlı gülümseyişleri, cennet gibi gözleri, eşsiz davranışları özlem dolu yüreklerin gömülü hazineleri arasında kalmıştır. <em>Yaşamayanların </em>yanında yaşayanların o çok özel iyilik, erdem ve inceliklerinin bir hiç olduğu öyküsünü kaç aileden duydunuz?</p>
		<p>Cennette, görevleri dünyada bir mevsim konuk olmak ve evlerine dikbaşlı insan yüreğini dünyaya sevdirmiş olarak dönmek olan özel bir melekler ordusu var gibidir. Gözde o derin ruh ışığını gördüğünüzde, o küçük ruh sıradan çocukların sözlerinden daha tatlı, daha akıllı sözlerle kendini açığa vurduğunda o çocuğu alıkoyacağımıza umudumuz olmasın, onda cennetin mührü vardır, gözlerinden ölümsüzlük ışığı bakmaktadır.</p>
		<p>O aziz sevgili Eva da öyleydi! Evinin güzel yıldızı! Geçip gidiyorsun ama seni gözü gibi sevenlerin bundan haberi yok!</p>
		<p>Tom ile Eva arasındaki konuşma Miss Ophelia’nın telaşlı sesiyle yaptığı çağrıyla kesildi:</p>
		<p>“Eva Eva! Çocuğum ortalığı çiy bastı, dışarıda kalmamalısınız!”</p>
		<p>Eva ile Tom hemen içeri girdiler. Miss Ophelia hemşirelikte deneyimli ve ustaydı. New England’lıydı, dünyanın en tatlı, en güzel insanlarının pek çoğunu silip süpüren ve yaşamın tek bir ipliğinin bile koptuğunu görmeye kalmadan onları geri alınamaz biçimde ölüme mühürleyen o sinsi hastalığın usulca yaklaşan hain ayak seslerini iyi bilirdi.</p>
		<p>Hafif, kuru öksürüğün, her gün kızaran yanakların farkına varmıştı, ne kızın gözlerindeki parlaklık ne de ateşin verdiği o canlılık Miss Ophelia’yı yanıltabilirdi. Korkularını St. Clare’e anlatmak istediyse de adam onun düşüncelerini her zamanki umursamaz neşesinin aksine bu kez ters bir tavırla geri çevirmişti.</p>
		<p>“Dırdır etmeyi bırakın kuzin, bundan nefret ederim. Görmüyor musunuz, çocuk büyüyor işte. Hızlı büyüyen çocuklar her zaman güçlerini yitirir,” demişti.</p>
		<p>“Ama öyle öksürüyor ki!”</p>
		<p>“Ah, saçmalamayın, öksürükmüş! O bir şey değil. Üşütmüştür.”</p>
		<p>“Eliza Jane de, Ellen ile Maria Sanders da böyle oldu.”</p>
		<p>“Aman şu gulyabani gibi hemşire masallarını bırakın. Siz büyükler öyle çok şey bilirsiniz ki, çocuk öksürdü ya da burnu aktı mı, hemen aklınıza bir felaket gelir. Siz yalnızca çocuğa dikkat edin, onu gece havasından koruyun, oynarken çok yorulmasın, iyileşecektir.”</p>
		<p>St. Clare böyle söyledi, beri yandan da siniri bozuldu, huzuru kaçtı. Çocuğu her gün yüreği ağzında izliyor, bir yandan da, “Eva iyi, o öksürükte bir şey yok, her çocuk gibi midesini üşütmüştür,” nakaratını yineliyordu ama kızıyla daha çok birlikte oluyor, atla gezerken onu da alıyor, iki günde bir eve güçlendirici bir karışım getirip, “<em>Gerektiğinden</em> değil ama zararı da olmaz,” diyordu.</p>
		<p>Aslında yüreğine her şeyden daha derinden saplanan, çocuğun bir günden öbürüne olgunlaşan düşünce ve duygularıydı. Hâlâ bir çocuğun hoş tatlılığını taşımasına karşın sık sık, bilinçsiz olarak öyle bir düşünce düzeyi bu dünyadan değilmişçesine öyle garip bir bilgelik sergiliyordu ki, bu yalnızca esin olarak yorumlanabilirdi. Böyle zamanlarda St. Clare ansızın heyecanlanıyor, sevgi dolu kucaklaması onu kurtaracakmışçasına kızını bağrına basıyordu, yüreğiyse onu alıkoymak, asla bırakmamak gibi çılgın kararlarla kabarıyordu.</p>
		<p>Çocuğun tüm yüreğiyle ruhu sevgi ve iyiliğe adanmış gibiydi. Her zaman olduğu gibi eli açıktı ama artık insanın içini sızlatan daha kadınsı duygular ve düşünceler edinmişti, herkes de bunun ayırdındaydı. Hâlâ Topsy’ yle ve öbür zenci çocuklarla oynamayı seviyordu ama artık bir oyuncudan çok, seyirciydi, yarım saatte bir oturuyor, Topsy’nin garip numaralarına gülüyor, derken yüzünden bir gölge geçer gibi oluyor, gözleri sisleniyor, düşünceleri uzaklaşıyordu.</p>
		<p>Bir gün durup dururken annesine, “Anne, neden hizmetçilerimize okuma yazma öğretmiyoruz?” dedi.</p>
		<p>“Bu nasıl soru çocuk! Kimse bunu yapmıyor ki!”</p>
		<p>“Neden yapmıyor?”</p>
		<p>“Onların okumaya gereksinimi yok da ondan. Daha iyi çalışmalarına yararı olmayacaktır, hem onlar çalışmaktan başka şey için de yaratılmamışlardır zaten.”</p>
		<p>“Ama Tanrı’nın iradesini öğrenmek için İncil’i okumalılar anne.”</p>
		<p>“Ah, <em>gerekirse </em>biri okuyuverir onlara.”</p>
		<p>“Bence anne, herkes İncil’ini kendi okumalıdır. Okuyacak kimse olmadığı zamanlarda da okumak isteyebilirler.”</p>
		<p>“Eva, çok garip bir çocuksun,” dedi annesi.</p>
		<p>Eva, “Miss Ophelia, Topsy’ye okuma öğretti,” diye konuşmasını sürdürdü.</p>
		<p>“Evet, ne kadar yararı olduğunu da görüyorsun işte. Topsy ömrümde gördüğüm en berbat yaratık!”</p>
		<p>“Bir de zavallı Mammy var! İncil’i çok seviyor, okuyabilmeye de can atıyor! Benim ona okuyamayacağım zamanlar gelince ne yapacak sence?”</p>
		<p>Marie’nin işi vardı, çekmecelerden birini boşaltırken yanıtladı:</p>
		<p>“Elbette ki Eva, gün geçtikçe hizmetçilere İncil okumaktan daha önemli şeylerin olacak düşüneceğin. Ben sağlıklıyken yapmam gereken bu olduğu için eşi dostu ziyaret ederdim. Sen de giyinip süslenip eşine dostuna gideceksin ve buna zamanın kalmayacak. Şunlara bak! Gezmeye gitmeye başladığında bu mücevherleri sana vereceğim. İlk baloma takmıştım bunları. İnan bana Eva, müthiş de sükse yapmıştım.”</p>
		<p>Eva mücevher kutusunu alıp bir elmas gerdanlığı havaya kaldırdı. İri, düşünceli gözleri bir an elmaslara takıldı ama bakışlarında hiç anlam yoktu, düşüncelerinin başka yerde olduğu belliydi.</p>
		<p>“Ne kadar da ciddisin çocuk!” dedi Marie.</p>
		<p>“Bunlar çok para edecek kadar değerli mi anne?”</p>
		<p>“Kesinlikle öyle. Baban Fransa’dan ısmarlamıştı, küçük bir servet eder.”</p>
		<p>“Benim olsaydı keşke, ne istersem yapardım!”</p>
		<p>“Ne yapardın?”</p>
		<p>“Satar, özgür eyaletlerden birinde bir yer alır, adamlarımızı oraya götürür, okuma yazma öğretmek için öğretmenler tutardım.”</p>
		<p>Eva’nın sözü annesinin kahkahasıyla kesildi.</p>
		<p>“Bir yatılı okul kurmak ha! Onlara piyano çalmayı ya da kadife üstüne resim yapmayı da öğretsen olmaz mı?”</p>
		<p>“Kendi İncillerini okumayı, mektuplarını yazmayı, kendilerine gelen mektupları okumayı da öğretirdim,” diye diretti Eva. “Bunları yapamamanın onlara çok zor geldiğini biliyorum anne. Tom bunu hissediyor, Mammy de öyle, birçoğu da. Bence bu yanlış.”</p>
		<p>“Dur bakalım Eva, sen daha çocuksun! Böyle şeyleri bilemezsin, hem konuşman başımı ağrıtıyor.”</p>
		<p>İşine gelmeyen konuşmalar için Marie’nin yedekte bulundurduğu bir baş ağrısı olurdu hep.</p>
		<p>Eva çıktı ama bu konuşmadan sonra bıkıp usanmadan Mammy’ye okuma dersleri vermeye girişti.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f19"><a class="si-backref" href="#ref_f19">19</a><span class="si-footnote-text">. Yeni Ahit, “Pavlus’tan Filipilier’e Mektup”, 4:11. (Y.N.)</span></div>
		<div class="si-footnote html5_aside epub-type_footnote" id="f20"><a class="si-backref" href="#ref_f20">20</a><span class="si-footnote-text">. Yeni Ahit, “Vahiy”, 15:2. (Y.N.)</span></div>
		<div class="si-footnote html5_aside epub-type_footnote" id="f21"><a class="si-backref" href="#ref_f21">21</a><span class="si-footnote-text">. “The Wings of the Morning” ilahisinden. (Y.N.)</span></div>
		<div class="si-footnote html5_aside epub-type_footnote" id="f22"><a class="si-backref" href="#ref_f22">22</a><span class="si-footnote-text">. Yeni Ahit, “Vahiy”, 21:21. (Y.N.)</span></div>
		<div class="si-footnote html5_aside epub-type_footnote" id="f23"><a class="si-backref" href="#ref_f23">23</a><span class="si-footnote-text">. Yeni Ahit, “Vahiy”, 7:9 bölümünden bir ilahi. (Y.N.)</span></div>
	</div>
</body>
</html>