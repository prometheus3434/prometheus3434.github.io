<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Tom Amcanın Kulübesi</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>33 <span class="inline">Cassy</span></h1>
		<div class="epigraph html5_section">
			<p>“Ve işte bunalanların gözyaşları. Onları rahatlatan<br/>yoktu ve onları bunaltanların yanında<br/>GÜÇ vardı ama onları da rahatlatan yoktu.”<a class="si-noteref epub-type_noteref" href="#f46" id="ref_f46">46</a></p>
		</div>
		<p>Tom’un yeni yaşamında umulana ya da korkulana alıştırmak kısa zaman aldı. Üstlendiği her işte bir uzman, etkin bir işçiydi ve gerek huyundan gerekse ilkelerinden kaynaklanan bir bağlılığı ve eline çabukluğu vardı. Sessiz, uyumlu yapısı ve tükenmez çabasıyla koşullarındaki payına düşen kötülüğün hiç olmazsa birazından kendini sakınacağını umuyordu. Onu yorgun düşürüp hasta edecek kadar acı ve kötüye kullanma görmüştü ve henüz bir kurtuluş umudu da yoktu. Tom yine de Tanrı’sına sığınarak elinden geleni yapmaya karar verdi.</p>
		<p>Legree sessizce Tom’un yeteneğine mim koydu. Onu birinci sınıf işçilerin arasına kattı, yine de ona karşı içten içe gizli bir hoşnutsuzluk duyuyordu. Bu, kötünün iyiye duyduğu içgüdüsel hoşnutsuzluktu. Tom’un şiddet ve kabalığa aldırmamaya çalıştığını görüyordu. Tom’da sözcüklere gerek olmayan bir şey vardı ve bunun yarattığı hava öylesine incelikliydi ki, bunun bir köleden geliyor olması bile efendiyi rahatsız edebiliyordu.</p>
		<p>Tom, zulüm yoldaşlarına yeni ve garip gelen, Legree’ninse kıskanç gözlerle izlediği farklı biçimlerde merhamet ve şefkatini ortaya koyuyordu. Adam Tom’u kâhya olarak kullanmak için satın almış, kısa süreli yokluklarında görevlendirebileceğini düşünmüştü, ona göre işletmesi için gerekli olan tek şey, <em>sertlikti</em>. Tom işçilere karşı sert davranmadığı için Legree onu hemen sertleştirmeyi kararlaştırdı. Tom geldikten birkaç hafta sonra da işlemi başlatmaya karar verdi.</p>
		<p>Bir sabah işçiler tarlaya gitmek için toplanırken Tom şaşkınlıkla aralarında varlığı heyecanla dikkatini çeken yeni birini fark etti. Dikkat çekecek kadar güzel elleri ve ayakları olan uzun boylu, ince yapılı bir kadındı, temiz pak saygın havalı giysileri vardı. Yüzüne bakılırsa otuz beş ile kırk arası olmalıydı ve o yüz, insanın bir kez gördüğünde unutamayacağı, hani şu bir bakışta yabansı, acı veren, masalımsı öyküleri anımsatanlardandı. Alnı geniş, kaşları düzgündü. Düz, biçimli burnu, güzel ağzı ve başıyla boynunun zarif hatları bir zamanlar güzel olduğunu gösteriyordu ama artık yüzünde acının, gururun ve o kahırlı sabrın derin çizgileri vardı. Benzi sarı, sağlıksız, yanakları çökük, yüz çizgileri keskin, bedeniyse bir deri bir kemikti ama gözleri en şaşırtıcı yanıydı. Kocaman, kapkara, aynı koyulukta kirpiklerle gölgelenmiş, çılgınca, içler acısı bir umutsuzlukla dolu gözlerdi bunlar. Yüzünün her çizgisinde, yumuşak dudaklarının her kıvrımında, bedeninin her hareketinde müthiş bir gurur ve meydan okuma vardı ama gözlerine derin, acı dolu bir gece yerleşmişti. Bu öyle umutsuz, öyle değişmez bir ifadeydi ki, tüm tavrındaki o azarlayıcı ve gururlu edayla korka korka çelişiyormuş duygusu veriyordu.</p>
		<p>Nereden geldiğini de, kim olduğunu da bilmiyordu Tom. İlk farkına vardığı şafağın ölgün griliğinde yanında dimdik, gururla yürümesiydi. Ne var ki diğer köleler tanıyordu onu, yürürken başlar dönüyor, bakıyordu ve çevresini saran bu yarı aç, paçavralar içindeki sefil yaratıklar arasında bastırılmaya çalışılmasına karşın belirgin bir “oh olsun” sevinci fark ediliyordu.</p>
		<p>“Eh, sonunda sıra ona da geldi, iyi oldu!” dedi biri.</p>
		<p>Bir başkası, “Heh he he! Burası ne güzel, sen de göreceksin bayan!” dedi.</p>
		<p>“İşini görelim bakalım!”</p>
		<p>“Şöyle bir kırbaçlanırken görsem başka bir şey istemem,” dedi başka biri.</p>
		<p>Kadın bu sataşmaların hiçbirine aldırmadan, hiçbir şey duymuyormuşçasına aynı kızgın, küçümseyici tavrıyla yürüyordu. Tom hep ince, kültürlü insanlarla yaşamıştı, kadının havasından onun da bu sınıfın insanı olduğunu sezinliyordu ama neden ya da nasıl bu alçaltıcı duruma düşmüştü, bunu bir türlü anlayamıyordu. Kadın ne ona baktı ne de onunla konuştu ama tarlaya kadar ona yakın yürüdü.</p>
		<p>Çok geçmeden Tom işine daldı ama kadın ondan pek uzakta olmadığı için arada bir göz atıyordu. Bir bakışta doğal becerikliliğiyle elinin işe yatkınlığı nedeniyle işini pek çoklarına göre daha kolay yaptığını gördü. Hem işi hem de içinde olduğu koşulların aşağılatıcılığıyla utanç vericiliğini hor görüyormuşçasına küçümseyici bir edayla son derece hızlı ve temiz topluyordu pamuğu.</p>
		<p>Gün ilerledikçe Tom, birlikte satın alındığı melez kadının yanına düştü. Kadının müthiş acı çektiği belliydi, yalpalayıp titrerken Tom onun dua ettiğini duyuyor, kadın arada neredeyse düşecek gibi oluyordu. Kadın yanına iyice yaklaşınca Tom usulca kendi torbasından birkaç avuç pamuğu onunkine aktardı.</p>
		<p>Kadın şaşırdı.</p>
		<p>“Yapma, yapma! Başın derde girer sonra,” dedi.</p>
		<p>Tam o anda Sambo geldi. Bu kadına özel bir kini varmış gibiydi. Kırbacını savurarak kaba, gırtlaktan gelen hecelerle, “Ne yapıyorsun Lucy, numara mı ha?” demesiyle birlikte ağır, inek derisi postalıyla kadına tekmeyi yapıştırması bir oldu. Tom’un da yüzüne bir kırbaç indi.</p>
		<p>Tom hiç sesini çıkarmadan bunu sineye çekti ama tükenişinin son noktasında olan kadın düştü bayıldı.</p>
		<p>Kâhya acımasız bir sırıtışla, “Şimdi kendine getiririm onu!” dedi. “Kâfurudan daha iyi bir şey vereceğim ona!” Yakasından bir topluiğne çıkarıp kadının kafa etine sapladı. Kadın inleyerek doğrulur gibi oldu.</p>
		<p>“Kalk, hayvan seni! Ya çalışırsın ya da başka numaralar gösteririm!”</p>
		<p>Kadın birkaç dakika doğal olmayan bir güce kavuşmuşçasına canlanmış gibiydi, umutsuz bir çabayla çalışmaya koyuldu.</p>
		<p>“Bir daha bayılacak olursan, bu gece ölmek için dua edersin!”</p>
		<p>Tom onun, “Ah Tanrı’m daha ne kadar? Ah Tanrı’m bize neden yardım etmiyorsun?” dediğini duydu.</p>
		<p>Çekeceği acının tümüyle bilincinde olarak Tom gitti, torbasındaki tüm pamuğu kadınınkine boşalttı.</p>
		<p>Kadın, “Ah, bunu yapmamalısın! Sana neler yaparlar, bilmiyorsun!” dedi.</p>
		<p>Tom, “Senden daha iyi dayanabilirim,” dedikten sonra yerine geçti. Bu yalnızca bir an sürmüştü.</p>
		<p>Az önce anlattığımız ve çalışırken iş gereği Tom’a yaklaşmış olan garip kadın onun son sözlerini duyunca kara, etkili gözlerini kaldırdı, bakışlarını bir an Tom’a dikti sonra da kendi sepetinden bir avuç pamuk alıp onunkine koydu.</p>
		<p>“Burası hakkında hiçbir şey bilmiyorsun, yoksa bunu yapmazdın,” dedi Tom’a. “Burada bir ay kaldıktan sonra herkese yardım etmeye kalkarsan, kendi postunu kurtarmanın peşine düşmen gerekeceğini öğrenirsin!”</p>
		<p>“Tanrı buna izin vermez bayan,” dedi Tom. Tarla arkadaşıyla elinde olmaksızın aralarında yaşadığı iyi yetişmiş insanların saygın diliyle konuşuvermişti.</p>
		<p>Kadın acı bir sesle, “Tanrı buraları hiç ziyaret etmez,” dedikten sonra toplama işini sürdürmeye koyuldu ve o küçümseyici gülümseme dudak kıvrımına yerleşti.</p>
		<p>Ne var ki kadının hareketi tarlanın öbür ucundaki kâhyanın gözünden kaçmamıştı, kırbacını şaklatarak yaklaştı.</p>
		<p>“Ne! Ne!” Sesinde bir zafer tonu seziliyordu. “SEN numara çeviriyorsun ha! Yürü bakalım, elimdesin artık, ayağını denk al, yoksa yanarsın!”</p>
		<p>“Köpek!” dedi kadın. “Hele bir dokun <em>bana</em> da gör! Seni köpeklere parçalatacak, diri diri yakacak, doğrayacak gücüm var! Tek söz söylemem yeterli!”</p>
		<p>Adam sindi, asık suratıyla bir-iki adım geriledi.</p>
		<p>“Neden buradasın öyleyse? Kötü bir amacım yoktu Miss Cassy!”</p>
		<p>“Yaklaşma öyleyse!” dedi kadın. Adam da tarlanın öbür ucundaki bir şeyin nasıl olduysa ansızın dikkatini çekmesi üzerine aceleyle o yana seğirtti.</p>
		<p>Kadın ansızın dönerek Tom’a çok şaşırtıcı gelen bir biçimde tüm dikkatini işine verdi. Büyülenmişçesine çalışıyordu. Gün sona ermeden sepeti tepeleme dolmuş, bu arada birkaç kez de Tom’unkine epey bir pamuk aktarmıştı.</p>
		<p>Akşam alacasından çok sonra uzun, yorgun insan dizisi sepetleri başlarında, pamukların tartıldığı ve depolandığı yapının önüne sıralandı. Legree de oradaydı, iki kâhyayla çene çalıyordu.</p>
		<p>Sambo, “Şu Tom, Lucy’nin sepetine pamuk koymakla başını iyice belaya soktu. Bugünlerde efendi kollamazsa o zenci papazı bulacak!” dedi.</p>
		<p>Legree, “Hey hey kara köpek!” dedi. “Onun azıcık eğitilmesi gerek, ne dersiniz çocuklar?”</p>
		<p>Bu anıştırmanın üstüne, zencilerin ikisi de korkunç bir sırıtışla güldü.</p>
		<p>“Ah, ah, bu eğitimi bırakalım da Mr. Legree yapsın! Şeytan bile bu konuda onunla yarışamaz!” dedi Quimbo.</p>
		<p>“Onu kırbaçlamadan bile daha iyisi inancını kırmaktır. Kırın onun inancını! Daha sonra da birini kırbaçlamayı öğrenir!”</p>
		<p>“Efendim, bunu onun içinden çıkarmak benim için çok zor olacak!”</p>
		<p>Legree tütünü ağzında yuvarlarken, “Yine de çıkması gerek,” dedi.</p>
		<p>Sambo kafasına o tuhaf kadını takmıştı bir kez. Bu konunun üzerine gitti.</p>
		<p>“Şu Lucy var ya, buranın en saldırgan, en çirkin kadını!” dedi.</p>
		<p>“Dikkat et Sam, Lucy’ye bu nefretinin bir nedeni olduğunu düşünmeye başlayacağım,” dedi Legree.</p>
		<p>“Siz onu benim için aldınız ama o size karşı gelerek beni de istemiyor, bunu efendim de biliyor.”</p>
		<p>Legree tükürdü, “Kırbaçlatırdım ama çok iş var, şimdi onu tedirgin etmemek gerek. Güçsüz olmasına bakma, bunlar öldür Tanrı yollarından şaşmaz!..” dedi.</p>
		<p>“Eh Lucy insanı gerçekten kızdırıyor, tembel tembel ayak altında dolaşıyor, hiçbir şey yapmıyor, Tom da sepetine pamuk tıkıştırıyor!”</p>
		<p>“Demek öyle yaptı ha! Eh, öyleyse Tom onu kırbaçlama şerefine erişecek. Hem bakarsın onun için iyi bir alıştırma olur, kıza da sizin gibi şeytanlara da bir daha caka satmaz!”</p>
		<p>“Ho ho! Ha ha ha!”</p>
		<p>Pislik içindeki iki rezil, kahkahalarla güldü. Bu şeytanca sesler Legree’nin onlara aşıladığı korkunç kişiliğe hiç de aykırı düşmüyordu, aslında.</p>
		<p>Sambo, “Tom ile Miss Cassy, Lucy’ye yardım ettiler, sepetin altına ağırlık koyduklarını sanıyorum,” dedi.</p>
		<p>Legree üstüne basa basa, “Tartıyı ben kontrol ediyorum, gözümden kaçmaz!” yanıtını verdi.</p>
		<p>İki adam da güldü.</p>
		<p>Sambo, “Miss Cassy bugünün işini bitirdi,” diye ekledi.</p>
		<p>“Şeytan da tüm melekleri de yanındaymış gibi topluyor!”</p>
		<p>Legree, “Hepsini de içinde barındırıyor bence!” dedikten sonra kaba bir küfür savurarak tartı odasına doğru gitti.</p>
		<p>Yorgun, yaşam sevinci kalmamış yaratıklar ağır ağır odaya girdiler, yılgın ve gönülsüz, tartılması için sepetlerini uzattılar.</p>
		<p>Legree bir taş tahtanın üstündeki adların karşısına tartıyı yazıyordu.</p>
		<p>Tom’un sepeti tartıldı ve onaylandı, Tom kaygıyla yardım ettiği kadının onay alıp alamayacağına baktı.</p>
		<p>Dermansızlıktan yalpalayarak ilerledi kadın, sepetini uzattı. Tartı tamdı, bunu Legree de görmüştü ama yine de öfkeyle bağırdı: “Ne seni tembel yaratık! Yine eksik! Kenara çekil, az sonra görürsün sen!”</p>
		<p>Lucy müthiş bir umutsuzluk iniltisi koyvererek bir tahtanın üstüne oturdu.</p>
		<p>Şimdi Miss Cassy denen kadın öne çıkmıştı, küçümseyen, kayıtsız bir tavırla sepetini teslim etti. Tam verirken Legree kadının gözlerinin içine alaycı, azıcık da soran bakışlarla baktı.</p>
		<p>Kadın kara gözlerini ona dikti, dudakları hafifçe kımıldadı, Fransızca bir şey söyledi. Kimse ne olduğunu anlamamıştı ama Legree’nin yüzü çılgın, şeytanca bir anlama büründü, vurmak istermişçesine elini kaldırır gibi oldu. Kadın son derece aşağılayıcı bir bakışla adamın eline baktı, sonra sırtını dönüp uzaklaştı.</p>
		<p>“Şimdi, sen Tom, gel bakalım. Seni sıradan işler için almadığımı söylemiştim, bunu doğrulayarak seni kâhya yapacağım, hemen bu gece işçilerinle işe başlayabilirsin. Şimdi, şu kızı al, kırbaçla! Nasıl yapılacağını öğrenecek kadar gördün.”</p>
		<p>“Efendim beni bağışlasın. Efendimin beni bu işe koymayacağını umuyorum. Bunlar benim alışık olduğum şeyler değil, hiç yapmadım, yapmamın da olanağı yok.”</p>
		<p>“Seninle işim bitmeden önce bilmediğin bir sürü şeyi öğrenmek için harika fırsatların olacak!” diyen Legree bir kırbaç alarak Tom’un yanağına olanca gücüyle indirdi, bunu bir kırbaç sağanağı izledi.</p>
		<p>Sonunda dinlenmek için durduğunda sordu:</p>
		<p>“İşte! Şimdi de yapamayacağını söylüyor musun?”</p>
		<p>Tom yüzünden akan kanı silmek için elini kaldırırken, “Evet efendim,” dedi. “Gece gündüz çalışmaya hazırım, içimde yaşam ve soluk olduğu sürece de çalışırım; ama bunu yapmayı doğru bulmuyorum ve efendim <em>asla</em> yapmayacağım, a<em>sla</em>!”</p>
		<p>Tom’un dikkati çekecek kadar yumuşak, sakin bir sesi ve yaradılışından gelen saygılı bir tavrı vardı, bunu da Legree korkaklık ve onun kolay baş eğdirilecek biri olduğu biçiminde yorumlamıştı. Tom son sözcükleri söylerken herkeste hoş bir şaşkınlık duygusu dolaştı, zavallı Lucy de ellerini kavuşturup, “Ah Tanrı’m!” dedi.</p>
		<p>Herkes elinde olmadan birbirine bakıp patlamak üzere olan fırtınaya hazırlanmak istiyormuş gibi soluğunu tuttu. Legree şaşırmış, sersemlemiş görünüyordu ama sonunda patladı:</p>
		<p>“Ne? Seni Tanrı’nın belası kara canavar! <em>Bana</em> benim söylediğimi yapmanın <em>doğru</em> olmadığını söylüyorsun ha! Siz davarlardan hangisi neyin doğru olduğunu bilecek kadar düşünebilir ki? Buna bir son vereceğim! Ne olduğunu sanıyorsun sen? Belki de Efendi Tom, bir bey olduğunu düşünüyor, efendisine neyin doğru neyin yanlış olduğunu söyleyebileceğini sanıyor! Demek, kızı kırbaçlamanın yanlış olduğunu düşünüyorsun!”</p>
		<p>“Öyle düşünüyorum efendim. Zavallıcık hasta ve düşkün. Bu tümüyle bir kötülük, ben de bunu yapmayacağım, yapmaya da başlamayacağım. Efendim, beni öldürmek istiyorsanız öldürün ama buradaki birine elimi asla kaldırmayacağım, önce ölürüm!”</p>
		<p>Tom yumuşak bir sesle ama kesin olduğuna kuşku bırakmayacak bir tonda konuşuyordu. Legree öfkeyle sarsıldı, yeşilimsi gözleri sertçe parladı, o anda öfkeyle titreyen bir hayvanın bıyığını anımsatan bıyığı kıvrıldı, yutmadan önce kurbanıyla oynamak isteyen yırtıcı bir canavar gibi oracıkta şiddete başvurma güdüsünü erteleyip işi acı bir alaya döktü.</p>
		<p>“Ee, bakın burada dindar bir köpek var, sonunda biz günahkârların arasına da böyle biri düştü işte! Bir aziz, bir beyefendi, elbette biz günahkârlara günahlarımızı anlatacak! Ne güçlü ve kutlu bir yaratık olmalı bu! Buraya bak maskara, o kadar dindar olduğuna inanıyorsan hiç İncil’inin, ‘Efendinize hizmet edin,’ sözünü duymadın mı? Ben senin efendin değil miyim? O kara kabuğun içindeki içi geçmiş şeye peşin para bin iki yüz dolar ödemedim mi? Şimdi sen ruhunla, bedeninle benim değil misin?” diyerek kaba çizmesiyle Tom’a müthiş bir tekme attı. “Söylesene!”</p>
		<p>Bu söz, Tom’un, bedensel acının derinliklerinde kaba zulümle sünmüş ruhuna müthiş bir neşe ve zafer ışığı saçtı. Ansızın kendini toparladı ve yüzünü göğe dönerek, akan kanların arasından, “Hayır, hayır, ruhum sizin değil efendim! Onu satın almadınız, alamazsınız da! O sahibi olan Tanrı’nın, bedelini ödediği bir ruhtur, ne olursa, ne olursa olsun ruhuma zarar veremezsiniz!” dedi.</p>
		<p>Legree dişlerini göstererek, “Veremem ha!” dedi. “Göreceğiz, göreceğiz! Sambo, Quimbo şu köpeğin öyle bir hakkından gelin ki, bir ay kendine gelemesin!” </p>
		<p>İki devasa zenci yüzlerinde kişiliği karanlığın gücünde oluşmuş olanlara hiç de aykırı düşmeyecek canavarca bir sevinçle Tom’u yakaladı. Olacakları kavrayan zavallı Lucy’nin bağırmasıyla oradakilerin tümü de gizli bir gücün etkisindeymişçesine Tom’u dışarı sürüklerlerken hep birden ayağa kalktı.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f46"><a class="si-backref" href="#ref_f46">46</a><span class="si-footnote-text">. Eski Ahit, “Vaiz”, 4:1. (Y.N.)</span></div>
	</div>
</body>
</html>