<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Tom Amcanın Kulübesi</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>21 <span class="inline">Kentuck (Kentucky eyaleti)</span></h1>
		<p>Okurlarımız kısa bir an için de olsa, geriye, Kentucky Çiftliği’ndeki Tom Amca’nın kulübesine bakıp orada olan biteni görmeye karşı çıkmayabilir.</p>
		<p>Yaz öğleden sonrasının geç saatlerinde hoşa gidecek rasgele bir esintiyi bile kaçırmamak için büyük salonun tüm kapılarıyla pencereleri açık bırakılmıştı. Mr. Shelby evin içinde dört dönerek iki uçtaki balkonlara kadar uzanan ve odaya açılan geniş holde oturuyordu. Bir koltuğa arkasına yaslanmış, öbürüne ayaklarını uzatmış, öğleden sonra purosunun tadını çıkarıyordu. Mrs. Shelby kapıya yakın oturmuş, nakış işliyordu, kafasında bir şeyleri evirip çeviriyor, nasıl dile getireceğini tartıyor gibi görünüyordu.</p>
		<p>“Biliyor musunuz” dedi sonunda, “Chloe, Tom’dan bir mektup almış.”</p>
		<p>“Aa, öyle mi? Tom orada bir arkadaş edinmiş olmalı. Nasılmış bakalım?”</p>
		<p>“Çok iyi bir aile almış gibi geldi bana. İyi davranılıyormuş, pek de işi olmuyormuş.”</p>
		<p>“Ah, iyi buna sevindim işte, çok sevindim!” dedi Mr. Shelby içtenlikle. “Güney’e uyum sağlarsa buraya pek dönmek istemeyecektir.”</p>
		<p>“Tam tersi, yana yakıla onu alacak paranın ne zaman bulunacağını sorup soruşturuyor.”</p>
		<p>“Kuşkusuz bunu <em>ben</em> de bilmiyorum. İşler bir kez ters gitmeyegörsün, sonu gelmez artık. Bataklığın içinde bir taştan öbürüne sıçramak gibidir, birinden alır, öbürünün borcunu ödersin, sonra bir başkasından alır onunkini kapatırsın, üstelik insanın kafasını karıştıran bu alacaklı mektuplarıyla iletileri bir puro içip arkanı dönünceye kadar önünüze yığılıverir, her şey apar topar olup biter.”</p>
		<p>“Bana öyle geliyor ki canım, bazı şeyleri yoluna koymak için bir şeyler yapılabilir. Atların tümünü satıp sizin çiftliklerden birini de elden çıkarsak, parayı ödeyebiliriz.”</p>
		<p>“Ah, işte bu gülünç bir şey Emily! Kentucky’nin en harika kadınısınız ama yine de işten anlamadığınızı bilecek kadar sezginiz yok, kadınlar asla bu işi yapmaz, yapamaz!”</p>
		<p>“Ama en azından kavramama yardım edebilirsiniz, örneğin borçlarınızla size borçlu olanların bir listesini verebilirsiniz, ben de biraz para tutabilmemiz için size yardım edip edemeyeceğimi görürüm.”</p>
		<p>“Ah, boş verin, sıkmayın beni Emily! Tam olarak açıklayamıyorum. Ben de bazı şeylerin nasıl olması gerektiğini biliyorum bir yerde ama benim işlerimi yoluna koymam, hesapları temizlemem Chloe’nin kekin yanığını kazımasına benzemiyor. Siz iş denen şeyin ne olduğunu bilemezsiniz, inanın bana.”</p>
		<p>Düşüncelerini desteklemek için başka yol bilmeyen Mr. Shelby sesini yükseltti, böyle olduğunda bir beyefendinin karısıyla iş konularını tartıştığında olduğu gibi sesi duruma uygun, inandırıcı bir karşı çıkış tonuna yükselirdi.</p>
		<p>Mrs. Shelby içini çekerek sustu. Kocasının kadın olduğunu “beyan etmesine” karşın Mrs. Shelby’nin iyi düşünen, işlek, kolay çözüm üreten bir kafası ve kocasına her açıdan baskın çıkacak bir kişilik gücü vardı. Bu nedenle de Mr. Shelby’nin düşündüğü gibi dizginleri ele almasına izin vermek pek de saçma sayılmazdı. Yüreği Tom ile Chloe Teyze’ye verdiği sözü yerine getirmeye kendini hazırlamıştı, yılgınlık çevresinde kalınlaşırken iç geçirdi.</p>
		<p>“Bir biçimde o parayı biriktirmemiz gerektiğini düşünmüyor musunuz? Zavallı Chloe Teyze, kendini öyle hazırlamıştı ki!”</p>
		<p>“Öyleyse üzgünüm. Söz vermekte azıcık acele ettim sanırım. Şu anda tam bilemiyorum ama Chloe’ye anlatıp buna alışmasını beklemek en iyisi. Bir-iki yıla kalmaz Tom başka bir eş bulur, Chloe de başka birini alır.”</p>
		<p>“Mr. Shelby, ben bu insanlara evliliklerinin bizimkiler kadar kutsal olduğunu öğrettim. Chloe’ye böyle bir öğüt asla veremem.”</p>
		<p>“Onları koşullarını ve onlardan beklediklerimizi, üstelik onların kendi beklemeleri gerekeni de bir ahlaki yükümlülük altına sokmakla acele etmişsiniz hanım. Bu konuda hep böyle düşünmüşümdür.”</p>
		<p>“Bu yalnızca İncil’in ahlakı Mr. Shelby.”</p>
		<p>“Tamam tamam Emily, sizin dinî kavramlarınızla uğraşacak değilim, yalnızca o koşullardaki insanlara hiç uymuyorlar, o kadar.”</p>
		<p>“Çok iyi uyuyorlar. Tüm yüreğimle her şeyden nefret etmemin nedeni de bu. Bakın size söylüyorum, aziz dostum, o umarsız varlıklara verdiğim sözlerden vazgeçecek değilim. Hiçbir yoldan para bulamazsam, müzik dersi veririm, biliyorum ki yeterince geçer elime, hem paramı da kendim kazanmış olurum.”</p>
		<p>“Kendinizi böyle küçük düşüremezsiniz Emily, buna asla izin veremem.”</p>
		<p>“O zavallı insanlara verdiğim sözden döndüğümde küçük düşmeyecek miyim? Hayırlı bir iş yaparak asla küçük düşmem!”</p>
		<p>“Siz hep doğaüstü bir kahramandınız zaten ama böyle bir donkişotluğa kalkışmadan azıcık düşünün derim ben!”</p>
		<p>Konuşma bu noktada Chloe Teyze’nin verandanın ucunda belirmesiyle kesildi.</p>
		<p>“Lütfen hanımım,” dedi.</p>
		<p>“Evet Chloe, ne var?” diyen hanımı ayağa kalktı, balkonun ucuna gitti.</p>
		<p>“Gelip şu tavuslara bir bakmak ister miydiniz?”</p>
		<p>Chloe’nin tavuğa tavus demek gibi özel bir hazzı vardı, ailenin gençlerinden gelen tüm uyarı ve düzeltmelere karşın bu dil oyununda diretti.</p>
		<p>“Hey Tanrı’m! Bu da öbürü kadar iyi. Tavus da iyi bir şeydir,” derdi. Böylece Chloe tavuğa tavus demeyi sürdürdü.</p>
		<p>Çok önemli bir şey düşünüyormuşçasına ciddi bir yüz takınmış olan Chloe’yi tavuklarla ördeklerin ortasında gören Mrs. Shelby gülümsedi.</p>
		<p>“Hanımım tavuklu börek ister mi, diye düşünüyordum,” dedi.</p>
		<p>“Aslında benim için hepsi bir Chloe Teyze. Nasıl istiyorsan öyle yap.”</p>
		<p>Chloe durduğu yerde derin düşüncelere dalmıştı ama düşündüğü şeyin tavuklar olmadığı açıktı. Sonunda, alacağı yanıttan kuşku duyduğu bir öneride bulunacağı zaman hep yaptığı gibi kısaca güldü ve, “Hanımım, efendim ile hanımım neden kendilerini para için üzüyorlar da ellerinin altındakileri kullanmıyorlar?” dedi.</p>
		<p>“Seni anlamıyorum Chloe,” dedi. Chloe’yi tanıdığı kadarıyla kocasıyla arasında geçen konuşmanın tek sözcüğünü kaçırmış olamazdı.</p>
		<p>Chloe yine gülerek, “Hey Tanrı’m hanımım!” dedi. “Herkes zencileri kiralayıp sırtından para kazanıyor! Böyle afı küfü yiyen adamları ne diye evde tutacaksınız ki?”</p>
		<p>“Peki, kimi kiralamamızı öneriyorsun Chloe?”</p>
		<p>“Ben hiçbir şey önermiyorum hanımım, yalnızca Sam, Louisville’de bir <em>pastane sahibi</em> olduğunu, pasta ve hamur işlerinde ona yardım edecek birine gereksinimi olduğunu söyledi, haftada dört dolar verecekmiş, Sam öyle dedi.”</p>
		<p>“Bilmem ki Chloe...”</p>
		<p>“Düşünüyorum da hanımım, şu Sally’ye biraz iş vermenin zamanı geldi. Onu ben yetiştirdim, şu anda benim kadar iyi bir aşçı, hanımım izin verirse parayı bulmak için ben de gidip yardım ederim. Pastalarımla böreklerimi şu <em>pastacının</em> önüne koymaktan hiç de korkmam.”</p>
		<p>“Pastane sahibi de Chloe, daha doğru.”</p>
		<p>“Tanrı sizi korusun hanımım! Bu sözcükler öyle garip ki, bir türlü doğru dürüst çıkaramıyorum ağzımdan!”</p>
		<p>“Ama çocuklarını bırakmak mı istiyorsun Chloe?”</p>
		<p>“Hanımım oğlanlar gündelik işleri yapacak kadar büyüdü, çok da iyi beceriyorlar, Sally de bebeğe bakar, öyle şımarık ki, başka birini de istemez zaten.”</p>
		<p>“Louisville buradan çok uzak.”</p>
		<p>“Tanrı korusun! Kim korkuyor ki? Nehrin aşağısında. Hem benim ihtiyara da yakın olurum belki!” diyen Chloe cümleyi bir soru tonlamasıyla bitirip Mrs. Shelby’ ye baktı.</p>
		<p>“Olmaz Chloe, yüzlerce kilometre uzakta orası.”</p>
		<p>Chloe’nin yüzü sarktı.</p>
		<p>“Üzülme Chloe, oraya gitmekle ona da yakın olursun gerçekten. Peki gidebilirsin, alacağın para sentine kadar kocanın geri alımı için burada birikecek.”</p>
		<p>Parlak bir gün ışığının kara bir bulutu bir anda gümüşe çevirmesi gibi Chloe’nin yüzü hemen aydınlandı ve gerçekten ışıl ışıl oldu.</p>
		<p>“Tanrı’m, hanımım iyi değilse kim iyi! Hep bunu düşünüyordum, ne giysiye ne ayakkabıya, hiçbir şeye gereksinimim yok ki zaten, her senti biriktirebilirim. Bir yılda kaç hafta var hanımım?”</p>
		<p>“Elli iki,” dedi Mrs. Shelby.</p>
		<p>“Tanrı’m, öyle ha? Eh, her birine dört dolar koyarsam... ne eder?”</p>
		<p>“İki yüz sekiz dolar,” dedi Mrs. Shelby.</p>
		<p>“Vayy!” dedi Chloe, şaşırmış, hoşuna gitmişti. “Peki parayı biriktirebilmem için bana ne kadar gerekiyor hanımım?”</p>
		<p>“Dört-beş yıl Chloe ama tümünü senin bulman gerekmiyor, ben de bir şeyler eklemeye çalışacağım.”</p>
		<p>“Hanımımın ders filan verdiğini duymak istemem. Efendi bu konuda çok haklı, öyle olmaz, hiç yolu yok. Benim iki elim varken umarım aileniz asla o duruma düşmez.”</p>
		<p>“Korkma Chloe, ben ailenin şerefine bir zarar vermem!” dedi Mrs. Shelby gülümseyerek. “Ne zaman gitmeyi düşünüyorsun?”</p>
		<p>“Ben bir şey düşünmüyorum ama Sam, nehrin oraya tayları götürecekmiş, onunla gidebileceğimi söyledi, ben de eşyalarımı topladım. Hanımım isterse ve bana izin belgemi verir, bir de referans mektubu yazarsa Sam’le yarın sabah gidebilirim.”</p>
		<p>“Pekâlâ Chloe, bununla ilgileneceğim, Mr. Shelby’nin de bir itirazı yoksa elbet... Onunla konuşmam gerekiyor.”</p>
		<p>Mrs. Shelby yukarı çıktı, Chloe Teyze de keyfi yerinde hazırlıklarını yapmak için kulübeye girdi.</p>
		<p>Az sonra kulübeye giren George’a, “Tanrı sizi korusun Efendi George, yarın Louisville’e gideceğimi biliyorsunuz değil mi!” dedi. Bir yandan bebeğin çamaşırlarını değiştiriyordu. “Şu işleri bir toparlayayım, dedim Efendi George, haftada dört dolar kazanacağım, hanımım da benim ihtiyarı geri satın almak için üstünü tamamlayacak!”</p>
		<p>“Üff!” dedi George. “Burada müthiş bir iş trafiği var desene! Nasıl gidiyorsun?”</p>
		<p>“Yarın Sam’le... Şimdi biliyorum ki, siz oturup benim ihtiyara bir mektup yazıp her şeyi anlatacaksınız değil mi?”</p>
		<p>“Kesinlikle. Tom Amca bizden haber alınca mutlu olacaktır. Hemen kâğıtla mürekkep için eve gideyim, hem biliyor musun Chloe Teyze, ona şu yeni tayları falan da anlatmak istiyorum.”</p>
		<p>“Elbette elbette Efendi George, siz gidin, ben de size biraz tavuk ya da mısır ekmeği falan hazırlayayım, o zavallı yaşlı teyzeniz doğru dürüst yemek yedirmiyordur size.”</p>
	</div>
</body>
</html>