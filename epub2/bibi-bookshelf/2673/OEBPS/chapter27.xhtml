<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Tom Amcanın Kulübesi</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1 class="line">27 <span class="inline-add">“Bu Dünyanın Sonu”</span></h1>
		<h1 class="sub-header">(John Q. Adams)<a class="si-noteref epub-type_noteref" href="#f27" id="ref_f27">27</a></h1>
		<p>Eva’nın odasındaki heykelciklerle resimler beyaz peçetelerle kefenlendi, orada artık yalnızca hafif soluklar ve boğulmuş ayak sesleri duyuluyor, ışık kapalı perdelerin arasından olanca ağırbaşlılığıyla içeri süzülüyordu.</p>
		<p>Yatağa ak örtüler serilmişti, solgun, eğilmiş melek heykelciğinin altındaysa bir daha asla uyanmayacağı uykusuna yatmış küçük bir beden uzanmıştı.</p>
		<p>Yaşarken her zaman giyme alışkanlığında olduğu sade, beyaz giysisi giydirilmiş olarak orada yatıyor, perdelerden süzülen gül rengi ışık, ölümün buzsu soğukluğuna sıcak bir ışıltı serpiyordu. Ağır kirpikler usulca tertemiz yanağın üstüne düşmüş, baş doğal uykusundaymışçasına azıcık bir yana dönmüştü ama küçük kızın yüzünün her çizgisine dünyevi ya da geçici olmayan, Tanrı’nın sevgili kullarına bahşettiği yüce göksel anlam, kendinden geçirici bir hazla dinginliğin karışımı yayılmıştı.</p>
		<p>Senin gibilere ölüm yoktur sevgili Eva, ne karanlık ne de ölümün gölgesi... Yalnızca altın şafakta batan sabah yıldızı gibi parlak bir batış, o kadar. Seninki savaşsız zafer, çekişmesiz taçtır.</p>
		<p>Kollarını kavuşturmuş ona bakan St. Clare de böyle düşünüyor olmalıydı. Kim bilebilir ki ne düşündüğünü? Bir süre sonra Eva’nın odasında sesler yitti. St. Clare çok acı çekiyordu, bir sis bulutu içindeydi. Çevresinde sesler duymuş, sorular sorulmuş, o da onları yanıtlamış, cenazenin ne zaman yapılacağını, onu nereye gömeceklerini sormuşlar, o da sabırsızca hiç aldırmadığı yanıtını vermişti.</p>
		<p>Adolph ile Rosa her zamanki yumuşak yürekli, duygu dolu yapıları gereği odayı hafif, havai ve çocuksu bir hava vererek düzenlemişler, Miss Ophelia her şeyin ayrıntılarıyla temizliği denetlemiş, New England cenazelerinin çoğunda görülen ölü odasının o dehşet verici, çirkin havasını yok etmiş, tüm düzenlemelere yumuşak, şiirsel dokunuşlar katan bu üçlünün elleri olmuştu.</p>
		<p>Raflarda hâlâ çiçekler vardı, zarif, gevşek yapraklarıyla tümü de beyaz, çok hoş ve mis kokuluydu. Eva’nın küçük masası beyaz kaplanmış, üstüne de içinde tek bir beyaz gül goncası olan en sevdiği vazosu konmuştu. Örtülerin kıvrımlarıyla perdelerin duruşu, ırklarına özgü göz beğenisiyle Adolph ile Rosa tarafından bir kez, bir kez daha düzeltilmişti. Şimdi bile, St. Clare orada durmuş düşünürken, küçük Rosa elinde bir sepet beyaz çiçekle ayaklarının ucuna basarak usulca odaya süzüldü. St. Clare’i görünce bir adım gerileyip saygıyla durdu ama adamın onu görmediğini anlayınca elindekileri ölünün çevresine yerleştirmek için ilerledi. Küçük elleriyle açık renk yaseminlerle öbür çiçekleri hayran olunacak bir beğeniyle yatağın çevresine yerleştirirken, St. Clare düşteymişçesine onun varlığının ayırdına vardı.</p>
		<p>Kapı yine açıldı, gözleri ağlamaktan şişmiş Topsy göründü, önlüğünün altında bir şey tutuyordu. Rosa çabucak onu içeri sokmamak ister gibi bir hareket yaptı ama o bir adım atıp odaya girdi.</p>
		<p>Rosa sert, kesin bir fısıltıyla, “Dışarı çıkmalısın, burada işin yok <em>senin!</em>” dedi.</p>
		<p>Topsy yarısı dökülmüş bir çay kokulu gül goncasını yukarı kaldırdı.</p>
		<p>“Ah, lütfen bırakın gireyim! Bir çiçek getirdim, öyle güzel ki!” dedi. “Lütfen bırakın beni de şuracığa koyuvereyim!”</p>
		<p>Rosa daha kararlı bir sesle, “Çık hadi!” dedi.</p>
		<p>St. Clare ansızın ayağını yere vurdu.</p>
		<p>“Bırak kalsın! O gelecek!”</p>
		<p>Rosa hemen toparlandı, Topsy de ilerleyerek armağanını cesedin ayağına bıraktı, ansızın yabansı, acı bir çığlık kopararak kendini yatağın yanına, yere attı ve yüksek sesle inleyerek ağlamaya başladı.</p>
		<p>Miss Ophelia hemen odaya girdi, onu kaldırıp susturmaya çalıştıysa da başaramadı.</p>
		<p>“Ah Miss Eva! Ah Miss Eva, keşke ben ölseydim, keşke!”</p>
		<p>Ağlayışında insanın içine işleyen bir yabansılık vardı, St. Clare’in bembeyaz mermeri andıran yüzüne kan çıktı ve Eva öldüğünden beri dökeceği ilk gözyaşları gözpınarlarında birikti.</p>
		<p>“Kalk çocuğum,” dedi Miss Ophelia. Sesi yumuşak çıkıyordu. “Öyle ağlama. Miss Eva cennete gitti, bir melek o.”</p>
		<p>“Ama onu göremiyorum! Onu artık hiç göremeyeceğim!” diyen Topsy yine hıçkırmaya başladı.</p>
		<p>Herkes bir an suskun, kalakaldı.</p>
		<p>“<em>O</em> beni <em>sevdiğini </em>söyledi, öyle dedi! Ah Tanrı’m! Artık <em>kimse</em> kalmadı beni seven, hiç kimse!”</p>
		<p>St. Clare, “Bu doğru,” dedi, sonra Miss Ophelia’ya döndü. “Zavallıcığı rahat ettirmeye çalışın lütfen.”</p>
		<p>Topsy, “Keşke hiç doğmasaydım, doğmayı ben istemedim, ne yararı var, onu da anlamıyorum,” diye hıçkırdı.</p>
		<p>Miss Ophelia onu şefkatle ama sıkı sıkı tutarak kaldırdı, odadan çıkardı, bunu yaparken gözlerinden birkaç damla yaş döküldü.</p>
		<p>Onu odasına götürürken, “Topsy, zavallı çocukcağız, asla vazgeçme!” dedi. “O sevgili küçük kadarını yapamasam da <em>ben</em> seni sevebilirim. Umarım ondaki İsa sevgisinden bir şeyler öğrenmişimdir. Seni sevebilir ve senin iyi bir Hıristiyan genç olarak yetişebilmene yardım etmeye çalışabilirim.”</p>
		<p>Ophelia’nın ses tonu sözcüklerinden daha çok şey söylüyordu, yüzünden aşağı yuvarlanan gözyaşlarıysa şimdiye dek döktüklerinin en içteniydi. O andan sonra her şeyden yoksun çocuğun kafasında asla yitirmeyeceği bir önem kazandı.</p>
		<p>St. Clare, “Ah Eva’m, şu dünyada kimin birine ayırdığı tek bir saat bunca iyiliği başarmıştır,” diye düşündü. “Uzun yıllarım için nasıl bir hesap ödemem gerekecek?”</p>
		<p>Bir süre sonra insanlar ölüye bakmak için birbiri ardına odaya girerken yumuşak fısıltılarla ayak sesleri duyuldu, derken küçük tabut geldi, cenaze töreni başladı, arabalar kapıya yanaştı, yabancılar geldi, oturtuldu, beyaz eşarpla kurdeleler, krep bantlar göze çarpıyordu, yaşlılar siyah krepler giymişti, İncil’den okunan sözcükler duyuluyordu, dualar sunuldu, St. Clare de son gözyaşı damlasını da tüketmiş biri gibi yaşadı, konuştu, hareket etti, ta ki tek bir şeyi, tabutun içindeki altın başı görünceye dek... Ne var ki hemen üstüne beyaz bir örtü çekildi, tabutun kapağı kapandı, sonra St. Clare de öbürleriyle birlikte bahçenin ucundaki küçük bir yere doğru yürüdü, küçük mezar orada, Tom’la kızının oturdukları, konuşup şarkı söyledikleri sık sık da okudukları yosunlu taşın yanı başındaydı. St. Clare yanında durdu, boş bakışlarla içine baktı, küçük tabutu indirdiklerini gördü ve kutsal sözcükler uzaklardan gelirmişçesine kulağına çalındı:</p>
		<p>“Ben dirilten ve yaşamım. Bana inananlar, ölseler bile yaşayacaklardır.”<a class="si-noteref epub-type_noteref" href="#f28" id="ref_f28">28</a></p>
		<p>Toprak atılıp küçük mezarı doldurmaya başladığında gözünden uzaklaştırdıkları kişinin onun Eva’sı olduğunu kavrayamadı. Değildi de! Eva değil, yalnızca Tanrı İsa’nın zamanı gelince ortaya çıkacağı parlak, ölümsüz biçimin kırılgan tohumuydu!</p>
		<p>Derken herkes gitti, yaşlılar geri döndü, Marie’nin odası karardı, kadın yatağına uzanıp her dakika tüm hizmetçileri çağırarak inleyip hıçkırmaya başladı. Elbette ki onların ağlayacak zamanı olmamıştı, hem neden olsundu? Acı <em>onun</em> acısıydı, dünya yüzünde hiç kimsenin onun kadar acı çekmediğinden, çekemeyeceğinden hiç mi hiç kuşkusu yoktu.</p>
		<p>“St. Clare tek damla gözyaşı dökmedi,” dedi. “Ona acımadı, ne kadar duygusuz, katı yürekli olduğunu görmek çok şaşırtıcı, hem de Eva’nın nasıl acı çektiğini bilmesi gerekirken...”</p>
		<p>İnsanlar gözleriyle kulaklarının öylesine tutsağıydılar ki, hizmetçiler olayda en büyük acıyı çekenin hanımları olduğunu düşünmeye başladı, özellikle de isterik kasılmalar geçirmeye başlayınca doktor çağrıldı, sonunda da Marie öleceğini ilan etti ve birbirini izleyen telaş içinde koşuşturmalar, sıcak su şişeleri getirmeler, ısıtılan fanilalar, ovmalar, konuşmalar, tartışmalarla epey bir yaygara yaşandı.</p>
		<p>Tom’unsa yüreğinde onu efendisine çeken bir duygu vardı. Düşünceli, hüzünlü yürüyüşüyle nereye giderse peşindeydi St. Clare’in, onu Eva’nın odasında, tek harfini görmediği küçük İncil’i elinde tutar ve solgun, suskun öylece otururken gördüğünde adamın bir noktaya dikilmiş, durağan yaşsız gözleri Marie’nin inleme ve feryat figanından daha acı geldi.</p>
		<p>Birkaç güne kalmadan St. Clare ailesi kente döndü. Acının verdiği bir yerde duramama duygusuyla Augustine, düşüncelerinin akışını değiştirmek için başka bir sahneye gereksinim duymuştu. Böylece yazlık evle küçük mezarı barındıran bahçeyi bırakıp New Orleans’a geri döndüler ve St. Clare çok işi varmışçasına sokakları arşınlayarak yüreğindeki derin boşluğu o telaş, koşuşturma ve yer değişimiyle doldurmaya çabaladı. Sokakta onu görenler, kahvede rastlayanlar kaybını yalnızca şapkasındaki yas şeridinden anlıyordu. Gülümsüyor, konuşuyor, gazete okuyor, siyaset konusunda düşüncelerini söylüyor, iş konularına kulak veriyordu. Dışarıdan görünen tüm bu gülümsemelerin karanlık, suskun bir gömüt olan yüreğini kaplayan içi boş bir kabuk olduğunu kim bilebilirdi ki?</p>
		<p>Marie, Miss Ophelia’ya yakınan bir sesle, “Mr. St. Clare tek başına bir adam,” dedi. “Dünyada sevdiği tek şeyin küçük Eva’mız olduğunu düşünürdüm ama onu çok çabuk unutmuş görünüyor. Kendisini asla o konuda konuşturamıyorum. Gerçekten daha duygulanacağını sanırdım!”</p>
		<p>Miss Ophelia anlaşılmaz, gizli bir öngörüde bulunurcasına, “Durgun sular derin akar derlerdi bana,” dedi.</p>
		<p>“Ah, öyle şeylere inanmam, hep boş söz. İnsanların duyguları varsa gösterir, ellerinde değildir ama duygusu olmak da çok büyük bir şanssızlık. St. Clare gibi yaratılmış olmayı yeğlerdim. Benim duygularım bana öylesine sıkıntı veriyor ki!”</p>
		<p>Mammy de, “Efendi St. Clare gölge gibi incecik oldu. Hiçbir şey yemiyormuş, öyle diyorlar,” dedi. Ardından da, “Miss Eva’yı unutmadığını biliyorum, kimsenin unutmadığını da biliyorum, küçük, kutsanmış yaratık!” diye gözlerini silerek ekledi.</p>
		<p>“Eh, ne olursa olsun beni hiç düşünmüyor!” dedi Marie. “Tek bir tatlı söz etmedi, bir annenin herhangi bir erkekten çok daha fazla şey hissedeceğini bilmesi gerekir.”</p>
		<p>Miss Ophelia ciddiyetle, “Yürek kendi acısını bilir,” dedi.</p>
		<p>“Ben de tam öyle düşünüyorum. Ne hissettiğimi yalnız ben biliyorum, başka kimse bilmiyor. Eva bilirdi ama o gitti!” diyen Marie divanına gerisingeri uzanarak avutulması olanaksız bir biçimde hıçkırmaya başladı. Marie yitirdiği her şeyin kendisi için olan değerini son derece abartan tiplerdendi ne yazık ki! Nesi varsa yalnızca kusur bulmak için gündeme getirir ama söz konusu şey bir kez uzaklaştı mı yere göğe koyamazdı.</p>
		<p>Salonda bu konuşmalar olurken St. Clare’in kütüphanesinde başka bir konuşma yapılıyordu.</p>
		<p>Tüm gerginliğiyle efendisini izleyen Tom, birkaç saat önce de kütüphaneye kadar peşinden gitmiş, dışarı çıkmasını bir süre boş yere bekledikten sonra sonunda içeri girmeye karar vermişti. </p>
		<p>Usulca girdi. St. Clare odanın öbür ucundaki kanepeye uzanmıştı. Eva’nın İncil’i azıcık uzağında açık, yüzükoyun yatıyordu. Tom yürüdü, kanepenin yanında durdu. St. Clare ansızın doğruldu. Tom’un dürüst yüzü, öyle bir acıyla öyle bir sevgi ve yakınlık yakarışıyla doluydu ki, efendisi sarsıldı. Elini Tom’unkinin üstüne koydu, alnını da eline dayadı.</p>
		<p>“Ah Tom, tüm dünya yumurta kabuğu gibi bomboş kaldı!”</p>
		<p>“Biliyorum efendim, biliyorum,” dedi Tom, “ama ah! Efendi yukarı, sevgili Eva’mızın olduğu yere bir bakabilseydi... Aziz Tanrı İsa’nın olduğu yere!”</p>
		<p>“Ah Tom, yukarı bakıyorum ama hiçbir şey görmüyorum! Keşke görseydim.”</p>
		<p>Tom derin derin içini çekti.</p>
		<p>St. Clare, “Sanırım, senin gibi yoksul, dürüst insanlarla çocuklara bizim göremediklerimizi görmek bahşedilmiş. Bu nasıl oluyor?” diye sordu.</p>
		<p>“Akıllı ve tedbirli olanlardan gizlediklerini saf olanlara ilham ettin,” diye mırıldandı Tom, “öyle oldu Baba çünkü Senin gözünde iyi olan oydu.”<a class="si-noteref epub-type_noteref" href="#f29" id="ref_f29">29</a></p>
		<p>“Tom inanmıyorum, inanamam, benim kuşku duyma huyum var, şu İncil’e inanmak istiyorum ama inanamıyorum.”</p>
		<p>“Saygıdeğer efendim, yüce Tanrı’ya dua edin. Tanrı, inanıyorum ki, inançsızlığınıza yardım edecektir.”<a class="si-noteref epub-type_noteref" href="#f30" id="ref_f30">30</a></p>
		<p>St. Clare, “Kim ne biliyor ki?” dedi. Gözleri düşteymişçesine çevrede dolanıyor, kendi kendine konuşuyordu. “Tüm o güzelim sevgiyle sadakat yalnızca küçük bir solukla geçip giden, üstüne gerçek hiçbir şeyin kurulamayacağı, insan duygusunun geçici evrelerinden biri miydi? Artık Eva diye bir şey olmayacak mı, cennet, İsa, hiçbir şey yok mu?”</p>
		<p>“Ah saygıdeğer efendim, var! Biliyorum, bundan hiç kuşkum yok,” dedi Tom dizleri üstünde çökerek. “Lütfen, lütfen inanın sevgili efendim!”</p>
		<p>“İsa diye birinin olduğunu nereden biliyorsun Tom? Onu hiç görmedin ki!”</p>
		<p>“Onu yüreğimde duyumsadım sevgili efendim, şimdi de duyumsuyorum! Ah efendim, karımla çocuklarımdan ayrılıp satıldığımda tümüyle bitmiştim. Geriye hiçbir şey kalmamış gibi geliyordu, derken yüce Tanrı yanımda durdu ve, ‘Korkma Tom,’ dedi, bu garibin ruhuna ışıkla neşe getirdi, dinginlik verdi. Ben de çok mutlu, herkesi seven, O’nun istediklerini yapmaya can atan, yapan ve Tanrı’nın beni koymak istediği yerde duran biri oldum. Zavallı bir yaratık olduğum için bunun benden değil, Tanrı’dan geldiğini biliyorum, O’nun efendim için de bunu yapmak istediğini biliyorum.”</p>
		<p>Tom sel gibi akan gözyaşları arasında boğuk bir sesle konuşuyordu. St. Clare başını onun omzuna dayadı, sert, sadık, kara eli büktü.</p>
		<p>“Tom, sen beni seviyorsun,” dedi.</p>
		<p>“Efendimi Hıristiyan göreceğim kutlu gün uğruna yaşamımı ayaklarına sermeye hazırım.”</p>
		<p>St. Clare yarı doğrularak, “Zavallı, aptal çocuk!” dedi. “Ben senin gibi iyi, dürüst bir yüreğin sevgisine layık değilim.”</p>
		<p>“Ah efendim, sizi benden çok seven biri var, yüce Tanrı İsa sizi seviyor.”</p>
		<p>“Bunu nereden biliyorsun Tom?”</p>
		<p>“Ruhumda duyumsuyorum efendim! İsa’nın sevgisi bilginin ötesindedir.”<a class="si-noteref epub-type_noteref" href="#f31" id="ref_f31">31</a></p>
		<p>St. Clare arkasını döndü.</p>
		<p>“Eşsiz!” dedi. “Bin sekiz yüz yıl önce yaşamış ve ölmüş bir adamın öyküsünün insanları hâlâ bunca etkileyebilmesi müthiş!” Ansızın ekledi: “Ama o insan değildi ki. Hiçbir insanoğlunun bunca uzun yaşadığı, güçlü olduğu görülmemiştir! Annemin bana öğrettiğine inanabilir, çocukken yaptığım gibi dua edebilirim!”</p>
		<p>“Efendim lütfederse...” dedi Tom. “Miss Eva bunu öyle güzel okurdu ki! Efendimin de lütfedip okumasını çok isterdim. Miss Eva gittikten sonra okumayı pek beceremiyorum.”</p>
		<p>Yuhanna’nın on birinci bölümünde Lazarus’un o etkili diriltilmesi anlatılıyordu. St. Clare, öykünün keder uyandıran niteliğinden ötürü uyarılan duygularını bastırmak için sık sık durarak okuyordu. Tom suskun yüzünde yoğun bir sevgi, güven ve hayranlık duygusuyla ellerine sarılarak onun önünde diz çöktü.</p>
		<p>Efendisi, “Tom, bunlar senin için tümüyle <em>gerçek!</em>” dedi.</p>
		<p>“Çok açıkça <em>görebiliyorum</em> efendim,” dedi Tom.</p>
		<p>“Senin gözlerinin bende olmasını isterdim Tom.”</p>
		<p>“Sevgili Tanrı’ya ben de böyle olması için dua ederim!”</p>
		<p>“Ama Tom, benim bilgim senden çok daha fazla, ya sana İncil’e inanmadığımı söylersem?”</p>
		<p>Tom şiddetle karşı çıktığını gösteren bir hareketle ellerini kaldırdı.</p>
		<p>“Ah, efendim!”</p>
		<p>“Azıcık olsun inancını sarsmaz mı bu?”</p>
		<p>“Zerre kadar bile,” dedi Tom.</p>
		<p>“Ama benim daha çok bildiğimi biliyor olmalısın.”</p>
		<p>“Ah, efendim, akıllı ve kılı kırk yaranlardan nasıl ‘Kendisi’ni saklayıp da saflara açtığını okumadınız mı? Ama efendim kuşkuya düşmekte çok da içten davranmıyor, artık söyleyebiliriz bunu değil mi? İçten değildiniz,” diye kaygıyla sordu.</p>
		<p>“Hayır Tom, değildim. İnançsız değilim, inanmak için bir neden olduğunu da düşünmüyorum ama yine de inanmıyorum. Benimki baş belası bir huy, Tom.”</p>
		<p>“Ah, bir dua edebilseydiniz!”</p>
		<p>“Etmediğimi nereden biliyorsun?”</p>
		<p>“Efendim, ediyor mu?”</p>
		<p>“Dua ettiğimde orada biri olsaydı ederdim Tom ama konuştuğumda hepsi boşa gidiyor. Neyse, sen şimdi gel, dua et de bana nasıl yapılacağını göster.”</p>
		<p>Tom’un yüreği doluydu, uzun süre baskı altında kalmış sular gibi dualar içinden çağlayarak aktı. Bir şey çok açıktı, olsa da olmasa da Tom dua ettiğinde orada duyacak biri olduğunu düşünüyordu. Aslında St. Clare Tom’ un bağlılığı ve duygularıyla sürüklendiğini, onun o kadar canlı olarak düşündüğü cennet kapılarına neredeyse yaklaştığını duyumsadı. Eva’ya daha yaklaşmış gibiydi.</p>
		<p>St. Clare, “Teşekkür ederim oğlum,” dedi Tom ayağa kalkarken. “Seni dinlemek hoşuma gitti Tom ama şimdi git, beni yalnız bırak, başka zaman daha çok konuşurum.”</p>
		<p>Tom usulca odadan çıktı.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f27"><a class="si-backref" href="#ref_f27">27</a><span class="si-footnote-text">. “This is the last of Earth! I am content.” (Bu dünyanın sonu! Hazırım.) ABD’nin 6. başkanı Adams’ın ölmeden önceki sözleri. (Y.N.)</span></div>
		<div class="si-footnote html5_aside epub-type_footnote" id="f28"><a class="si-backref" href="#ref_f28">28</a><span class="si-footnote-text">. Yeni Ahit, “Yuhanna”, 11.25. (Y.N.)</span></div>
		<div class="si-footnote html5_aside epub-type_footnote" id="f29"><a class="si-backref" href="#ref_f29">29</a><span class="si-footnote-text">. Yeni Ahit, “Matta”, 11:25-26. (Y.N.)</span></div>
		<div class="si-footnote html5_aside epub-type_footnote" id="f30"><a class="si-backref" href="#ref_f30">30</a><span class="si-footnote-text">. Yeni Ahit, “Markos”, 9:24. (Y.N.)</span></div>
		<div class="si-footnote html5_aside epub-type_footnote" id="f31"><a class="si-backref" href="#ref_f31">31</a><span class="si-footnote-text">. Yeni Ahit, “Pavlus’tan Efeslilere Mektup”, 3:19. (Y.N.)</span></div>
	</div>
</body>
</html>