<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Tom Amcanın Kulübesi</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>14 <span class="inline">Evangeline</span></h1>
		<div class="epigraph-float html5_section">
			<p>... yaşama yansıyan parlak bir yıldız gibi</p>
			<p>Böyle bir ayna için pek tatlı bir imge</p>
			<p>Daha biçimini kalıbını bulmamış sevimli bir yaratık ki</p>
			<p>Daha açılmamış o güzelim gül koncası.<a class="si-noteref epub-type_noteref" href="#f6" id="ref_f6">6</a></p>
		</div>
		<div class="clear"/>
		<p>Mississippi! Chateaubriand’ın şiirinde, bir hayvan ve bitki mucizesinin ortasında akıp giden muhteşem ve süreğen bir yalnızlıklar nehri olarak betimlediği bu yerde nasıl da büyülü bir değnekle dokunurcasına görüntü değişiveriyordu.</p>
		<p>Ne var ki bir saat içinde bu yabanıl romantizm ve düşler nehri pek de düşsel ve güzel diye tanımlanamayacak bir gerçeğe dönüşmüştü. Dünyanın başka hangi nehri bir ülkenin bereket ve emeğini bağrında okyanusa taşır? Bir ülke ki, ürünleri tropiklerden kutuplara kadar her şeyi kucaklıyor!</p>
		<p>İvecen, köpüklü, kıyılara saldırarak akan anaforlu sularının ve eski dünyanın asla görmediği bu çetin, yorulmaz yarış biçiminin, dalgalar üstünde sürüp giden paldır küldür iş yoğunluğunun birbirine yaraşır bir benzerliği vardır. Ah! Bu dalgalar aynı zamanda daha da müthiş bir yük taşımıyorlar mı?.. Zulme uğrayanların gözyaşları, bilinmeyen bir Tanrı’ya yakaran zavallı, gafil yüreklerin umarsız acıları ve duaları... Bilinmeyen, görünmeyen, suskun ama yine de, “Bir gün olduğu yerden çıkıp dünyanın tüm zavallılarını kurtaracak olan bir Tanrı!”</p>
		<p>Ağır yüklü buharlı gemi giderken batan güneşin eğimli ışığı nehrin denizimsi genişliğinde, ürperen kamışlarda ve altın huzmeler vurdukça parlayan kasvetli kara yosun çelenklerinin sarktığı uzun koyu renk servilerde titreşiyordu.</p>
		<p>Uzaktan kare biçiminde gri, yekpare bir blok olarak görünecek kadar tıka basa pamuk balyalarıyla yüklü gemi ağır ağır en yakın pazara doğru yol alıyordu. Alçakgönüllü dostumuz Tom’u yine bulabilmemiz için kalabalık güverteleri bir süre araştırmamız gerekecek. Sonunda onu yüksekteki üst güvertede her yanı tıka basa dolduran pamuk balyalarının arasındaki köşede bulduk.</p>
		<p>Yarı Mr. Shelby’nin tanıtımından aldığı güvenle, yarı kişiliğinin kendi halinde, sessiz sedasız yapısından olsa gerek, Haley gibi birinin bile epey güvenini kazanmıştı.</p>
		<p>Önceleri adam onu gün boyu izlemiş, prangasız uyumasına asla izin vermemişti ama Tom’un yakınmasız sabrı ve açıkça görülebilen kendine yeterliliği, yavaş yavaş kısıtlamaları kaldırmasına neden olmuş ve Tom bir süre dilediğince gidip gelmesine izin veren şeref sözünün tadını çıkarmıştı.</p>
		<p>Her zaman sessiz, yardımsever ve aşağıdaki işçiler arasında baş gösteren her acil duruma el koymaya dünden hazır biri olarak Tom, herkesin güvenini kazanmıştı, bir Kentucky çiftliğinde çalışırcasına iyi niyetle onlara yardım etmek için canla başla saatler harcıyordu.</p>
		<p>Yapacak hiçbir şey bulamazsa üst güvertede pamuk balyalarının arasında kuytu bir köşede Kutsal Kitap’ına gömülüyordu, şimdi onu orada görüyoruz.</p>
		<p>New Orleans’ın iki yüz kırk kilometre kadar yukarısında nehir, çevredeki araziden yüksektir ve kıyıdaki beş-altı metre yüksekliğindeki koca setlerin arasından o müthiş kütlesiyle akar. Buharlı geminin güvertesindeki biri, yüzen bir şatodan bakarmışçasına arazinin her yanını, kilometrelerce uzağı görebilir.</p>
		<p>Tom’un da önünde birbiri ardına uzanan ekim alanları, yaklaştığı yaşamın haritasıydı.</p>
		<p>Uzakta, ağır işlerinde çalışan köleleri, daha da ötede efendinin sefa bahçeleriyle kâşanesini, onun epey uzağında da ekim alanının üstüne dizili, güneş ışığında parlayan kulübeleri gördü. Manzara önünden bir film şeridi gibi aktıkça garip zavallı yüreği, yaşlı, gölgeli kayın ağaçları, geniş serin salonlarıyla efendinin evine hemen yanı başındaki begonya ve yeşilliklerin sardığı küçük kulübesine, Kentucky çiftliğine geri dönecekti. Burada çocukluğundan bu yana birlikte büyüdüğü dostlarının bildik yüzlerini, akşam yemeği hazırlığı için eteği tutuşmuş, işi başından aşkın karısını görecekti, oyun oynayan çocuklarının neşeli kahkahalarını, dizindeki bebeğin bıcır bıcır konuşmasını duyacaktı, birden hepsi kayboldu; yine kamışlıkları, servileri ve parlayan ekim alanlarını gördü. Yine makinelerin gıcırtısıyla uğultusunu duydu, tümü de ona, yaşamının o evresinin sonsuza dek kapandığını söylüyordu.</p>
		<p>Böyle bir durumda karınıza yazarsınız, çocuklarınıza haber gönderirsiniz, ne var ki Tom yazamıyordu, onun için mektup diye bir şey var olmamıştı, ayrılık uçurumuna bir sözcük ya da işaretle bile köprü kurulamıyordu.</p>
		<p>Sizce böyle bir durumda Kutsal Kitap’ın üstüne birkaç damla gözyaşı dökülmesi tuhaf mı? Tom’un sözcükten sözcüğe ilerleyen parmağıyla vaat edilenin izinden gitmesi garip mi?</p>
		<p>Geç öğrendiğinden Tom çok ağır okuyabiliyor, zorlukla heceleyebiliyordu. Şansına, okumayı amaçladığı kitap ağır okumanın zarar vermesi bir yana her bir sözcüğün, o paha biçilmez değerini aklın kavrayabilmesi için, altın külçeleri gibi tek tek tartılmaları gereken bir kitaptı. Her sözcüğü parmağıyla izlerken ve yarısını yüksek sesle söyleyerek okurken bir an onu izleyelim.</p>
		<p>“Yü-re-ği-ni-zi-ele-me-koy-ver-me-yin. Ba-ba-mın-e-vin-de-bir-çok ma-li-kâ-ne-var-dır. Si-zin-i-çin-bir-yer-ha-zır-la-ma-ya-gi-di-yo-rum.”<a class="si-noteref epub-type_noteref" href="#f7" id="ref_f7">7</a></p>
		<p>Cicero sevgili biricik kızını gömdüğünde yüreği biçare Tom’un yüreği kadar içten bir acıyla doluydu, ikisi de insan olduğundan Cicero’nun acısı Tom’unkinden çok olmayabilir. Ne var ki Cicero umudun soylu sözcükleri üstünde durup düşünmez, gelecek bir birleşmeyi beklemezdi, böyle bir şeyin ayırdına varıp <em>görmüş</em> olsa bile büyük bir olasılıkla inanmazdı, önce kafasını metnin güvenilirlik derecesine, çevirinin doğruluğuna ilişkin binlerce soruyla doldurması gerekirdi.</p>
		<p>Ama fukara Tom’a göre, tam gereksinimi olan şey öylesine açık bir gerçeklikle ve tüm yüceliğiyle duruyordu ki karşısında, bir soru olasılığı basit kafasında hiç belirmedi. Doğru olmalıydı, yoksa, nasıl yaşayabilirdi?</p>
		<p>Tom’un Kutsal Kitap’ı bu işi bilen yorumcuların hiçbir yardım ve açıklaması olmamasına karşın, yine de ona en bilgece yorumdan daha çok yardım eden kendi bulduğu belirli yol işaretleri ve rehberlerle güzelleştirilmişti.</p>
		<p>Kutsal Kitap’ı efendisinin çocuklarının, özellikle de Efendi George’un ona okumasına alışkındı, okurlarken özellikle kulağına hoş gelen ya da yüreğini etkileyen bölümleri güçlü, göze çarpan mürekkep çizgileriyle işaretlerdi. Bu yüzden de Kutsal Kitap’ı değişik biçimde bir sürü işaretle baştan aşağı doluydu, bu sayede en sevdiği bölümleri arada neler olduğunu heceleme sıkıntısına girmeden bir çırpıda bulabiliyordu, şimdi önünde duran her bölümde geçmişte kalmış bir ev sahnesi ve geçmiş bir mutluluk anlatılıyordu. Kutsal Kitap’ı, yaşamında kalmış tek şey olduğu kadar, geleceğin de tek umudu gibi geliyordu ona.</p>
		<p>Yolcular arasında New Orleans’ta oturan, St. Clare adlı hali vakti yerinde genç bir beyefendi vardı. Yanında da beş-altı yaşındaki kızıyla ikisinin üstünde, özellikle de küçükte hakkı varmışçasına davranan bir de hanımefendi.</p>
		<p>Bir kez görüp de kolay unutulmayacak bir güneş ışığı ya da yaz rüzgârı kadar hareketli, burnunu her işe sokan kız sık sık Tom’un gözüne çarpıyordu.</p>
		<p>Bedeninin bebek tombulluğuyla çocuklara has o kare biçimi dışında çocuk güzelliğinin kusursuz bir örneğiydi.</p>
		<p>Çevresindeki havaya insanın düşünde gördüğü mitlere özgü doğaüstü bir yaratıkmışçasına bir güzellik titreşimi yayıyordu. Yüzü çizgilerindeki kusursuz güzellikten çok, anlamındaki o eşsiz, düş gibi içtenlikle bakanları hayranlıkla irkiltiyor, en duyarsız ve hayal gücünden yoksun olanları bile tam olarak nedenini kavrayamamalarına karşın etkiliyordu. Başının biçimiyle boynunu çevirişi ve göğsünde özellikle soylu bir hava vardı, uzun altınımsı kahverengi saçları çevresinde bir bulut gibi uçuşuyor, insanın ruhunu çeken altınımsı kahverengi ağır kirpiklerle çevrili mavi mor gözleri onu öbür çocuklardan ayırıyor, gemide oradan oraya koşarken herkes dönüp arkasından bakıyordu. Yine de ağırbaşlı ya da hüzünlü diyemeyeceğimiz bir çocuktu. Tam aksi, düşsel ve masum bir oyunbazlık çocuksu yüzüyle şen bedeninde yaz yapraklarının gölgesi gibi titreşiyordu. Durup dinlenmeden hareket ediyordu, gül ağzında hafif bir gülümseme, bulut gibi hafif adımlarla yaylanarak oradan oraya uçuyor, mutlu bir düşteymişçesine kendi kendine şarkı söylüyordu. Babasıyla “dişi gardiyanı” aralıksız peşinde koşmaktaydılar ama yakaladıklarında yine ellerinden bir yaz bulutu gibi erircesine sıyrılıyor, ne yaparsa yapsın kulağı asla bir sitem ya da azar sözcüğüne hedef olmuyor, gemide istediğini yapıyordu.</p>
		<p>Hep beyazlar giymiş olarak zerre kadar lekelenip kirlenmeden her yere gölge gibi girip çıkıyor, peri ayakları kaymadan, o görülesi mavi gözlü altın başıyla aşağıda da yukarıda da uçarcasına geçmedik köşe bucak bırakmıyordu.</p>
		<p>Ateşçi, kan ter içinde kaldığı ağır işinden başını kaldırdığında o gözleri bacanın öfkeli derinliklerine ya da korkuyla ve acıyarak müthiş bir tehlike içindeymişçesine ona dikilmiş buluyordu. Derken dümenci duralayıp gülümsüyor ve o resim gibi başköprü üstünün camından bir an parlayıp yok oluyordu. Günde bin kez kaba saba sesler ona iyilik diliyor, o geçerken sert yüzleri alışık olmadıkları bir yumuşaklık kaplıyor, kız korkusuzca tehlikeli yerlere sıçradıkça kaba, kurumlu eller hemen onu kurtarmaya uzanıyor, yolunu açıyordu.</p>
		<p>İyi hamurunun verdiği yumuşak, kolay etkilenen yapısıyla hep sade ve çocuksu olana sevgi beslemiş olan Tom, küçüğü her gün artan bir ilgiyle izliyordu. Çocuk ona ilahî bir şeymiş gibi geliyor, ne zaman derin mavi gözler tozlu bir pamuk balyasının ardından onu gözetlese ya da bir paket dizisinin üstünden ona dikilse, Tom’un neredeyse onun Yeni Ahit’ten çıkmış bir melek olduğuna inanası geliyordu.</p>
		<p>Küçük, sık sık Haley’in zincirler içinde oturan kölelerinin arasında üzgün üzgün dolaşıyordu. Aralarından kayarcasına geçerken onlara aklı karışmış, kederli bir içtenlikle bakıyor, bazen incecik elleriyle zincirlerini kaldırıyor, uzaklaşırken acıyla içini çekiyordu. Birkaç kez eli kolu şeker, fındık, fıstık, portakallarla dolu ortaya çıktı, neşeyle onları dağıttıktan sonra yine gitti.</p>
		<p>Tom yanına yaklaşmak gibi tehlikeli bir iş yapmadan bu küçükhanımı epey izledi.</p>
		<p>Tom bu küçük insanları sakinleştirip yaklaşmalarını sağlamak için yapılan basit davranışların pek çoğunu biliyordu ve rolünü son derece ustaca oynamaya karar verdi. Kiraz çekirdeklerinden şirin sepetçikler, ceviz çekirdeklerinden garip yüzler, mürver tohumlarından gülünç zıplayan adamlar yapmayı biliyordu, her tür ıslık çalmada da Orman Tanrı’sı Pan’la yarışabilirdi. Cepleri her zaman efendisinin çocukları için yaptığı öteberiyle dolu olurdu. O sırada da oturmuş, küçük kızla tanışabilmek ve arkadaşlık kurabilmek için övgüye değer bir sağduyuyla ufak tefek ilgi çekici şeyler yaratmıştı.</p>
		<p>Küçük utangaçtı, çevresinde olup biten her şeye doymaz bir ilgi göstermesine karşın onu yaklaştırmak kolay değildi. Önceleri sözü geçen küçük oyuncaklarla oyalanarak Tom’un yanındaki kutu ve paketlerin üstüne kanaryalar gibi tünedi, verdiği o minik şeyleri ağırbaşlı bir utangaçlıkla aldı, sonunda aralarında epey bir güven sağlandı. Tom olayların böyle bir isteği kaldıracak kadar olgunlaştığını düşündüğü anda, “Küçükhanımın adı ne?” diye sordu.</p>
		<p>“Evangeline St. Clare,” dedi küçük, “ama babam da herkes de bana Eva der. Şimdi... sizin adınız nedir?”</p>
		<p>“Benim adım Tom, geldiğim Kentucky’de küçük çocuklar bana Tom Amca derdi.”</p>
		<p>“Öyleyse ben de size Tom Amca diyeceğim, sizi sevdim,” dedi Eva. “Pekâlâ, Tom Amca nereye gidiyorsunuz?”</p>
		<p>“Bilmiyorum Miss Eva.”</p>
		<p>“Bilmiyor musunuz?”</p>
		<p>“Hayır, birine satılacağım. Kime bilmiyorum.”</p>
		<p>Eva çabucak, “Babam sizi satın alabilir,” dedi. “Alırsa güzel güzel eğleniriz. Hemen bugün ona sormalıyım.”</p>
		<p>“Teşekkür ederim küçükhanımcığım.”</p>
		<p>Gemi küçük bir iskelede odun almak için durduğunda babasının sesini duyan Eva hemen o yana seğirtti. Tom odunların yüklenmesine yardım etmek için ayağa kalktı. Az sonra öbürleriyle birlikte çalışmaya başladı.</p>
		<p>Eva’yla babası geminin iskeleden ayrılışını izlemek için küpeştedeydiler, çark suda birkaç kez döndü, birden geminin beklenmedik ani bir hareketiyle küçük kız dengesini yitirdi, bir anda küpeşteden suya uçtu. Ne yaptığını pek de bilmeden ardından suya dalmaya hazırlanan babayı, çocuğa en etkin yardımın yetiştiğini gören biri arkadan tuttu.</p>
		<p>Çocuk düşerken Tom alt güvertede, hemen onun altındaydı. Suya çarpıp battığını gördü, bir saniye sonra nehirde, yanındaydı. Geniş omuzlu güçlü kollu biri olduğundan, suyun üstünde kalmak onun için çocuk oyuncağıydı, bir an sonra çocuğu yakalayıp kollarına aldı, küçüğü tek elmişçesine uzanan yüzlerce ele vermek için her yanından sular damlayarak gemiye uzattı.</p>
		<p>Birkaç dakika içinde babası sırılsıklam, baygın haldeki küçüğü kucağına alıp hanımların kamarasına götürdü. Burada, bu tür olaylarda çok rastlandığı gibi, kim en yararlı şeyi yapacak da, onu iyileştirecek telaşıyla kadın yolcular arasında iyiliksever, iyi niyetli bir çekişme başladı.</p>
		<p>Ertesi gün gemi New Orleans’a yaklaşırken hava kapalı, bunaltıcıydı. Gemide ve kamaralarda bir bekleyiş ve hazırlık telaşı vardı, herkes eşyalarını topluyor, karaya çıkmak için hazırlanıyordu. Kamarotlarla oda hizmetlileri limana girmeyi “büyük bir gösteri” olarak ele alıyor ve güzel gemiyi düzenliyor, temizleyip parlatıyorlardı. Alt güvertede kollarını kavuşturmuş, arada bir geminin öbür yanındaki küçük topluluğa kaygıyla bakan dostumuz Tom oturuyordu.</p>
		<p>Bir gün öncekinden daha solgun bir yüzle güzel Evangeline de oradaydı, solgunluğundan başka kazaya ilişkin hiçbir iz taşımıyordu. Yanında kolunu rasgele bir pamuk balyasına dayamış zarif bir beyefendi oturuyordu, önünde açık duran kocaman bir defter vardı. Bir bakışta insan, bu beyin Evangeline’in babası olduğunu anlayabilirdi. Başı aynı soylu duruşu, aynı iri mavi gözler, aynı altınımsı kahverengi saçlar onda da vardı ama yüzünün anlamı tümüyle değişikti. İri, saydam mavi gözleri renk ve biçim olarak kızınınkilere benziyorsa da, bakışlarında sisli, düşsel bir derinlik vardı. Her şeyi temiz, gözüpek, parlaktı sanki ve tümü de bugünkü yaşamın ışığıyla aydınlanmıştı, güzel bedeninin her hareketine yerleşmiş olan teklifsiz üstünlük havası incelikliydi, güzel biçimli ağzında biraz gururlu biraz da alaycı bir şeyler seziliyordu. Yarı güler, yarı aşağılar bir havada, kayıtsız bir tavırla Haley’i dinliyor, Haley de olanca çenebazlığıyla pazarlık ettikleri nesnenin niteliğini ayrıntısıyla anlatıyordu.</p>
		<p>Haley bitirdiğinde beriki, “Tüm Hıristiyanca ve ahlaki erdemler bu kara deride toplanmış!” dedi.</p>
		<p>“Eh dostum, Kentucky’de dedikleri gibi ederi nedir kısaca onu söyle, bu işe kaç para ödenecek? Beni ne kadar kazıklayacaksın? Çıkar baklayı ağzından!” diye sözlerine devam etti genç adam.</p>
		<p>“Şimdi tutup da bin üç yüz dolar desem, yalnızca kendimi kurtarmış olurum, bunu da yapamam.”</p>
		<p>“Zavallıcık!” dedi kızın babası. Keskin, alaycı, mavi gözlerini ona dikmişti, “Ama bana öyle geliyor ki, o fiyata bana bırakacaksınız çünkü ben çok özel biriyim.”</p>
		<p>“Küçükhanım onun olması konusunda oldukça inatçı görünüyor, ki bu da doğal.”</p>
		<p>“Aa, elbette iyilikseverliğinizin bir nedeni olmalı. Şimdi, Hıristiyan olmanın merhameti adına, böyle bir konuda inat eden bir küçükhanımı minnettar bırakmak için ne kadar düşüreceksiniz fiyatını?”</p>
		<p>“Bakın, bir düşünün, şu kollara, at gibi güçlü geniş göğse bakın. Şu kafaya, geniş alna bakın, bu hesap yeteneğini gösterir, her şey gelir elinden. Bunu fark etmiş bulunuyorum. Böyle bir kafası ve bedeni olan zenci sıra dışıdır, bedeni için sıra dışılığı salakça bulabilirsiniz belki; ama hesap yeteneğine gelince, kesinlikle sıra dışı bir adam. Bu da öbürlerinden üstün olmasına neden oluyor. Bu adam eski sahibinin tüm çiftliğini çekip çeviriyordu. İş konusunda olağanüstü bir yeteneği vardır.”</p>
		<p>Genç adam ağzının köşesinde yine alaycı bir gülümsemeyle, “Kötü, kötü, çok kötü, çok şey biliyor! Hiç işe yaramaz. Sizin akıllı köleleriniz hep kaçar, at çalar, şeytana pabucunu ters giydirir. Bence bu kadar akıllı olduğu için birkaç yüz inmek zorunda kalacaksınız,” dedi.</p>
		<p>“Kişiliği için bir şey söyleyemesem de onda bir şeyler var. Bugüne dek gördüğünüz en dindar, en alçakgönüllü, duasız oturup kalkmayan varlık olduğuna sizi inandırmak için efendisiyle öbürlerinden referans belgeleri gösterebilirim. Geldiği yerde vaiz diyorlardı ona.”</p>
		<p>Genç adam kuru bir sesle, “Eh, ben de onu aile papazı olarak kullanırım artık. Hiç de fena fikir değil. Din, evimizde pek kimsenin umurunda değildir,” dedi.</p>
		<p>“Şaka ediyorsunuz.”</p>
		<p>“Şaka ettiğimi de nereden çıkarıyorsunuz? Az önce onun vaizliğini garanti etmediniz mi? Herhangi bir kilise meclisi ya da konseyce yoklandı mı ki? Hadi verin kâğıtlarınızı.”</p>
		<p>Tüccar, iri mavi gözlerdeki o şakacı pırıltıyı görüp tüm bu takılmaların sonunda bir nakit bağlama işi olduğuna kuşku duymasa, sabrını yitirebilirdi. Haley pamuk balyalarının üstüne yağlı defteri yayıp içinde kaygıyla birtakım kâğıtlar aramaya giriştiğinde de bu ruh durumundaydı, bu arada genç adam tepesine dikilmiş, umursamaz, şakacı bir tavırla ona bakıyordu.</p>
		<p>Eva çıktığı pamuk balyasının üstünden kolunu babasına dolayarak, “Babacığım, alın onu, ne ödediğiniz önemli değil,” diye usulca fısıldadı. “Paramız var, biliyorum, onu istiyorum.”</p>
		<p>“Ne için kedicik? Onu oyuncak ya da salıncaklı at olarak mı, ne için istiyorsun?”</p>
		<p>“Onu mutlu etmek için istiyorum.”</p>
		<p>“Değişik bir neden, gerçekten.”</p>
		<p>O anda tüccar, Mr. Shelby’nin imzalamış olduğu kâğıdı uzattı, genç adam da uzun parmaklarının ucuyla alıp kayıtsızca göz gezdirdi.</p>
		<p>“Bir beyefendi yazısı... Çok da güzel telaffuz edilmiş. Eh, bir bakalım, şu din konusunda kuşkularım var,” derken o eski gözünde yine, tehlikeli anlam belirdi. “Ülke dindar beyazlar yüzünden neredeyse mahvoldu, seçimlerden önceki şu dindar politikacılar gibi... Bu tür dindarlıklar her kilisede sürüp gidiyor, öyle ki insan kendini kimin aldatacağını bilemiyor. Şu anda pazarda geçerli olan din mi onu da bilmiyorum. Dinin nasıl satıldığını görmek için son zamanlarda gazetelere de bakmadım. Şu din işi için kaç yüz dolar eklersiniz?”</p>
		<p>“Şakalaşmak hoşunuza gidiyor,” dedi tüccar, “ama yine de tüm bunların bir <em>mantığı</em> var, dinde de değişiklikler olduğunu biliyorum. Bazısı dinsel toplantılardaki gibi kederlidir, beri yanda şarkı söyleyip böğüren dindarlar var, onlar arasında siyah ya da beyaz olmak bir şeyi değiştirmiyor ama bunlar gerçek ve bu zencilerin hemen hepsinde gördüğüm şu: Öylesine yumuşak, sessiz, sağlam, dürüst ve dindarlar ki, kimse onların yanlış bulduğu şeyi yapmak istemez sanki. Bu mektupta Tom’un eski efendisinin onun için ne söylediğini görüyorsunuz işte.”</p>
		<p>Ciddiyetle faturaların bulunduğu defterin üstüne eğilen genç adam, “Şimdi,” dedi, “gerçekten böyle bir dindar adamı alabileceğime, benim malım olarak deftere kayıt düşebileceğime güvence verirseniz, ben de biraz fazlasını ödemekte bir sakınca görmem. Ne diyorsunuz?”</p>
		<p>“Eh, bunu yapamam, her koyun kendi bacağından asılır diye düşünenlerdenim.”</p>
		<p>Genç adam, “En çok istediği zaman pazarlık edemeyen, din uğruna da daha çok para ödeyen biri için epey zor bir durum, değil mi?” dedi.</p>
		<p>Bir yandan cebinden bir tomar para çıkarıyordu. Para tomarını tüccara uzattı.</p>
		<p>“Alın, paranızı sayın bakalım <em>patron!</em>”</p>
		<p>“Pekâlâ.”</p>
		<p>Yüzü hoşnutlukla aydınlanan Haley boynuzdan yapılma mürekkep hokkasıyla satış faturalarını çıkarıp genç adama verdi. Genç adam, “Düşünüyorum da, ben böyle sınıflandırılıp kaydedilseydim,” dedi kâğıtlara göz gezdirirken, “kaç para ederdim. Başımın biçimi için bir sürü söz, bir o kadar da alnım, kollarım, ellerim, bacaklarım için söylenseydi, sonra eğitim, öğrenim, yetenek, dürüstlük, din! Hey Tanrı’m! Sonuncusu pek para etmezdi sanırım neyse, gel Eva,” diyerek kızının elini tuttu, geminin karşı tarafına yürüyerek parmağının ucunu Tom’un çenesine dayadı ve şakacı bir tavırla, “Başını kaldır da bak bakalım, yeni efendini nasıl bulacaksın Tom,” dedi.</p>
		<p>Tom başını kaldırıp baktı. O neşeli, genç, yakışıklı yüze hoşlanmadan bakmak olası değildi, Tom gözlerine yaş dolduğunu duyumsadı, heyecanla, “Tanrı sizi korusun efendim,” dedi.</p>
		<p>“Eh umarım korur. Senin adın ne? Tom mu?.. At sürebilir misin Tom?”</p>
		<p>“At sürmeye alışığım. Efendi Shelby’nin çok atı vardı.”</p>
		<p>“Önemli durumlar dışında haftada birden fazla sarhoş olmazsan seni arabacı yapmak iyi olacak sanırım Tom.”</p>
		<p>Tom susmuş, azıcık da incinmişti.</p>
		<p>“Ben hiç içmem efendim.”</p>
		<p>“Bu öyküyü daha önce de duydum Tom ama göreceğiz. İçmezsen daha farklı bir düzenin olur. Neyse, aldırma oğlum,” diye şakacı bir tavırla ekledi, Tom’un hâlâ üzgün olduğunu görünce de, “iyi niyetinden kuşkum yok,” dedi.</p>
		<p>“Kesinlikle öyle efendim,” dedi Tom.</p>
		<p>“Çok hoş zaman geçireceksiniz Tom, babacığım herkese karşı çok iyidir, yalnız hep güler onlara,” dedi Eva.</p>
		<p>“Bonservisiniz için babacığınız size minnettardır,” diyen St. Clare gülerek topukları üstünde dönüp uzaklaştı.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f6"><a class="si-backref" href="#ref_f6">6</a><span class="si-footnote-text">. Lord Byron, Don Juan, çev. Halil Köksel, YKY, İstanbul, 2013, XV. Kanto, XLIII. sekizlik, s. 495. (Y.N.)</span></div>
		<div class="si-footnote html5_aside epub-type_footnote" id="f7"><a class="si-backref" href="#ref_f7">7</a><span class="si-footnote-text">. Yeni Ahit, “Yuhanna”, 14:1-3. (Y.N.)</span></div>
	</div>
</body>
</html>