<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Tom Amcanın Kulübesi</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>13 <span class="inline">Quaker’da yaşam</span></h1>
		<p>Şimdi önümüzde sessiz bir sahne doğuyor. Büyük, oda gibi yapılmış, tertemiz boyalı bir mutfak, tek bir toz zerreciği olmayan sarı yer döşemesi tertemiz ama kararmış bir kuzine, dizi dizi parlak kalaylı kap ve iştah kabartacak sayısız lezzetli şey. Eski, sağlam, parlak yeşil tahta iskemleler. Üstünde değişik renkli yünlü parçalardan yapılmış yama işi yastıkla oturacak yeri geniş, küçük bir iskemle. Ayrıca geniş kollarının konukseverlilikle açık olması yetmiyormuş gibi kuştüyü yastıklarıyla da insanı çağıran eski, anaç, daha büyücek bir salıncaklı sandalye. Bu, gerçekten rahat, ayartıcı, eski bir sandalyeydi, değeri güven veren ev mutluluğuna yaraşır olmasından geliyordu. Yanında düzinelerce uzun tüylü kadife ya da brokar gibi kentsoylu oturma odası ıvır zıvırı göze çarpıyor, yavaşça öne arkaya sallanan sandalyedeyse, gözleri güzel bir dikişe eğili eski dostumuz Eliza oturuyordu.</p>
		<p>Evet, uzun kirpiklerinin gölgesine ve şefkatli ağzının çevresine birikmiş hüzünle Kentucky’deki evde olduğundan daha solgun ve zayıf Eliza işte oradaydı! Ağır acının disiplini altında o genç kız yüreğinin nasıl sağlamlaşıp yaşlandığı açıkça görülüyordu, iri, kara gözleri, küçük Harry’sinin tropik bir kelebek gibi yerde oradan oraya zıplayarak yaptığı oyunları izlemeye kalktığında daha önceki mutlu günlerinde orada olmayan direncinin derinliğini ve şaşmaz kararlılığını ortaya koyuyordu.</p>
		<p>Yanında, kucağına koyduğu parlak, kalaylı bir kaba dikkatle kurumuş şeftalileri ayıran bir kadın oturuyordu. Elli beş-elli altı yaşlarında olabilirdi ama yüzü, zamanın yalnızca parlaklık vermek ve donatmak için dokunduğu yüzlerdendi. Düz Quaker deseniyle yapılmış kar beyazı bürümcük başlığı, göğsünde huzurlu kıvrımların arasında yatan düz beyaz muslin mendili, kasvetli renkli şalıyla giysisi baktığımız anda hangi toplum kesiminden olduğunu hemen gösteriyordu. Sağlıklı, üstünde ayva tüyleri göze çarpan yumuşak, yuvarlak, pembe yüzü olgun bir şeftaliyi çağrıştırıyordu. Zamanın yer yer gümüşlettiği saçları, insanlara karşı iyi niyet, yeryüzünde barış dışında başka hiçbir kayıt düşmediği yüksek, yumuşak başlı alnından düzgünce geriye doğru taranmıştı, bir çift iri tertemiz, güvenilir ve sevgi dolu göz parlıyordu yüzünde ve kadının göğsünde çarpan iyilerin iyisi sadık yüreğin ta içini görmek için onlara dümdüz bakmak yeterliydi. Güzel genç kızlar için çok şey yazılıp çok şarkı söylenmiştir de, neden biri tutup da yaşlı kadınların güzelliğini işaret etmez? Bu uyarıdan esinlenmek isteyen varsa, şu anda küçük salıncaklı iskemlesinde oturan can dostumuz Rachel Halliday’i öneririz. İskemlenin çıkardığı gıcırtılı seslere bakılırsa ya gençliğinde soğuk almış ya astımlı ya da sinir bozukluğu olmalı; Rachel üstünde yavaş yavaş ileri geri sallandıkça o da alçak sesle başka bir iskemlede dayanılmaz olabilecek bir garç gurç, garç gurç sesiyle inleyip duruyordu. Ne var ki yaşlı Simeon Halliday bu sesin ona müzik gibi geldiğini sık sık söyler, çocuklarsa dünyada hiçbir şeyin annelerinin iskemlesinin sesine değişilmeyeceği konusunda ona katılır. Neden? Yirmi yılı aşkın bir süre o iskemleden yalnızca sevgi sözcükleri, erdeme ilişkin tatlı anımsatmalar ve anaç bir sevgiyle şefkat gelmiş, sayısız baş ve yürek ağrıları orada onanmıştı. Tinsel ve tensel tüm zorluklar orada çözülmüştü. Tümü de tek bir iyi, sevgi dolu kadın tarafından. Tanrı ondan razı olsun!</p>
		<p>Usulca şeftalilerinden başını kaldırıp, “Hâlâ Kanada’ ya gitmeyi düşünüyor musunuz Eliza?” diye sordu.</p>
		<p>“Evet efendim,” dedi Eliza, güçlü bir sesle. “Yola devam etmeliyim. Durmaya cesaret edemiyorum.”</p>
		<p>“Peki oraya gittiğinizde ne yapacaksınız? Bunu düşünmelisiniz kızım.”</p>
		<p>“Kızım” sözcüğü Rachel Halliday’in dudaklarından kendiliğinden çıkıvermişti, onun için “anne” de dünyanın en doğal sözcüğüydü.</p>
		<p>Eliza’nın elleri titredi, elişinin üstüne birkaç damla gözyaşı düştü ama o titremeyen bir sesle yanıtladı:</p>
		<p>“Yapacağım, ne bulabilirsem. Umarım bir şey bulabilirim.”</p>
		<p>“Dilediğiniz kadar burada kalabileceğinizi biliyorsunuz,” dedi Rachel.</p>
		<p>“Ah, teşekkür ederim,” dedi Eliza, “ama,” Harry’yi gösterdi, “geceleri uyuyamıyorum, dinlenemiyorum. Dün gece düşümde o adamın avluya girdiğini gördüm,” dedi ürpererek.</p>
		<p>Rachel gözlerini sildi.</p>
		<p>“Zavallı çocuk! Ama böyle hissetmemelisiniz. Tanrı’ nın buyruğuyla şimdiye kadar köyümüzden hiçbir kaçak alınıp götürülmedi. İnanıyorum ki siz de ilk olmayacaksınız.”</p>
		<p>O anda kapı açıldı, ufak tefek, kısa boylu, yusyuvarlak, iğne yastığı gibi bir kadın, sağlıkla parlayan ve olgun bir elmayı çağrıştıran neşeli yüzüyle kapıda durdu. Rachel gibi insana kasvet veren, gri bir elbise giymişti. Tombul göğsünde katlanmış gibi duran bir yakası vardı.</p>
		<p>Rachel neşeyle ona doğru yürüdü.</p>
		<p>“Ruth Stedman,” dedi, “nasılsınız Ruth?” Kadının iki elini candan bir tavırla tuttu.</p>
		<p>Ruth koyu gri iç karartıcı başlığını çıkardı. </p>
		<p>“İyiyim,” dedi ve mendiliyle başlığının tozunu silkeledi, bunu yaparken de küçük, şişman ellerin düzeltmek için tüm vuruş ve dokunuşuna karşın kaygısızca yerinde duran Quaker takkesinin altındaki yuvarlak başı göründü. İnatçı saç tutamları da şuradan buradan dışarı kaçmıştı, aldatılıp kandırılıp yerlerine sokulmaları gerekiyordu, yirmi beşinde görünen konuk, sonunda bu düzenlemeleri yaptığı aynadan döndü, ona bakanlar gibi durumdan hoşnut görünüyordu. Sağlıklı, candan, cıvıl cıvıl, ufacık bir kadındı, bu özellikleriyle erkeklerin yüreğini pek hoşnut etmiş olmalıydı.</p>
		<p>“Ruth, bu arkadaş Eliza Harris, bu küçük çocuk da size söz ettiğim çocuk.”</p>
		<p>Ruth, Eliza’yla uzun zamandır beklediği eski bir dostuymuşçasına el sıkışırken, “Sizi görmekten hoşnudum Eliza, çok...” dedi. “Sanırım bu da sevgili oğlunuz, ona pasta getirdim.” Kalp biçiminde küçük bir pastayı ona uzattı, çocuk da geldi, buklelerinin arasından baktıktan sonra utana sıkıla aldı.</p>
		<p>“Sizin bebeğiniz nerede Ruth?” dedi Rachel.</p>
		<p>“Aa, geliyor, tam içeri girerken Mary yakaladı, öbür çocuklara göstermeye ambara götürdü.”</p>
		<p>O anda kapı açıldı, dürüst bakışlı pembe beyaz, annesi gibi iri kahverengi gözlü Mary, çocukla birlikte içeri girdi.</p>
		<p>Rachel, “Hah, işte!” diyerek ilerledi ve beyaz şişman bebeği kollarına aldı. “Ne kadar sağlıklı, ne kadar da çabuk büyüyor!”</p>
		<p>Eline çabuk Ruth çocuğu alırken, “Hem de nasıl!” dedi, bir yandan da mavi ipekten küçük başlığını, bebeğin sarılıp sarmalandığı süslü ıvır zıvırları çıkarmaya başladı, orasını burasını çekiştirip kılık kıyafetini düzene koyduktan sonra tüm içtenliğiyle bebeği öpüp biraz kendine gelmesi için yere oturttu. Bebek bu tür davranışlara alışık görünüyordu, parmağını (o da ne kadar parmak sayılırsa) ağzına soktu ve kendi düşüncelerine gömüldü, bu arada annesi mavili beyazlı iplikten uzun bir çorap çıkararak hızla örmeye başladı.</p>
		<p>Anne yumuşak bir sesle, “Mary, çaydanlığı doldurursan iyi olur,” diye anımsattı.</p>
		<p>Mary çaydanlığı kuyuya götürdü, az sonra yine görünüp sobanın üstüne koydu, çok geçmeden çaydanlıktan tatlı mırıltılarla neşe ve konukseverliğin buhurdanı olan dumanlar çıkmaya başladı. Beri yanda, Rachel’in birkaç nazik uyarısına uyan aynı el, şeftalileri ateşin üstünde bir tavaya koymuştu bile.</p>
		<p>Rachel kar beyazı bir kalıp indirdi, önlüğünü bağlayarak sessizce bisküvi yapmaya koyuldu.</p>
		<p>Önce Mary’ye dönerek, “Mary, John’a söyler misiniz bir piliç hazırlasın,” demesi üzerine Mary odadan çıktı.</p>
		<p>Rachel bisküvi yapmayı sürdürürken, “Peki ya Abigail Peters nasıl?” diye sordu.</p>
		<p>“Ah, iyi,” dedi Ruth, “bu sabah oradaydım, yatağı topladım, evi temizledim. Öğleden sonra Leah Hills gitti, birkaç gün yetecek kadar ekmekle kek yaptı, bu akşam da gidip onu kaldıracağım.”</p>
		<p>“Ben de yarın gider, temizlik gerekiyor mu, onarılacak şey var mı, bir bakarım,” dedi Rachel.</p>
		<p>Ruth, “Aa, iyi olur,” dedi, sonra ekledi: “Hannah Stanwood’un hasta olduğunu duydum. John geçen gece oradaydı. Yarın oraya gitmeliyim.”</p>
		<p>“Akşama kadar kalacaksanız, John yemeğe buraya gelebilir,” diye önerdi Rachel.</p>
		<p>“Teşekkürler Rachel, bakalım yarın olsun da... Aa, Simeon geliyor.”</p>
		<p>Uzun boylu, dik duruşlu, kaslı bir adam olan Simeon Halliday, kurşuni pantolonu, paltosu ve geniş kenarlı şapkasıyla içeri girdi. Geniş, açık tuttuğu elini Ruth’un küçük, tombul avucuna doğru uzatırken sıcak bir tavırla, “Nasılsınız Ruth? John nasıl?” dedi.</p>
		<p>“Ah, John da, herkes de iyi,” dedi Ruth neşeyle.</p>
		<p>Rachel bisküvileri fırına koyarken, “Ne haber?” dedi.</p>
		<p>Adam “arkadaşlarıyla”yı vurgulayarak, “Peter Stebbins’in bana söylediğine göre bu akşam <em>arkadaşlarıyla</em> yola çıkması gerekiyormuş.” Bir yandan arkada, küçük sundurmadaki tertemiz bir muslukta ellerini yıkıyordu.</p>
		<p>Rachel, “Öyle mi?” dedi. Düşünceli gözlerle Eliza’ya bakıyordu.</p>
		<p>Simeon döndüğünde Eliza’ya, “Adı Harris mi demiştiniz?” dedi.</p>
		<p>Rachel çabucak kocasına baktı, Eliza titrek bir sesle, “Evet,” diye yanıtladı. Tümüyle ona egemen olan korkuları kendisine de verilecek haberler olabileceğini fısıldıyordu.</p>
		<p>Simeon sundurmada durup Rachel’i dışarı çağırdı.</p>
		<p>“Rachel Ana!”</p>
		<p>Rachel unlu ellerini önlüğüne silerek sundurmaya çıktı.</p>
		<p>“Ne istiyorsunuz?”</p>
		<p>“Bu kızın kocası da Quaker’da ve bu gece burada olacak.”</p>
		<p>Rachel’in yüzü sevinçten ışıl ışıl olmuştu.</p>
		<p>“Gerçekten mi?”</p>
		<p>“Gerçekten. Peter dün arabayla öbür yere inmişti, orada yaşlı bir kadınla iki adam bulmuş, biri adının George Harris olduğunu söylemiş, anlattıklarından çıkardığım kadarıyla kim olduğundan kuşkum kalmadı. Akıllı, hoş bir adam. Şimdi söyleyelim mi?”</p>
		<p>“Ruth’a söyleyelim,” dedi Rachel.</p>
		<p>“Ruth gelsenize!”</p>
		<p>Ruth örgüsünü bıraktı, hemen arka sundurmaya çıktı.</p>
		<p>“Ne dersiniz Ruth, Simeon, Eliza’nın kocasının son geleceklerin arasında olduğunu, bu gece burada olacağını söylüyor.”</p>
		<p>Ufak tefek Quaker’lı kadın o kadar sevindi ki, konuşma yarım kaldı. Küçük ellerini çırparak yerinden zıplarken Quaker takkesinin altından fırlayan iki asi bukle beyaz boyun atkısının üstüne düştü.</p>
		<p>Rachel tatlı bir sesle, “Yavaş canım! Susun Ruth, söyleyin bakalım ona şimdi söyleyelim mi?” diye sordu.</p>
		<p>“Hiç kuşkusuz, şu anda hem de! Benim John’um olsa ne hissederdim sanıyorsunuz? Söyleyin, hemen!”</p>
		<p>Simeon gülümseyen bir yüzle Ruth’a baktı.</p>
		<p>“Kendinizi yalnızca komşunuzu nasıl seveceğinizi öğrenmeye adıyorsunuz Ruth.”</p>
		<p>“Kesinlikle. Bizler bunun için yaratılmadık mı zaten? John’la bebeği sevmeseydim, o kızcağız için bunları duyumsamayı da bilemezdim. Hadi, gelin, hemen söyleyin ona, söyleyin!”</p>
		<p>Ellerini ikna etmeye çalışarak Rachel’in koluna koydu.</p>
		<p>“Onu sizin yatak odanıza götürün, ben de bu arada tavuğu kızartayım.”</p>
		<p>Rachel, Eliza’nın dikiş diktiği mutfağa geldi, küçük yatak odasının kapısını açarak tatlı bir sesle, “Gelin evladım, size haberlerim var,” dedi.</p>
		<p>Eliza’nın solgun yüzüne kan geldi, sinirli bir tedirginlik içinde titreyerek kalktı, oğluna baktı.</p>
		<p>Küçük Ruth, “Hayır hayır,” diyerek atılıp ellerini tuttu. “Sakın korkmayın, haberler iyi Eliza, girin, içeri girin!” Onu kapıya doğru usulca itti, girince arkasından kapattı, sonra da dönüp küçük Harry’yi kucaklayarak öpmeye başladı.</p>
		<p>“Babanızı göreceksiniz küçüğüm. Biliyor mu? Babası geliyor!”</p>
		<p>Çocuk şaşkınlıkla ona bakarken bunu üst üste birçok kez yineledi.</p>
		<p>Bu arada kapının öte yanında başka bir sahne vardı. Rachel Halliday, Eliza’yı kendine doğru çekti.</p>
		<p>“Tanrı’nın inayeti üstünüzde evladım, kocanız köleleri kapattıkları yerden kaçmış.”</p>
		<p>Bir anda Eliza’nın yanaklarına çıkıp kıpkırmızı yapan kan aynı hızla koca bir dalga gibi gerisingeri yüreğini buldu. Bayılmak üzere olan Eliza bembeyaz bir yüzle oturdu.</p>
		<p>Rachel elini onun başına koydu.</p>
		<p>“Cesaretini topla yavrum. Dostlar arasında, onlar bu gece buraya getirecekler onu.”</p>
		<p>“Bu gece!” diye yineledi Eliza. “Bu gece!” Sözcükler tüm anlamını yitirmişti, kafası düşte gibi ve karmakarışıktı, her şey bir anda sis kesildi.</p>
		<p>Gözünü açtığında rahat, sıcak bir yatakta, üstünde bir battaniyeyle yatıyor, küçük Ruth da ellerini kâfuruyla ovuşturuyordu. Düşteymişçesine hoş bir gevşeklik duyuyordu, uzun süre ağır bir yükü taşımış birinin bu yükten kurtulduğunda dinlenmesi gibi bir duyguydu bu. Kaçtığının ilk saatinden beri bir an bile gevşememiş sinirleri kendini bırakmış, üstüne garip bir güven ve dinginlik gelmişti, iri kara gözleri açık orada öylece yatarken sessiz bir düşteymişçesine çevresindeki hareketleri izledi. Öbür odanın kapısının açık olduğunu, kar beyazı örtüsüyle sofrayı gördü, çaydanlığın mırıltılı şarkısını duydu, Ruth’ un kek ve reçel tabaklarıyla gidip geldiğini, arada bir Harry’nin eline bir dilim kek vermek, başını okşamak ya da kar beyazı parmaklarını buklelerine dolamak için durduğunu gördü. Ara sıra yanına gelen ve iyi niyetini göstermek istercesine örtüleri sıkıştıran, yastıkları kabartan Rachel’in iri anaç bedeninin biçimini gördü ve iri, tertemiz, kahverengi gözlerinden yayılan bir tür güneş ışığının ayırdına vardı. Ruth’un kocasının içeriye girdiğini, kadının hemen ona koşup içtenlikle konuşmaya başladığını, arada da küçük parmağının hoş bir hareketiyle odayı gösterdiğini gördü. Onu, kollarında bebekle çay sofrasına otururken izledi, hepsini masanın çevresinde gördü, küçük Harry’yi yüksek bir iskemlede Rachel’in anaç kanadı altında seyretti, alçak sesle konuşma mırıltılarını, çay kaşıklarının hafif tınısını, fincanlarla tabakların müzikal bir ses çıkaran vuruşlarını duydu, tümü de harika bir düşün dinginliğinde birbirine karıştı ve Eliza uyudu, o donmuş yıldızlı gecede çocuğunu alıp kaçtığı korkunç gece yarısından beri hiç uyumamışçasına uyudu.</p>
		<p>Düşünde güzel bir ülke gördü, ona dinlenmek için yaratılmış gibi gelen bir yer... Yeşil kıyılar, hoş adalar, çok güzel parlayan sular... Tatlı seslerin fısıldaştığı o yerde bir ev vardı, orada oğlunun özgür ve mutlu bir çocuk olarak oynadığını gördü. Kocasının ayak seslerini duydu, yaklaştığını hissetti, kocasının kolları onu sardı, adamın gözyaşları onun yüzüne damlıyordu, derken uyandı! Bu bir düş değildi! Gün ışığı gideli çok olmuştu, çocuğu yanında yatmış sakince uyuyor, masanın üstünde ölgün bir mum yanıyor, kocası yastığın yanı başında hıçkırarak ağlıyordu.</p>
		<p>Quaker ertesi sabah neşeyle doluydu. Rahibe Rachel erkenden kalkmış, dünü anlatırken okurlarımıza tanıtmaya fırsat bulamadığımız işi başından aşkın kızlar ve oğlanlarla birlikte kahvaltı hazırlamaya koyulmuştu. İncelikle, “Şöyle yapsanız,” ya da, “Böyle yapsanız daha iyi olmaz mı?” diyordu sık sık. Indiana’nın varlıklı koyaklarında kahvaltı karmaşık, çok değişik biçimleri olan bir şeydi. Cennette gül yaprağı toplar ve çalıları düzeltircesine özenle yapılan bu iş için ana elden, başka öbür ellerden de yardım istenirdi. John taze su için kaynağa koşarken, ikinci Simeon da mısır ekmeği için un eliyor, Mary kahveyi çekerken, Rachel sessiz sedasız, yumuşak bir tavırla gidip geliyor, bisküvi yapıyor, tavuğu kesiyor ve her şeyin üstüne güneş ışığı gibi yansıyordu. Bu kadar çok sayıda gencin gayretkeşliğinden kaynaklanan bir düzensizlik nedeniyle çatışma ya da sürtüşme tehlikesi baş gösterdiğinde Rachel’in o tatlı “hadi canım” ya da “ben olsam”ı zorluğun üstesinden gelmekte hemen yeterli oluyordu. Ozanlar aşk esini veren Venüs kuşağını yeğleseler de biz her şeyi uyum içinde yürüten Rachel Halliday kuşağını yeğliyoruz. Böylesi çağımıza daha uygun.</p>
		<p>Öbür tüm hazırlıklar sürüp giderken büyük Simeon, köşedeki küçük aynanın önünde, ceketsiz, hiç de pederşahi sayılamayacak bir işlem olan tıraş olma işine dalmıştı. Büyük mutfakta her şey öyle toplum kurallarına uygun, öyle sessiz ve öyle uyumluydu ki, herkese o an yapmakta olduğu işi yapmak dünyanın en hoş şeyiymiş gibi geliyordu ve ortalıkta öylesine karşılıklı güven ve içtenlikli bir dostluk havası vardı ki, çatallarla bıçaklar bile masaya konurken toplum kurallarına uygun bir ses çıkarıyorlardı; tavadaki tavukla domuz pastırmasının şen bir cızırtısı vardı, hiçbir şey pişirilmek kadar hoşlarına gitmiyor gibiydi; George, Eliza ve küçük Harry odadan çıktıklarında, hiç kuşkusuz onlara düş gibi gelen yürek dolusu şenlikli bir hoş geldinle karşılaştılar.</p>
		<p>Sonunda herkes kahvaltıya oturdu, bu arada Mary sobanın başında gözlemeleri pişiriyor, tam kıvamına gelip o altınımsı kahverengiyi aldıklarında çabucak masaya koyuyordu.</p>
		<p>Rachel masanın baş tarafında hiç bu kadar içten ve merhamet dolu bir mutluluk sergilememişti. Kek tabaklarını geçirişinde ya da bir fincan kahve koyuşunda öyle bir anaçlık ve sıcak yüreklilik vardı ki verdiği her yiyecekle içeceğe bir ruh katıyor gibiydi.</p>
		<p>George beyaz adamın masasına ilk kez onunla eşit koşullarda oturuyordu, önceleri tedirgin sıkıntılı, ne yapacağını bilmez durumdaydı ama hepsi öyle solukluydu ki George’un sıkıntısı, her şeyden taşan bu alçakgönüllü iyiliğin candan sabah ışığında sis gibi dağıldı.</p>
		<p>Bu gerçek bir evdi, ev... George’un henüz anlamını bilmediği bir sözcüktü. Bir Tanrı inancı ve O’nun takdiri yüreğini sarmaya başlarken güven ve korunmanın altın bulutu karşısında karamsar, insanı insandan kaçıran ve üzüntüden perişan eden ateist kuşkular yok oldu. İçindeki katı umutsuzluk İncil’in ışığında eridi. Karşısındaki yüzler, iyi niyetleri, gösterdikleri sevgi bir azize uzatılan bir bardak suydu sanki. Bu ona verilmiş en güzel öğüt oldu. Küçük Simeon mısır ekmeğine yağ sürerken, “Baba, ya yaptığınız ortaya çıkarsa?” diye sordu.</p>
		<p>Simeon usulca, “Para cezamı öderim,” dedi.</p>
		<p>“Ya tutuklarlarsa?”</p>
		<p>Simeon gülümseyerek, “Annenizle çiftliği çekip çeviremez misiniz?” diye sordu.</p>
		<p>“Annem her şeyi yapabilir ama böyle yasalar yapmak utanç verici değil mi?”</p>
		<p>“Yöneticilerinizden kötü söz etmemelisiniz Simeon,” dedi babası ciddiyetle. “Tanrı dünya nimetlerini hakça kullanmamız ve merhametli olmamız için veriyor, yöneticilerimiz bunun için bir bedel isterlerse, vermeliyiz.”</p>
		<p>Çocuk her çağcıl yenilikçi kadar kendini Hıristiyan hissetmeyerek, “Eh, ben o yaşlı köle sahiplerinden yine de nefret ediyorum!” dedi.</p>
		<p>“Size şaşıyorum oğlum,” dedi Simeon, “anneniz hiç öğretmemiş. Tanrı bir derdi için kapıma göndermişse, köleye yaptığımın aynını köle sahibine de yaparım.”</p>
		<p>Küçük Simeon kıpkırmızı kesildi ama annesi gülümseyerek, “Simeon benim iyi çocuğumdur, yavaş yavaş büyüyüp babası gibi olacak,” dedi.</p>
		<p>George kaygıyla, “Değerli beyefendi, umarım bizden kaynaklanan bir sorun yaşamıyorsunuzdur,” dedi.</p>
		<p>“Hiçbir şeyden korkunuz olmasın George, dünyaya bunun için gönderilmedik. İyi bir neden yüzünden sorunla karşılaşmazsak adımızı hak etmiyoruz demektir.”</p>
		<p>“Ama bu <em>benim</em> yüzümdense, dayanamam,” dedi George.</p>
		<p>“Öyleyse korkmayın dostum George, biz bunu sizin için değil, Tanrı ve insanoğlu adına yapıyoruz. Bugün sessizce dinlenin, bu gece saat onda Phineas Fletcher sizleri öbür durağa götürecek, sizi ve öbürlerini. Peşinizdekiler işi sıkı tutuyor, gecikmemeliyiz.”</p>
		<p>“Sorun buysa neden akşamı bekliyoruz?” dedi George.</p>
		<p>“Gündüz burada güvendesiniz, burada herkes dosttur ve tümü de gözlemede. Gece gitmeniz daha güvenli.”</p>
	</div>
</body>
</html>