<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Tom Amcanın Kulübesi</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>41 <span class="inline">Genç efendi</span></h1>
		<p>İki gün sonra genç bir adam hafif bir atlı arabayı Çin ağaçlarının altındaki yoldan sürerek geldi, dizginleri aceleyle atın boynuna atarak aşağı atladı ve evin sahibini sordu.</p>
		<p>Adam, George Shelby’ydi, oraya kadar nasıl gelebildiğini anlatmak için öykümüzde geriye gitmemiz gerekiyor.</p>
		<p>Miss Ophelia’nın, Mrs. Shelby’ye mektubu yerine ulaşmadan şanssız bir kaza sonucu bir postane köşesinde bir-iki ay beklemiş, varıncaya kadar da elbet, Tom Red Nehri’nin bataklıklarında yitip gitmişti. Mrs. Shelby mektubu pürdikkat okumuştu ama bu konuda hemen harekete geçmek olanaksızdı. O zaman yüksek ateşten kendini kaybetmiş yatan kocasının hasta yatağının başında bekliyordu. Bu arada genç bir adam olmuş olan Efendi George Shelby, annesinin en sadık yardımcısı olarak hep yanında, babasının işlerini yönetmekte tek dayanağıydı. Miss Ophelia önlemini alıp mektubu St. Clareler’le iş yapan avukata göndermişti, en önemlisi acil bir durum olursa ona mektup yazıp bilgi alınabilecekti. Birkaç gün sonra Mr. Shelby’nin ansızın ölmesiyse ortaya acil olarak ilgilenilmesi gereken pek çok şey çıkarmıştı.</p>
		<p>Mr. Shelby karısının yeteneğine duyduğu güveni onu malların tek vârisi yapmakla göstermiş, bu da Mrs. Shelby’ ye büyük ve karmaşık bir iş yoğunluğu getirmişti.</p>
		<p>Mrs. Shelby ona özgü özelliği olan gücüyle kendini karmakarışık olmuş iş ağını çözmeye verdi, George’la birlikte bir süre hesapları tutup incelemek, malları satıp borçları yoluna koymakla uğraştılar. Mrs. Shelby her şeyin anlaşılır, kolay kavranabilir bir duruma getirilmesine karar vermişti, sonuçlar da neler yapabileceklerini gösteriyordu. Bir süre sonra avukatlarından Miss Ophelia diye birinin onlara ulaştırılmasını istediği bir mektup aldılar. Avukat olayı bilmediğini, bir açıkartırmada birinin satıldığını, bu konuda bir bilgisinin olmadığını yazıyordu.</p>
		<p>Bu sonuç karşısında ne George ne de Mrs. Shelby rahat edebilirdi. Altı ay sonra George annesinin bir işi için nehrin aşağısına gittiğinde New Orleans’a da uğramış, Tom’u bulmak ve yardımcı olmak amacıyla soruşturmalarına hız vermişti. Birkaç aylık başarısız bir soruşturmadan sonra George, New Orleans’ta olayı bilen birine rastlamış, eski dostunu yeniden satın alabilmek umuduyla parayı cebine koyup Red Nehri’nin buharlı gemisine atlamıştı.</p>
		<p>Çok geçmeden Legree’yi oturma odasında bulduğu eve buyur edildi.</p>
		<p>Legree yabancıyı asık yüzlü bir konukseverlikle kar-şıladı.</p>
		<p>Genç adam, “Anladığım kadarıyla New Orleans’tan Tom adlı birini satın almışsınız. Daha önce babamın evinde çalışıyordu, yeniden satın alabilir miyim diye geldim,” dedi.</p>
		<p>Legree’nin kaşları çatıldı, öfkeyle patladı:</p>
		<p>“Evet öyle birini almıştım, kıran kırana bir pazarlıkla üstelik! Gördüğüm en serkeş, en sırnaşık ve saygısız köpekti! Her biri sekiz yüz bin dolar eden iki kız zencinin kaçmasına yardım etti. Bu işi ayarladı, nerede olduklarını söylemesi için sıkıştırınca da şimdiye kadar bir zenciye attığım en büyük köteği atmama karşın bildiğini ama anlatmayacağını söyleyerek bana karşı durdu. Ölmeye çalıştığını sanıyorum ama yapabilecek mi bilmem!”</p>
		<p>George fazla düşünmeden, hemen, “Nerede?” diye sordu. “Göreyim.” Genç adamın yanakları al al olmuş, gözleri ateş saçıyordu ama sağduyulu davranıp bir şey söylemedi.</p>
		<p>George’un atını tutan ufak tefek biri, “O barakada,” dedi.</p>
		<p>Legree oğlanı tekmeleyip küfrü bastı ama George tek bir söz daha etmeksizin döndü, söylenen yere doğru gitmeye başladı.</p>
		<p>O öldürücü geceden bu yana Tom iki gündür yatıyor ama acı duymuyordu. Tüm sinirleri körelmiş, yitmişti. Güçlü ve iyi örülmüş bir beden, tutsağı olarak tuttuğu ruhu bir anda salıvermediğinden sessiz bir uyuşukluk içinde, yatıyordu. Gecenin karanlığında sayılı dinlenme dakikalarını Tom’un çaldığı zavallı yitik insancıklar, onun kendilerine kucak dolusu verdiği sevginin birazını göstererek görevlerini yerine getirmek için gizlice gelmişlerdi. Gerçekten bu müritlerin verebileceği çok az şey vardı, yalnızca bir tas soğuk su belki de; ama bunu tüm yürekleriyle veriyorlardı. O dürüst, baygın yüze yaşlar damlıyordu. Bunlar zavallı gafil dinsizlere geç gelen pişmanlığın yaşlarıydı. Tom’un ölmekte olan bedeni, süreğen sevgisi ve sabrı tüm pişmanlıkları uyandırmış, hiçbir şeyini bilmedikleri ama kendilerine sevgiyi öğreten bu insan için, geç kavuştukları Kurtarıcıları için ellerinden geleni yapmaya, üstüne dualarını üflemeye koyulmuşlardı.</p>
		<p>Gizlendiği yerden dışarı süzülen Cassy’nin kulağına onunla Emmeline yüzünden verilen kurban ve onun ağzını açıp haklarında tek bir söz etmediği çalınmış, o sevgi dolu ruhun hâlâ soluk almaya gücü olduğunu öğrendiğindeyse duyguları çözülmüş, uzun umutsuzluk kışıyla buzlu yılları geride bırakan o karanlıklar içindeki umutsuz kadın ağlayarak dua etmişti.</p>
		<p>George barakaya girdiğinde başının döndüğünü hissetti, yüreği hastalanmış gibi geliyordu ona.</p>
		<p>“Bu olabilir mi, olabilir mi?” diyerek Tom’un yanı başına diz çöktü. “Tom Amca, zavallı, zavallı eski dostum!”</p>
		<p>Sesteki bir şey ölmekte olan kulağa ulaştı. Başını usulca çevirerek gülümsedi ve, “İsa, kuştüyü yastıklar kadar rahat / Bir ölüm döşeği hazırlayabilir,” dedi.<a class="si-noteref epub-type_noteref" href="#f67" id="ref_f67">67</a></p>
		<p>Zavallı arkadaşının üstüne eğilirken genç adamın yiğit yüreği için onur sayılacak yaşlar gözlerinden döküldü.</p>
		<p>“Ah sevgili Tom Amca! Lütfen uyan, bir kez daha konuş! Bana bak, Efendi George burada, senin küçük Efendi George’un. Beni tanımıyor musun?”</p>
		<p>Tom gözlerini açarak, “Efendi George!” dedi, zor duyulur bir sesle konuşuyordu. “Efendi George!” Şaşırmış görünüyordu. George’un orada olduğu düşüncesi yavaş yavaş tüm ruhunu dolduruyor gibiydi, anlamsız bakan tek göz bir noktaya odaklanıp ışıldadı, tüm yüzü aydınlandı, ellerini kavuşturdu, yaşlar yanaklarından süzülmeye başladı.</p>
		<p>“Tanrı’ya şükürler olsun! Bu... bu benim tek isteğimdi! Beni unutmamışlar. Ruhumu ısıtıyor bu, yaşlı yüreğime iyi geliyor! Şimdi huzur içinde öleceğim! Tanrı’ya şükürler olsun!”</p>
		<p>“Sen ölmeyeceksin! <em>Ölmemelisin</em>, bunu aklına bile getirmemelisin! Seni satın alıp eve götürmeye geldim,” dedi George. Heyecan içinde çabuk çabuk konuşuyordu.</p>
		<p>“Ah Efendi George, çok geç kaldın. Tanrı beni aldı, eve götürecek, ben de gitmeye can atıyorum. Cennet, Kentucky’den iyidir.”</p>
		<p>“Ah, ne olur ölme! Beni öldürür bu! Senin bu kadar acı çektiğini, bu eski barakada, burada yattığını düşündükçe yüreğim parçalanacak! Zavallı, zavallı dostum!”</p>
		<p>Tom ciddi bir sesle konuştu:</p>
		<p>“Bana zavallı deme! Eskiden zavallı bir adamdım ama bu artık geçti, eskilerde kaldı. Şimdi ben lütfa açılan kapının önündeyim! Ah Efendi George! <em>Cennet geldi!</em> Zafer benim! Tanrı İsa, zaferi bana verdi! Lütuf O’nun adıdır!”</p>
		<p>George bu yarım yamalak söylenmiş cümlelerdeki güçle tutku karşısında huşu dolu bir hayranlık içinde donakalmıştı. Oturduğu yerden sessiz sedasız bakakaldı.</p>
		<p>Tom onun elini yakalayıp konuşmasını sürdürdü:</p>
		<p>“Chloe’ye söyleme, zavallı kadıncağıza benim nasıl olduğumu söyleme, bu onun için korkunç olur. Yalnızca benim lütfa doğru gittiğimi ve kimse için bundan geri kalamayacağımı söyle. Bir de her yerde, her gün Tanrı’nın yanı başımda durmuş olduğunu, her şeyi benim için kolaylaştırıp hafifletmiş olduğunu söyle. Ah o zavallı çocuklar, ya bebek? Yüreğim en çok onlar için her gün yeni baştan kırılıyor! Onlara benim yolumu izlemelerini söyle!.. Efendiyle sevgili iyi yürekli hanımefendiye, oradaki herkese de sevgilerimi söyle! Sen biliyorsun, ben onların hepsini seviyorum! Her yerdeki her yaratığı seviyorum! Sevgiden <em>başka </em>bir şey yok! Ah Efendi George! Şu Hıristiyan olmak nasıl bir şey!”</p>
		<p>O anda, aylak aylak gezinmekte olan Legree barakanın kapısına yaklaştı, inatla taşıdığı o yapmacık umursamazlıkla içeri şöyle bir göz attı sonra dönüp yürüdü.</p>
		<p>George müthiş bir öfkeyle, “Yaşlı şeytan! Günün birinde şeytanın bunun karşılığını <em>ona</em> ödeteceğini bilmek insanın içini rahatlatıyor!” dedi.</p>
		<p>Tom, “Yoo, yapmayın, yapmamalısınız!” diyerek onun eline yapıştı. “O zavallı, sefil bir yaratık! Böyle bir şeyi düşünmek bile korkunç! Pişman olsa Tanrı yine bağışlar onu ama korkarım hiç olmayacak!”</p>
		<p>“Umarım olmaz! <em>Onu</em> cennette görmeyi istemem doğrusu!”</p>
		<p>“Susun Efendi George, bu beni kaygılandırıyor! Böyle düşünmeyin! Aslında bana gerçekten kötülüğü dokunmadı yalnızca cennetin kapılarını açtı, o kadar!”</p>
		<p>Genç efendisiyle karşılaşmanın verdiği neşenin ölmekte olan Tom’a verdiği onun içine kadar işleyen o güç dalgası geldiği gibi çabucak söndü. Tom’un üstüne bir anda bir halsizlik çöktü, yüzünden öbür âlemlere yaklaştığını gösteren o gizemli ve yüce değişim geçti. Derin uzun soluklar almaya başladı, geniş göğsü ağır ağır kalkıp iniyordu. Yüzünde zafer kazanmış birinin ifadesi vardı.</p>
		<p>Ölümcül zayıflığın sezildiği sesiyle, “Kim... kim bizi Tanrı’nın sevgisinden ayırabilir?”<a class="si-noteref epub-type_noteref" href="#f68" id="ref_f68">68</a> dedi ve bir gülümseyişle uykuya daldı.</p>
		<p>George, korkuyla huşu karışımı bir duygunun ağırbaşlılığı içinde kalakalmış, öylece oturuyordu. Oldukları yer ona kutsalmış gibi geldi, artık yaşamın olmadığı gözleri kapayıp ölünün başından doğrulduğunda aklında alçakgönüllü yaşlı dostunun söylediği tek bir söz vardı.</p>
		<p>“Şu Hıristiyan olmak nasıl bir şey!”</p>
		<p>Döndü, arkasında aksi yüzlü Legree duruyordu. Ölüm olayındaki bir şey o gençliğe özgü tutkusunun doğal şiddetini engelleyivermişti. Legree’nin varlığı George’a tiksindirici gelmiş, içinden gelen tek şey olabildiğince az konuşarak oradan uzaklaşmak olmuştu.</p>
		<p>Keskin kara gözlerini Legree’ye dikerek ölüyü gösterdi, sözü dolandırmadan, “Ona yapacağınızı yapmışsınız. Ceset için ne ödeyeceğim? Götürüp onu doğru dürüst gömmek istiyorum,” dedi.</p>
		<p>Legree dediğim dedik tavrıyla, “Ölü zencileri satmıyorum. İstediğiniz zaman istediğiniz yere gömebilirsiniz,” dedi.</p>
		<p>George durmuş cesede bakan birkaç zenciye, “Çocuklar,” dedi, “bana yardım edin de kaldırıp arabama taşıyalım, bir de kürek bulun.”</p>
		<p>Biri kürek getirmek için koştu, öbür ikisi George’un cesedi arabaya taşımasına yardım ettiler.</p>
		<p>George buyruğunu değiştirmeksizin durmuş, zoraki bir umursamazlıkla ıslık çalan Legree’ye ne baktı ne de onunla konuştu. O da aksi bir tavırla onları kapıda duran arabaya kadar izledi.</p>
		<p>George pelerinini arabaya yaydı, oturulacak yeri azıcık oynatarak yer açtı ve cesedi özenle yatırdı. Sonra döndü, Legree’ye gözlerini dikti, sakin olmaya kendini zorlayarak, “Size bu canavarca zulüm için ne düşündüğümü daha söylemedim,” dedi, “burası ne yeri ne de zamanı ama bayım bir masumun kanını akıttınız. Sizi adalete vereceğim. Bu cinayeti açıklayacağım. Karşıma çıkan ilk yetkili makama sizi bildireceğim.”</p>
		<p>Legree parmaklarını tepeden bakan bir tavırla şıklattı.</p>
		<p>“Öyle yapın. Bunu yaparken sizi görmek isterdim. Tanıkları nereden bulacaksınız? Hadi canım siz de!”</p>
		<p>George bir anda bu meydan okumadaki gücü gördü. Çevrede tek bir beyaz yoktu, kaldı ki Güney mahkemelerinde zenci kanı taşıyanların tanıklığı kabul edilmiyordu. O anda hak adına yüreğinden taşan öfke çığlığıyla gökleri bile yırtabilecekmiş gibi geldi ona ama boşunaydı.</p>
		<p>Legree, “Ölü bir zenci için amma da şamata, ha!” dedi.</p>
		<p>Bu sözler barutu ateşleyen kıvılcım etkisi yaptı. Şiddet, sağduyu Kentucky’li delikanlının asla en başta gelen kişilik özelliği olmamıştı. George döndü, tek bir yumrukla Legree’yi yüzükoyun yere serdi, tepesinde öfkeden küplere binmiş, karşı çıkma duygusuyla yanıp tutuşarak dururken ejderhayı alt ettiği için aile adının büyüklüğüne de leke sürülmemiş oldu.</p>
		<p>Kimi erkekler yere serilirlerse akılları başlarına gelir. Adamın biri çıkıp da dümdüz tozların içine uzatırsa hemen ona saygı duymaya başlarlar, Legree de bu tip biriydi. Kalkarken üstündeki tozları süpürdü, ağır ağır uzaklaşan arabayı saygılı gözlerle izledi ve gözden yitinceye kadar da ağzını bile açmadı.</p>
		<p>Ekim alanının sınırları dışında George’un gözüne birkaç ağacın gölgelediği kuru, kumlu bir tepecik ilişmişti, mezarı oraya kazdılar. Hazır olunca zenciler, “Pelerini alalım mı efendim?” dediler.</p>
		<p>“Hayır hayır, onunla gömün! Şu anda sana verebileceğim tek şey o zavallı Tom’cuğum, al senin olsun!”</p>
		<p>Çukura Tom’u yatırdılar, adamlar sessiz sedasız üstünü örttü, tepesine de yeşillik serpiştirdiler.</p>
		<p>George avuçlarına birer çeyrek koydu.</p>
		<p>“Gidebilirsiniz çocuklar,” dedi. Adamlar ayak sürüyor, oralarda oyalanıyorlardı.</p>
		<p>Biri, “Genç efendi lütfen bizi alır mı?” diye sordu.</p>
		<p>“Biz ona çok iyi hizmet ederdik,” dedi öbürü.</p>
		<p>Birinci, “Burada yaşam çok zor efendim! Efendi bizi alsın, lütfen!”</p>
		<p>George onları zorlukla kendinden uzaklaştırarak, “Alamam, alamam! Bu olanaksız!” dedi.</p>
		<p>Zavallı adamlar üzülmüş görünüyordu, sessizce uzaklaştılar.</p>
		<p>George zavallı dostunun mezarı başına diz çökerek, “Tanık ol sonsuz Tanrı!” dedi. “Bu saatten sonra topraklarımdaki bu kölelik lanetini kaldırmak için <em>bir insanın yapabileceği</em> her şeyi yapacağıma tanıklık et!”</p>
		<p>Dostumuzun son dinlenme yerini işaretleyecek hiçbir şey yoktu. Ona böyle bir şey gerekmiyor! Tanrı’sı nerede yattığını biliyor, onu diriltip O’nunla birlikte lütfunda var olması için ölümsüzleşecek.</p>
		<p>Tom’a acımayın! Onunki gibi bir yaşam ve ölüme acınması gerekmez. Tanrı’nın şanı gücünün her şeye yetmesi değil, kendini düşünmeyen ve acı çeken sevgisidir de! Aziz ruhları yanına çağırır. Bu ruhlar sabırla onun haçını taşıyanlardır. Kitapta, “Yaslı olanlar kutsandı. Artık rahat ettirilecekler,”<a class="si-noteref epub-type_noteref" href="#f69" id="ref_f69">69</a> yazar.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f67"><a class="si-backref" href="#ref_f67">67</a><span class="si-footnote-text">. Isaac Watts’ın bir ilahisi. (Y.N.)</span></div>
		<div class="si-footnote html5_aside epub-type_footnote" id="f68"><a class="si-backref" href="#ref_f68">68</a><span class="si-footnote-text">. Yeni Ahit, “Pavlus’tan Romalılara Mektup”, 8:35. (Y.N.)</span></div>
		<div class="si-footnote html5_aside epub-type_footnote" id="f69"><a class="si-backref" href="#ref_f69">69</a><span class="si-footnote-text">. Yeni Ahit, “Matta”, S:4. (Y.N.)</span></div>
	</div>
</body>
</html>