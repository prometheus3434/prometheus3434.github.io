<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Tom Amcanın Kulübesi</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>17 <span class="inline">Freeman’ın savunusu</span></h1>
		<p>Akşam yaklaştıkça Quaker’da hafif bir koşuşturma başladı. Rachel Halliday sessiz sedasız oradan oraya seğirtiyor, o gece yola çıkacak gezginlerin gereksinimi için küçük paket olabilecek şeyleri kilerinden çıkarıyordu. </p>
		<p>Akşamüstü saatlerinin gölgeleri doğuya uzadı, al, yusyuvarlak güneş ufukta düşünceli düşünceli duraladı, sarı, dingin ışıkları George’la karısının oturduğu küçük yatak odasında parladı. Geaorge çocuğu kucağında, karısının eli avucunda oturuyordu. İkisi de düşünceli, ciddi görünüyordu, yanaklarında gözyaşı izleri vardı.</p>
		<p>George, “Evet Eliza, söylediklerinin doğru olduğunu biliyorum. Sen iyi bir çocuksun, benden çok daha iyisin, ben de senin söylediğini yapmaya çalışacağım. Özgür bir adama yaraşır biçimde davranacağım. Kendimi bir Hıristiyan gibi hissetmeye çalışacağım. Yüce Tanrı iyiyi yapmak istediğimi, her şey bana karşıyken bile bunun için çok uğraştığımı biliyor; artık geçmişi tümüyle aklımdan sileceğim, kötü ve acı her duyguyu arkama atacağım, İncil’imi okuyup iyi bir insan olmayı öğrenmeye çalışacağım.”</p>
		<p>Eliza, “Kanada’ya gittiğimizde de ben sana yardım ederim. İyi giysi dikerim, çok iyi çamaşır yıkar, ütülerim. Kendi aramızda, yaşamanın bir yolunu buluruz,” dedi.</p>
		<p>“Evet Eliza, önemli olan birbirimizle ve oğlumuzla olmamız. Ah Eliza, şu insanlar karısıyla çocuğunun kendisine ait olduğunu bilmenin Tanrı’nın ne büyük bir lütfu olduğunu anlayabilseler! Karısıyla çocuklarına baş ağrılarım deyip bir sürü başka şeye kafa yoran erkekler gördüğümde şaşmışımdır. Çıplak ellerimizden başka bir şeyimiz olmamasına karşın kendimi zengin ve güçlü hissediyorum. Artık Tanrı’dan bir şey istemeye hakkım yokmuş gibi geliyor. Evet, yirmi beş yaşına kadar her gün en ağır biçimde çalıştım, hâlâ ne tek sent param ne tepemde bir çatı ne de benim diyebileceğim bir karış toprağım var; yine de şu anda yakamı bıraksalar, rahatlar, gönül borcu duyarım, çalışır, seninle oğluma para gönderirim. Eski sahibime gelince; benim için harcadığının beş katını ödedim. Ona hiçbir şey borçlu değilim.”</p>
		<p>Eliza, “Ama yine de tehlikeyi tümüyle atlatmış sayılmayız. Daha Kanada’ya ulaşmadık.”</p>
		<p>“Doğru ama özgür havayı solumuşum gibi geliyor, beni güçlendirdi.”</p>
		<p>O anda dışarıda heyecanlı konuşma sesleri duyuldu, az sonra kapıya vuruldu. Eliza hemen koşup açtı.</p>
		<p>Simeon Halliday, yanında Quaker dostu Phineas Fletcher olarak tanıştırdığı biriyle duruyordu. Phineas uzun boylu, sopa gibi, kızıl saçlı, yüzünden açıkgözlükle kurnazlık akan bir adamdı. Simeon Halliday’in halim selim, sessiz, bu dünyadan değilmiş gibi havasından eser yoktu, tam tersi kendiyle gururlanan ve parlak bir gelecek bekleyen biri gibi becerikli, gözü açık bir adamdı ve bunların tümü geniş kenarlı şapkası ve resmî konuşma biçimiyle birleşince azıcık garip kaçıyordu.</p>
		<p>Simeon, “Dostumuz Phineas sizin ve ailenizin ilgileneceği önemde bir şey keşfetti. Duymanızı istedim,” dedi.</p>
		<p>Phineas, “Evet öyle,” dedi, “hep söylediğim gibi bu, bazı yerlerde insanın tek gözü açık uyumasının yararını gösteriyor. Dün gece yolda küçük, tenha bir handa mola verdim. Siz orayı anımsarsınız Simeon, geçen yıl o koca küpeli kadına elma sattığımız yer. Neyse, kötü yollarda araba sürmekten yorgun düşmüştüm, akşam yemeğinden sonra yatağım hazır olana kadar köşede duran bir torba yığınına uzandım, üstüme de bir öküz postu çektim ve tahmin edeceğiniz gibi derin bir uykuya daldım.”</p>
		<p>Simeon usulca, “Tek göz açık ama, değil mi Phineas?” dedi.</p>
		<p>“Hayır, öyle yorgundum ki, bir-iki saat, ne göz ne kulak, ölü gibi uyudum ama azıcık uykum hafiflediğinde odada bir masanın başında içip gevezelik eden adamlar olduğunu fark ettim ve neyin nesi olduklarını soruşturmak için biraz kulak kabartmanın iyi olacağını düşündüm, özellikle de Quaker adını duyunca dikkat kesildim. Biri, ‘Yani Quaker’da olduklarına hiç kuşku yok,’ diyordu. Pürdikkat dinlemeye başlayınca bu aileden söz ettiklerini anladım. Orada öylece yatıp tüm planlarını açıklamalarını bekledim. Bu genç adamın, öbür zencilerin kaçmamasına örnek olması için Kentucky’ye efendisine geri gönderileceğini ve karısının New Orleans’a satılmaya gideceğini, hesaplarına göre de bin altı yüz ya da bin sekiz yüz dolar edeceğini, çocuğunsa onu satın alan adama geri verileceğini, Jim ile annesinin de Kentucky’ye efendilerine yollanacağını söylediler. Az ötedeki kasabada kaçakları almak için birlikte gidebilecekleri iki jandarma olduğunu, genç kadının yargıç karşısına çıkarılacağını anlattılar. Adamlardan ufak tefek, düzgün konuşanıysa kadının kendi malı olduğuna yemin ederek Güney’e götürmesi için ona teslim edilmesini istedi. Bu gece gideceğimiz yolu iyi biliyorlardı, o yüzden altı, bilemedin sekiz saat sonra peşimizde olacaklardır. Şimdi yapılacak olan nedir?”</p>
		<p>Bu bilgi alışverişinden sonra oradakilerden her biri öyle değişik durumda kalakalmışlardı ki, tablo tam bir ressama göreydi. Bir ressam görse bayılırdı. Haberleri duymak için bir tepsi bisküvi yapmaya ara veren Rachel Halliday, elleri havada, un içinde öylece kalakalmıştı, yüzünde müthiş bir kaygı okunuyordu. Simeon derin düşüncelere dalmıştı, Eliza kollarını kocasının boynuna atmış, gözlerini onunkilere dikmişti. George yumrukları sıkılı, gözleri alev alev, Hıristiyan yasalarının korumacılığı altında oğlu bir köle tüccarına verilecek, karısı da açıkartırmada satılacak bir erkek nasıl durursa öyle duruyordu.</p>
		<p>Eliza ölgün bir sesle, “Ne yapacağız George?” dedi.</p>
		<p>George küçük odaya girdi, “Ne yapacağımı biliyorum ben,” diyerek tabancalarını gözden geçirmeye başladı.</p>
		<p>Başını Simeon’a doğru sallayan Phineas, “Vay vay!” dedi. “Sonucu görüyor musunuz Simeon.”</p>
		<p>Simeon içini çekerek, “Görüyorum,” dedi, “dua edelim de işler o noktaya gelmesin.”</p>
		<p>George, “Hiç kimsenin benim için ya da benimle bu işe karışmasını istemiyorum. Bana arabanızı verip yolu da anlatırsanız bir sonraki durağa kadar tek başıma giderim. Jim dev kadar güçlü, ölüm ve umutsuzluk kadar da yürekliyse ben de öyleyim.”</p>
		<p>Phineas, “Ah dostum, böyle şeyler için bir sürücü gerekli,” dedi. “Dövüş konusunda gözünüzü budaktan sakınmadığınız belli ama ben de yola ilişkin bir-iki şey biliyorum, onu da siz bilmiyorsunuz.”</p>
		<p>“Ama sizi bu işe karıştırmak istemiyorum.”</p>
		<p>Phineas yüzünde anlaşılması zor, sert bir ifadeyle, “Karıştırmak mı? Ne zaman karıştıracağınızı lütfen söyleyin de bileyim,” dedi.</p>
		<p>Simeon, “Phineas akıllı, becerikli bir adamdır. Onun önerilerine uysanız iyi edersiniz George, hem,” elini şefkatle George’un omzuna koyarak tabancaları gösterdi, “böyle şeyler pek aceleye gelmez, gençlerin kanı kaynar,” dedi.</p>
		<p>“Kimseye saldıracak değilim. Bu ülkeden tek istediğim, beni rahat bırakması... Sessiz sedasız çıkıp giderim ama...” duraladı, kaşları çatıldı, yüzü asıldı, “bir kız kardeşim vardı, New Orleans pazarında satıldı. Tanrı bana korumak için bir çift güçlü kol vermişken durup karımı götürüp satmalarını mı izleyeceğim? Hayır! Tanrı yardımcım olsun! Onlar oğlumla karımı götürmeden son nefesime kadar dövüşeceğim. Beni suçlayabilir misiniz?”</p>
		<p>“Ölümlü insanlar sizi suçlayamaz George. Etle kanın elinden başka türlüsü gelmez,” dedi Simeon. “Şu dünyadaki suçlara yazıklar olsun ama suça neden olanaysa bin kez yazıklar olsun.”</p>
		<p>“Siz benim yerimde olsaydınız aynı şeyi yapmaz mıydınız efendim?</p>
		<p>“Denememe gerek kalmamasına dua ediyorum. Et zayıftır.”</p>
		<p>“Bence benim etim böyle bir duruma katlanacak kadar güçlü,” dedi Phineas. Kollarını yel değirmeni gibi iki yanına açmıştı. “Sizin görülecek hesabınız var ama yine de sizi durdurmam gerek gibi geliyor, George.”</p>
		<p>Simeon, “İnsan kötüye <em>direnecekse </em>George da şimdi böyle davranmakta kendini özgür hissetmeli ama liderlerimiz daha olağanüstü bir yol salık veriyor; çünkü insanın gazabı yalnız Tanrı’nın doğruluğunu ortaya çıkarmakla kalmıyor, kendi çürük amaçlarına da acı verici bir biçimde engel oluyor; bu, kendisine özellikle bağışlanmış olandan başka kimseye kısmet değildir. Şeytana uymamak için Tanrı’ya yakaralım,” dedi.</p>
		<p>Doğruyu söylemek gerekirse Phineas, gözüpek, iki yumruğu da iyi iş gören bir ormancı, hevesli bir avcı ve kötü bir atıcıydı ama güzel bir Quaker’lıya gönlünü kaptırınca onun çekiciliğinin de kazandırdığı güçle mahalledeki topluluğa katıldı. Dürüst, gözü açık ve etkin bir üye olmasına ve aleyhinde herhangi bir kanıt olmamasına karşın yine de aralarında en “ruhani” olanlar onda giderek hızla artan bir hoşnutsuzluğun ayırdına vardılar.</p>
		<p>Rachel Halliday, “Dostumuz Phineas’ın kendine özgü yöntemleri vardır,” dedi gülümseyerek, “ama hepimiz yüreğinin doğru yerde olduğunu düşünüyoruz.”</p>
		<p>George da, “Eh, artık kaçsak iyi olmaz mı ne dersiniz?” dedi.</p>
		<p>“Dörtte kalktım, tasarladıkları saatte hareket ederler diye üç-dört saat onların önünde, son hızla geldim. Ne olursa olsun karanlık basmadan harekete geçmek güvenli olmaz, önümüzdeki köylerde kötü niyetli kişiler var, arabayı görürlerse işe burunlarını sokarlar, bu da bizi beklemekten daha çok geciktirir, iki saate kadar yola çıkabiliriz. Atıyla arkamızdan gelmesi için Micheal Cross’a gideceğim, bu arada yola da bir göz atarım, adamlar geliyorsa haber veririm. Micheal kısa sürede öbürlerini geride bırakacak bir atı hep hazır tutar, ayrıca önümüzden gidip tehlike var mı diye haber de verebilir. Şimdi Jim’le yaşlı kadına gidip hazır beklemelerini söyleyeceğim, şu at işini de halledeyim. İyi bir başlangıç yapıyoruz, onlar peşimizden yetişinceye kadar da ilk durağa varma olasılığımız yüksek. Yüreğini sağlam tut dostum George, sizinkilerle birlikte savaştığım ilk çirkin bela değil,” diyerek kapıyı arkasından kapattı.</p>
		<p>Simeon, “Phineas çok açıkgözdür, sizin için yapması gerekenin en iyisini yapacaktır,” dedi.</p>
		<p>George, “Sizleri böyle bir tehlikeye attığım için çok üzgünüm,” dedi.</p>
		<p>“Bizi mutlu edeceksiniz dostumuz George, artık bundan söz etmeyelim, yaptığımız şey vicdanımızla ilgili, başka türlü davranamayız. Şimdi annemiz...” diyerek Rachel’e döndü, “bu arkadaşlar için hazırlıkları hızlandırın, aç göndermeyelim.”</p>
		<p>Rachel’le çocuklar mısır ekmeği yapmak, domuz ve tavuk eti pişirmekle uğraşırken, bir yandan da akşam yemeğinin ayrıntılarının telaşına düşmüşlerdi, George’la karısı da küçük odalarında sarılıp oturmuşlar, birkaç saat sonra belki de sonsuza dek ayrılabilecek karıkocalara özgü bir sohbete dalmışlardı.</p>
		<p>George, “Eliza,” dedi, “arkadaşları, evleri, toprakları, paraları, böyle bir sürü şeyi olanlar birbirlerinden başka hiçbir şeyleri olmayan bizler gibi <em>sevemez</em>. Seni tanıyıncaya kadar Eliza, zavallı kalbi kırık annemle kız kardeşimden başka kimse beni sevmedi. Zavallı Emily’yi o sabah bir kez gördüm sonra tüccar onu götürdü. Uyuduğum köşeye gelip, ‘Zavallı George, son dostun da gidiyor, şimdi senin halin ne olacak zavallı çocuk?’ demişti. Ben de kalkıp kollarımı boynuna dolamış hıçkıra hıçkıra ağlamıştım, o da ağlamıştı ve o sevecen sözler on uzun yıl boyunca duyduğum son güzel sözler oldu, sana rastlayıncaya kadar yüreğim soldu, hep kül kadar kuruymuş gibi geldi bana. Senin beni sevmense, Tanrı’m, ölümden diriliş gibiydi! O zamandan beri yeni bir adam oldum. Şimdi de Eliza, kanımın son damlasını verme pahasına da olsa, seni benden <em>alamayacaklar</em>. Seni alacak olanın ölü bedenimi çiğnemesi gerek.”</p>
		<p>Eliza hıçkırarak, “Ah Tanrı’m bize yardım et!” dedi. “Şu ülkeden bir çıksak, tek dileğim bu.”</p>
		<p>George karısıyla konuşmaktan çok, acı düşüncelerini ona aktararak, “Tanrı onlardan yana mı?” dedi. “Yaptıklarını görüyor mu? Neden bunların olmasına izin veriyor? Bir de İncil’in onlardan yana olduğunu söylüyorlar, elbette güç onların. Onlar zengin, sağlıklı, mutlu, kilise müdavimleri ve cennete gitmeyi umut ediyorlar, dünyada yollarını çok kolay buluyorlar, hepsi de her şeyi kendine uydurmuş, onlar kadar, hatta onlardan daha iyi olan yoksul, dürüst, sadık Hıristiyanlarsa, ayakları altında tozun içinde yatıyorlar. İnsan alınıyor, satılıyor, yüreğinin kanı, iniltisi ve gözyaşlarıyla ticaret yapılıyor, Tanrı da buna <em>izin veriyor</em>.”</p>
		<p>Mutfaktan Simeon, “Dostum George, şu ilahiyi dinle, sana iyi gelebilir,” dedi.</p>
		<p>George iskemlesini kapıya yaklaştırdı, Eliza da gözlerini silerek dinlemek için yaklaştı.</p>
		<p>“Bana gelince, kötülerin ikbalini gördüğümde aptalların kıskançlığına düştüm, adımlarım kayıyordu, ayaklarım neredeyse yok olmuştu. Onların ne öbürleri gibi dertleri ne de başlarında belaları var. O yüzden de kibir dört bir yanlarını zincir gibi kuşatmış, şiddet süs gibi üstlerini örtmüş. Gözleri şişmanlıktan yerinden uğramış, bir yüreğin isteyebileceğinden çok daha fazla şeyleri var. Çürümüşler ve zulüm için kibirle konuşup kötülüğü övüyorlar.”</p>
		<p>“Siz de öyle hissetmiyor musunuz George?”</p>
		<p>“Kesinlikle öyle. Ben yazmışım gibi.”</p>
		<p>“Öyleyse şunu dinleyin,” dedi Simeon. </p>
		<p>“Bunu anladığımı sandığımda bana çok acı verdi, sonunda Tanrı’ya sığındım. O zaman onların sonunun ben olduğumu anladım. Siz de sonradan yok etmiş olsanız bile, o kaygan yerleri kuşkusuz görmüşsünüzdür. İnsanın bir düşten uyanışı gibidir. Ah Tanrı’m! Siz de uyandığınızda onların imgelerini küçümseyeceksiniz. Yine de beni sağ elimden tuttuğunuz için sonuna kadar sizinleyim. Öğütlerinizle bana yol gösterecek, beni ışığa götüreceksiniz. Benim için en iyisi Tanrı’ya yakın durmak. Ben O’na teslim oldum.”</p>
		<p>Dost, yaşlı adamın söylediği kutsal iman sözleri George’un yorgun, zedelenmiş ruhunu kutlu bir müzik gibi sardı, bitince de yüzünün güzel çizgilerinde dingin, boyun eğmiş bir ifadeyle oturdu.</p>
		<p>Simeon, “Her şey bu dünyadan ibaret olsaydı George, o zaman ‘Ya Tanrı nerede?’ diye sorabilirdiniz ama genellikle cenneti için seçtiği, bu dünyadaki insanların pek azıdır. Sen O’na güven, başına ne gelirse gelsin, sonucu iyi kılacaktır,” dedi.</p>
		<p>Bu sözler rahat, hoşgörülü bir vaizin ağzından dinsel ve güzel bir konuşma seli olarak kederli insanların acılarına uygun düşecek biçimde dökülseydi bu kadar etkili olmayabilirdi ama her gün sakince Tanrı ve insanlık adına para cezası ve tutuklanma tehlikesini göze alan birinden geldiğinde fark edilmemesi olanaksız bir ağırlığı oluyor, yalnız ve yoksul kaçaklar bu sözcükleri solumakla dinginlik ve güç buluyorlardı. </p>
		<p>Rachel, Eliza’nın elini şefkatle tutup onu sofraya götürdü. Otururlarken kapı hafifçe vuruldu ve Ruth içeri girdi.</p>
		<p>“Şöyle bir uğradım. Şu küçük çoraplar oğlana... üç çift sıcak yün çorap. Bilirsiniz, Kanada öyle soğuk olur ki! Yürekler sağlam ha Eliza?” diyerek Eliza’nın oturduğu köşeyi dolaşıp onun elini sıcacık bir içtenlikle sıktı, Harry’nin eline de çörekotlu bir dilim kek tutuşturdu.</p>
		<p>“Onun için bunlardan küçük bir paket yaptım,” diyerek cebinden paketi çıkarmaya girişti. “Çocuklar bilirsiniz ya hep yerler.”</p>
		<p>Eliza, “Ah, teşekkür ederim, ne kadar iyisiniz!” dedi.</p>
		<p>Rachel, kadına, “Gelin Ruth, yemeğe oturun,” diyerek devam etti.</p>
		<p>“Kalamam, John’u bebekle bıraktım, fırında da bisküvi var, bir dakika daha kalırsam John bütün bisküvileri yakar, bebeğe de kâsedeki şekerin hepsini yedirir, öyle yapıyor,” diyen ufak tefek Quaker’lı güldü. “Haydi hoşça kalın Eliza, hoşça kalın George, Tanrı sağ salim yerinize ulaştırsın,” der demez de koşar adım evden çıktı.</p>
		<p>Yemekten az sonra büyük, kapalı bir araba evin önünde durdu, gece yıldızların ışığıyla pırıl pırıldı, Phineas çevik bir hareketle yolcularını yerleştirmek için yere atladı. George, karısı bir kolunda, çocuğu öbüründe kapıdan çıktı. Adımları sağlam, yüzü yiğit, kararlıydı. Rachel ile Simeon arkasından geliyorlardı.</p>
		<p>Phineas içeridekilere, “Siz bir dakika dışarı çıkın,” dedi, “ben arabanın arkasını kadınlarla çocuk için düzene sokayım.”</p>
		<p>Rachel, “Burada iki öküz postu var, oturacak yerleri olabildiğince rahat yapın, gece boyu gitmek zor olur.”</p>
		<p>Önce Jim çıktı, koluna asılmış, her an biri peşine düşecekmiş gibi kaygıyla bakınan yaşlı annesine dikkatle yardım ediyordu.</p>
		<p>George alçak, titremeyen bir sesle, “Jim, tabancalar tamam mı?” diye sordu.</p>
		<p>“Evet, hem de nasıl!” dedi Jim.</p>
		<p>“Gelirlerse ne yapacağımızı iyice biliyorsun, değil mi?”</p>
		<p>Geniş göğsünü açıp derin bir soluk alan Jim, “Bilmeseydim keşke,” dedi, “annemi bir daha almalarına izin vereceğimi mi sanıyorsun?”</p>
		<p>Bu kısa konuşma sırasında Eliza sevgili dostu Rachel’ le vedalaşmış, Simeon da onu arabaya bindirmişti, Eliza en arkaya geçip oğluyla postların arasına oturdu. İkinci olarak yaşlı kadın bindirilip oturtuldu, George’la Jim de onların önündeki sert tahta sıraya yerleştiler, Phineas yüksekteki arabacı yerine tırmandı.</p>
		<p>Simeon, “Elveda dostlarım,” dedi.</p>
		<p>İçeriden hep bir ağızdan, “Tanrı sizden razı olsun!” dediler.</p>
		<p>Araba donmuş yolda takırdaya sıçraya yola düzüldü.</p>
		<p>Tekerleklerin gürültüsüyle yolun kötülüğünden, konuşma olanağı yoktu. Araba uzun, karanlık orman yollarından, geniş, kasvetli düzlüklerden, tepelere tırmanıp koyaklara inerek paldır küldür ilerliyordu, saatlerce sarsılarak gittiler de gittiler. Çocuk çok geçmeden uykuya dalıp tüm ağırlığıyla annesinin kucağına yattı. Zavallı, ödü kopmuş yaşlı kadın sonunda korkusunu unutmuştu, gece soluklaştıkça Eliza’nın bile gözlerini açık tutmak için gösterdiği çaba sonuçsuz kaldı. İçlerinden en uyanığı Phineas’tı, uzun yolculuğu ıslıkla çaldığı yabancı şarkılarla keyiflendiriyordu.</p>
		<p>Saat üç sularında George’un kulağına uzaktan dörtnala koşan atların sesi çalındı, Phineas’ın dirseğini dürttü.</p>
		<p>Phineas atları durdurup dinledi.</p>
		<p>“Bu Michael olmalı. Onun dörtnala koşuşunu tanırım,” diyen Phineas ayağa kalkıp başını kaygıyla arkaya çevirdi.</p>
		<p>Hızla, dörtnala gelen bir adam uzaktaki bir tepenin üstünde belirdi.</p>
		<p>“İşte o, tam düşündüğüm gibi!” George ile Jim ne yaptıklarını bile düşünmeden arabadan dışarı atlamışlardı. Hepsi sessizce durup yüzlerini beklenen haberciye döndü. Adam yaklaşıyordu. Koyağa inip gözden yitti ama sert, aceleci nal seslerinin giderek daha da yaklaştığını duyuyorlardı, sonunda sesin ulaşabileceği uzaklıkta bir yükseltinin tepesinde ortaya çıktı.</p>
		<p>“Evet bu Michael!” dedi Phineas ve sesini yükselterek, “Hey! Michael!” diye bağırdı.</p>
		<p>“Phineas! Siz misiniz?”</p>
		<p>“Evet, ne haber, geliyorlar mı?”</p>
		<p>“Tam arkada, sekiz-on kişiler, konyakla kafayı bulmuşlar, kurt sürüsü gibi ağızları köpürmüş, küfredip duruyorlar.”</p>
		<p>Tam konuşurken bir yel uzaktan dörtnala giden atların sesini getirdi hafifçe.</p>
		<p>“İçeri girin, çabuk çocuklar, içeri!” dedi Phineas. “Dövüşecekseniz bari sizi azıcık uzağa götürünceye kadar bekleyin.”</p>
		<p>O bunları söyler söylemez ikisi de arabaya atladı, Phineas atları kamçıladı, Michael yanı başlarında dörtnala gelirken araba takırdayarak yerinden sıçrıyor, donmuş ve dümdüz, giderek daha da düzleşen toprakta neredeyse uçuyordu, arkadan at sırtındaki adamların sesi geliyordu. Kadınlar da sesleri duydular, kaygıyla dışarı baktıklarında arkada, uzak bir tepede yeni sökmüş şafağın kırmızı çizgiler çizdiği göğe karşı imge gibi duran adamlar gördüler. Bir tepe daha aştıktan sonra ve peşlerindekiler üstündeki beyaz örtünün daha da kolay ayırt edilir yaptığı arabayı gördükleri anda kaba bir zafer çığlığı koptu. Eliza hastalanmış gibi, çocuğunu göğsüne daha çok çekti, yaşlı kadın dua edip inlemeye başladı, George ile Jim de umutsuzluk içinde tabancalarına yapıştılar. Peşlerindekiler arayı hızla kapatıyordu, araba ansızın dönüp dışa doğru uzamış dik bir kayanın çıkıntı yaptığı bir yara girdi. Çevresi oldukça düz olan kayalar ortada kümelenmiş, sıra sıra bir sürü tepe oluşturuyordu. Öbürlerinden ayrı, tek başına duran bir yığın ya da kaya sırası ışımaya başlayan göğe doğru kapkara, yoğun bir kitle olarak yükseliyor, barınma ve gizlilik umudu veriyordu. Avcılık günlerinden yöreyi çok iyi tanıyan Michael’e burası hiç yabancı değildi, at koşturduğu bu yerlerden şimdi de yararlanacaktı.</p>
		<p>Ansızın atları durdurarak, “İşte burası!” diye bağırıp yara atladı. “Herkes hemen dışarı çıksın, benimle kayalara tırmanacaksınız. Michael siz atınızı arabaya bağlayıp Ameriah’a gidin, bu adamlarla konuşması için onu alıp buraya gelin.”</p>
		<p>Göz açıp kapayıncaya kadar tümü de arabadan çıkmışlardı.</p>
		<p>Phineas, Harry’yi yakaladı. </p>
		<p>“Hadi, siz kadınlara göz kulak olun ve şimdi koşun! Hiç koşmadığınız <em>gibi</em> koşun!”</p>
		<p>Öğüde hiç gerek yoktu. Bizim bunu söylediğimizden daha kısa sürede herkes parmaklığın üstünden atlamış, şimşek gibi kayalara koşmaya başlamıştı, bu arada atından atlayan Michael’in arabayı atın gemine bağlamasıyla hızla uzaklaşması bir oldu.</p>
		<p>Kayalara ulaştıklarında Phineas, “Gelin de bakın,” dedi. Şafağın yıldızlara karışmış ışığında önlerinde uzanan belirgin ama kabaca işaretlenmiş keçiyolunu gördüler.</p>
		<p>“Burası av yollarımızdan biriydi. Çıkın bakalım!”</p>
		<p>Çocuk kollarında, kayalardan keçi gibi sıçrayarak önce Phineas çıktı. Arkasında titreyen yaşlı annesini omzuna almış Jim geliyordu, George ile Eliza en arkadaydı. Atlılar parmaklığın önüne geldi, bağırış ve küfürler arasında onları izlemek için atlarından inmeye başladılar.</p>
		<p>Birkaç dakikalık sıkı bir tırmanış bizimkileri düz çıkıntılı kaya tabakasının tepesine çıkardı ancak bir kişinin geçebileceği daracık keçiyolu yine dar ve uzun bir geçit boyunca devam ederek ansızın bir metreden genişçe bir yarık ya da geçitte son buluyordu, onun arkasında da düz kayadan bağımsız duran kenarları dimdik kaya kütleleri şatolar gibi on beş metre yükseliyordu. Phineas derin yarıktan kolayca atlayıp oğlanı kayanın tepesindeki gevrek beyaz yosunlarla kaplı düzlüğe bıraktı.</p>
		<p>“Sıra sizde!” diye bağırdı. “Şimdi yaşamınız için atlayın bakalım!”</p>
		<p>Onlar da birer ikişer karşıya atladılar. Orada durdukları yeri aşağıdakilerden gizleyen gevşek taşlardan oluşmuş siperimsi bir oyuk vardı.</p>
		<p>Phineas, “Eh, hepimiz buradayız,” dedi. Bir yandan da gürültü, bir kargaşa içinde yaklaşanları siperin üstünden gözetliyordu.</p>
		<p>“Hadi bakalım! Yakalayabilirlerse yakalasınlar. Buraya gelenin şu iki kayanın arasından tek başına geçmesi gerek, yani tam tabancalarınızın menziline uygun, anlıyorsunuz ya çocuklar?”</p>
		<p>George, “Anlıyorum,” dedi, “artık bu bizim işimiz olduğuna göre tehlikeye de biz atılıp biz dövüşelim.”</p>
		<p>Phineas, “İstediğiniz gibi dövüşmekte özgürsünüz George,” dedi. Bir yandan bulduğu keklik üzümü yapraklarını çiğniyordu. “Ama ben de izleyerek eğlenebilirim sanırım, yalnız bu adamlar aşağıda tartışıyor, tüneğe de uçacak tavuk gibi kafalarını kaldırıp bakıyorlar. Yukarı çıkmaya başlamadan önce çıkarlarsa vurulacaklarını şöyle kısa yoldan anlatmak için bir öğüt verseniz daha iyi olmaz mı?”</p>
		<p>Aşağıdakiler şafağın ışığında şimdi daha iyi seçiliyor, bizim eski tanıdıklar, yani Tom Loker, Marks ve iki jandarma oldukları görülebiliyordu, yanlarında da büyük olasılıkla uğradıkları son handa azıcık konyak sayesinde zenci avının eğlencesine katılmış bir avuç serseri vardı.</p>
		<p>“Bak Tom, senin kara sıçanlar uzağa kaçmış,” dedi biri.</p>
		<p>“Evet, oraya çıkarlarken gördüm,” dedi Tom. “Burada bir keçiyolu var. Ben tırmanıyorum, nasılsa hemen buraya atlayamazlar, deliklerinden çıkarmak uzun sürmez.”</p>
		<p>“Ama Tom kayaların arkasından bize ateş açabilirler,” dedi Marks. “Bu da kötü olur, değil mi?”</p>
		<p>Tom küçümseyerek, “Hıh!” dedi. “Hep postu kurtarmayı düşünürsün Marks! Tehlike yok! Zenciler korkak olur!”</p>
		<p>Marks, “Neden postumu <em>kurtarmayacakmışım</em> ki? Benim en değerli şeyim, üstelik zenciler bazen şeytan gibi <em>dövüşüyor</em>,” dedi.</p>
		<p>O anda tepelerinde, kayanın üstünde George belirdi, sakin, net bir sesle konuşarak, “Beyler, siz aşağıdakiler, kimsiniz, ne istiyorsunuz?” dedi.</p>
		<p>“Kaçak zencileri arıyoruz,” dedi Tom Loker. “George ile Eliza Harris ve oğulları, bir de Jim Selden’la yaşlı bir kadın. Burada resmî görevlilerle onları götürmemiz için bir de kâğıt var, onları götüreceğiz de zaten. Duyuyor musun? Sen Kentucky’li Selby’nin Harris’i, George Harris değil misin?”</p>
		<p>“Ben George Harris’im. Kentucky’li bir bey beni malı sayıyordu ama artık Tanrı’nın özgür toprağındaki özgür bir adamım, karımla çocuğumun da benim olduğunu iddia ediyorum. Jim ile annesi de burada. Kendimizi koruyacak kollarımız var ve bunu yapmakta kararlıyız. İstiyorsanız yukarı çıkabilirsiniz ama kurşunlarımızın menziline ilk giren ölü bir adam olacaktır, bir sonraki de, ondan sonraki de, sonuncuya dek...”</p>
		<p>Kısa boylu tıknaz bir adam öne çıktı, bu arada burnunu siliyordu.</p>
		<p>“Hadi canım! Genç adam, böyle konuşmak sizin için biraz garip kaçıyor. Biz adaletin resmî görevlileriyiz. Yasa, güç ve her şey bizden yana, onun için iyisi mi siz barış içinde bu işten vazgeçin, nasılsa sonunda vazgeçmek zorunda kalacaksınız.”</p>
		<p>George acı bir sesle, “Yasaların da gücün de sizden yana olduğunu biliyorum. New Orleans’ta satmak için karımı alacaksınız, oğlumu kurbanlık koyun gibi tüccarın ağılına koyacağım, Jim’in yaşlı annesini de oğlunu kullanamadığı için ona küfredip kırbaçlamış olan hayvana göndereceğim. Jim’le beni kırbaçlanmak ve işkence görmek için, sizin efendi dediğiniz o adamların topukları altında ezilmeye göndereceksiniz, yasalarınız da sizi destekleyerek size de yasaya da daha çok utanç getirecek. Ama daha bizi ele geçiremediniz. Ne sizin yasalarınızı ne de ülkenizi bizim sayıyoruz, burada Tanrı’nın göğü altında aynı sizin gibi özgürce duruyoruz, bizi yaratan yüce Tanrı’nın yardımıyla da ölünceye kadar özgürlüğümüz için savaşacağız.”</p>
		<p>George özgürlüğünü ilan ederken kayanın tepesinde çok rahat göze çarpacak biçimde dimdik duruyordu, şafağın ışığı güneş yanığı yanağını pembeleştirmişti, haksızlığa karşı duyduğu acı öfkeyle umutsuzluk koyu renk gözlerinde şimşekler çaktırıyordu, konuşurken insanoğlu Tanrı’ nın adaletine sesleniyormuşçasına elini göğe kaldırmıştı.</p>
		<p>Şimdi buradaki, Avusturya’dan Amerika’ya kaçanların geri çekilişi sırasında dağlara sığınmış, yiğitçe kendini savunan bir Macar genci olsaydı, bu olay soylu bir kahramanlık olurdu ama söz konusu Amerika’dan Kanada’ya giden kaçakları savunan Afrikalı soyundan bir genç olunca bunda bir kahramanlık göremeyecek kadar iyi eğitilmiş ve yurtsever kişileriz, okurlarımızdan bunda kahramanlık görenler varsa bunu kendi özel sorumlulukları içinde yapmalıdırlar. Umutsuzluk içindeki Macar kaçakları tüm arama emirleri ve yasal hükümet yetkililerine karşın Amerika’ya kaçacak bir yol bulduklarında tüm basın ve politik kabine alkışlar, hoş geldinlerle çınlar. Umutsuz Afrikalı kaçaklar aynı şeyi yaptıklarında... Ne oluyor?</p>
		<p>Olması gerektiği gibi konuşmacının tavrı, gözleri, sesi ve hareketleri bir an için aşağıdakileri suspus etti. Yiğitlikle kararlılıkta en kaba sabayı bile bir süre susturacak bir güç vardır. Tüm bu olup bitenlerin hiç ulaşmadığı tek kişi Marks’tı. Tabancasının horozunu kaldırıyordu, George’un konuşmasını izleyen o bir anlık suskunlukta ona ateş etti.</p>
		<p>Sonra soğukkanlılıkla, “Kentucky’den ölüsü için canlısı kadar para alırız,” diyerek tabancayı yenine sildi.</p>
		<p>George geri sıçradı, Eliza tiz bir çığlık attı, kurşun neredeyse yanağını yalayacak kadar yakından, saçını sıyırarak geçmiş ve tepedeki ağaca saplanmıştı.</p>
		<p>George hemen, “Bir şey yok Eliza,” dedi.</p>
		<p>Phineas, “Ortaya çıkıp da konuşayım deme, gerçekten kötü niyetliler,” dedi.</p>
		<p>George, “Şimdi Jim, tabancalarını gözden geçir ve o geçidi benimle birlikte gözle. Kendini ilk gösterene ateş edeceğim, sen ikinciyi alırsın, öyle gider. Aynı kişiye iki kurşun harcamayalım.”</p>
		<p>“Ya vuramazsak?”</p>
		<p>“Ben <em>vuracağım</em>,” dedi George soğukkanlılıkla.</p>
		<p>“İyi! Adamda iş var,” dedi Phineas dişlerinin arasından.</p>
		<p>Marks’ın ateşinden sonra aşağıdakiler bir an kararsızca duraladılar.</p>
		<p>Adamlardan biri, “Birini vurmuş olmalısın, bir çığlık duydum,” dedi.</p>
		<p>“O bir kişi için ben yukarı çıkıyorum,” dedi Tom. “Zencilerden hiç korkmadım, şimdi de korkacak değilim. Kim geliyor?” diyerek kayaları tırmanmaya başladı.</p>
		<p>George sözcükleri açıkça duydu. Tabancasını çekti, inceledi, dar geçitten ilk görünecek adama ateş etmek için doğrulttu.</p>
		<p>İçlerinden en gözüpeki Tom’un arkasındaydı, öbürleri de onlara bakarak kayalara tırmanmaya başladılar, bir yandan da öndekileri daha hızlı yürüsünler diye itip kakıyorlardı.</p>
		<p>Yaklaştılar ve bir anda darboğazın hemen yanında Tom’un iriyarı cüssesi belirdi.</p>
		<p>George ateş etti, kurşun adamın böğrüne saplandı ama adam yaralı olmasına karşın çekilmedi ve çılgın bir boğa gibi bağırarak kendini bizimkilerin arasına attı.</p>
		<p>Phineas bir adım öne çıktı, onu kolundan iterek, “Arkadaş, burada istenmiyorsun,” dedi.</p>
		<p>Adam ağaçların dallarını kırarak, çalılar, gevşek taşlar, kütüklerle gerisingeri aşağı uçtu ve on beş metre aşağıda yara bere içinde inleyerek yatıp kaldı. Koca bir ağacın kırılan dalları giysilerine takılıp da yavaşlatmamış olsaydı, bu düşüş onu öldürebilirdi ama yine de hiç de az sayılmayacak bir hızla düştü.</p>
		<p>Marks, “Tanrı’m yardım et, tam şeytan bunlar!” diyerek tırmanışından daha büyük bir istekle kendini kayaların altına attı, peşinden de öbürleri düşe kalka sökün ettiler, özellikle şişman jandarma son hızla oflayıp pofluyordu.</p>
		<p>Marks’ın, “Bakın ne diyorum çocuklar... Siz yandan dolanıp Tom’u alın, ben de ata atlayıp yardım getirmeye gideyim,” demesiyle birlikte öbürlerinin yuhalama ve alaylarına aldırmadan atına binmesi bir oldu, az sonra onu dörtnala giderken gördüler.</p>
		<p>Adamlardan biri, “Böyle bir solucan görülmüş müdür? Biz onun işi için geldik, oysa o tüyüp bizi burada bıraktı!”</p>
		<p>Beriki, “O herifi yakalamalıyız. Ölü diri benim için fark etmez,” dedi.</p>
		<p>Tom’un iniltilerine doğru yönlerini bulmaya çalışan adamlar kökleri, kütükleri ve çalıları çatırdatarak, itişip kakışarak, olanca öfkesiyle homurdanıp küfreden kahramanın yattığı yere doğru gitmeye koyuldular.</p>
		<p>“Çok bağırdın Tom. Canın çok yandı mı?” dedi biri.</p>
		<p>“Bilmiyorum. Tut beni de kalkayım. O cehennem kaçkını Tanrı’nın belası Quaker’lı! O orada olmasaydı onları buraya bir yuvarlardım ki, bakalım hoşlarına gider miydi!”</p>
		<p>Uğraşa didine, inleyerek her biri bir kolundan tuttu ve yere düşen kahramanın kalkmasına yardım edildi, sonra da atlara kadar götürdüler onu.</p>
		<p>“Beni şu iki kilometre kadar ilerideki hana götürseniz yeter. Şuraya tıkıp da kahrolası kanamayı durdurmam için bana bir de mendil falan bir şey verin.”</p>
		<p>George kayaların üstünden bakınca Tom’un iriyarı gövdesini kaldırarak eyere yerleştirmeye çalıştıklarını gördü. Birkaç başarısız denemeden sonra adam yuvarlanıp olanca ağırlığıyla toprağa serildi.</p>
		<p>Eliza, “Ah, umarım ölmemiştir,” dedi. O da herkesle birlikte durmuş, işlemi izliyordu.</p>
		<p>“Neden?” dedi Phineas. “İyi olurdu.”</p>
		<p>Eliza, “Ölümden sonra hesap vermek gerektiği için,” dedi.</p>
		<p>Yaşlı kadın da, “Evet,” dedi, bir süredir bu olup bitenler sırasında inleyerek Metodist usulde dua ediyordu, “zavallıcığın ruhu için çok kötü bir durum,” dedi.</p>
		<p>“Kalıbımı basarım ki, onu terk ediyorlar, hiç kuşkum yok buna,” dedi Phineas.</p>
		<p>Doğruydu, bir sürü sonuçsuz tartışma ve görüş alışverişinden sonra herkes atına atlayarak uzaklaştı. Onlar gözden yitince Phineas harekete geçti.</p>
		<p>“Aşağı inip azıcık yürümemiz gerek. Michael’e gidip yardım getirmesini söyledim, buraya arabayla dönecek ama onlarla karşılaşabilmek için biraz yürümemiz gerekiyor. Tanrı’nın izniyle neredeyse burada olur. Daha erken, bir süre daha ayak altında dolaşan olmaz pek. Varacağımız yerden birkaç kilometre uzaktayız yalnızca. Dün geceki yol o kadar kötü olmasaydı onları hepten ekebilirdik.”</p>
		<p>Parmaklığa yaklaştıkları sırada, uzaktan arabanın geldiğini gördüler, yanında atlı adamlar vardı.</p>
		<p>“Hah, işte Michael ile Stephen, Ameriah da yanlarında!” diye Phineas neşeyle bağırdı. “Şimdi yırttık! Kendinizi Kanada’ya varmış kadar güvende sayabilirsiniz.”</p>
		<p>“Eh, o zaman durun da şu adamcağız için bir şeyler yapın,” dedi Eliza. “Feci inliyor.”</p>
		<p>“Yalnızca Hıristiyanlık adına,” dedi George, “hadi kaldırıp taşıyalım.”</p>
		<p>Phineas da, “Quaker’lar da tedavi etsin! Ne müthiş olur! Neyse, böyle yapsak da aldırmam. Durun da şuna bir bakalım,” dedi.</p>
		<p>Avcılığı ve ormanda yaşamışlığı olan Phineas, tedaviye ilişkin az buçuk da olsa ustalıksız bir deneyim edinmişti, yaralı adamın yanı başına diz çöktü ve durumunu dikkatlice incelemeye koyuldu.</p>
		<p>Tom ölgün bir sesle, “Marks,” dedi, “sen misin Marks?”</p>
		<p>Phineas, “Hayır, ben bir dost değilim. Marks gibiler seninle postları güvendeyse ilgilenir. Tüydü o!”</p>
		<p>“İşim bitti, biliyorum. O kalleş köpek ölürken yalnız bıraktı beni! Zavallı yaşlı anacığım hep böyle olacağını söylerdi zaten.”</p>
		<p>“Tanrı aşkına! Şu zavallıcığın söylediklerine bakın. Annesi bile varmış. Ona acımamak elimde değil,” dedi yaşlı zenci kadın.</p>
		<p>Tom göz kırpıp onun elini iterken Phineas, “Yavaş ol, yavaş, öyle kapıp tepme arkadaş,” dedi. “Kanamayı durdurmazsam, hiç şansın yok!”</p>
		<p>Phineas cebinden çıkardığı mendil ve ondan bundan topladığı öteberiyle bir şeyler yapmaya girişti.</p>
		<p>“Beni sen ittin,” dedi Tom ölgün ölgün.</p>
		<p>“Ben seni itmeseydim, sen bizi itecektin, anlıyorsun ya,” dedi ve yarayı sarmayı bitirdi Phineas. “İşte şu sargıyı da sıkıştırayım. Sana karşı iyiyiz, içimizde kötülük taşımıyoruz. Sana annen gibi bakacakları bir yere gidiyorsun şimdi.”</p>
		<p>Tom inleyerek gözlerini kapadı. Onun sınıfındaki insanlar için güçle yiğitlik, tümüyle bedensel bir şey olduğundan kan yitiminden bitkin düşen dev gibi adamın gerçekten umarsız ve acınacak bir görünüşü vardı.</p>
		<p>Öbür ekip geldi. Arabadan oturulacak yerler çıkarıldı. Dörde katlanan öküz postları boydan boya bir yana yayıldı ve dört adam büyük zorlukla Tom’un ağır bedenini oraya taşıdılar. Adam bindirilmeden önce bayılıp kendini tümüyle kaybetmişti. Acıma duygusu fazlaca olan yaşlı zenci kadın, yere oturup onun başını kucağına aldı. Eliza, George ve Jim kalan yere olabildiğince sığıştılar, araba yola koyuldu.</p>
		<p>Önde Phineas’ın yanında oturmakta olan George, “Sence adamın durumu nasıl?” diye sordu.</p>
		<p>“Oldukça derin bir yara, oradan paldır küldür düşmesi de caba. Çok kan kaybetmiş, epey kanı gitmiş, yiğitlik miğitlik derken... Neyse üstesinden gelecektir, bu arada belki bir-iki şey de öğrenir.”</p>
		<p>George, “Bunu duyduğuma sevindim,” dedi. “Böylesi bir durumda bile ölüm nedeni olsaydım, bu hep yüreğimde ağır bir yük olurdu.”</p>
		<p>“Evet, öldürmek çirkin bir eylemdir, neyse, insan da olsa canavar da, bu işin içinden çıkacak. Bir zamanlar iyi bir avcıydım, vurulmuş, ölmek üzere bir geyik görmüştüm, gözlerindeki o bakış, insanı onu öldürdüğü için kendini çok kötü hissettiren bir bakıştı, insan elbet çok daha önemli, karınızın dediği gibi ölümden sonra Kıyamet Günü diye bir şey var. Bilmiyorum ama, insanlarımızın bu tür şeyler üstündeki düşünceleri çok katıdır, nasıl yetiştirildiğimi düşününce onlara hak veriyorum.”</p>
		<p>“Bu herifi ne yapacaksınız?” dedi George.</p>
		<p>“Ameriah’e götüreceğim. Orada bir Stephens Nine vardır, Dorcas<a class="si-noteref epub-type_noteref" href="#f17" id="ref_f17">17</a> derler ona, akıl almaz bir hastabakıcıdır. Hastabakıcılığı çok ciddiye alır, hasta biri için ondan iyisi bulunamaz. Ona on beş gün falan emanet edebiliriz adamı.”</p>
		<p>Yaklaşık bir saatlik bir yolculuk onları temiz pak bir çiftlik evine getirdi, burası yorgun yolcuların doyasıya kahvaltı ettikleri bir yerdi. Az sonra Tom Loker ömründe yatmadığı kadar temiz ve yumuşak bir yatağa dikkatle yerleştirildi. Yarası özenle temizlenip sarıldı, o da yorgun bir çocuk gibi hasta odasında oradan oraya kayan gölgelere ve beyaz perdelere bakarak gözlerini aça kapaya bitkin yattı. Buradan başka bir yeri anlatmak için ayrılıyoruz.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f17"><a class="si-backref" href="#ref_f17">17</a><span class="si-footnote-text">. Dorcas ya da Tabita. İsa’nın öğrencisi. Yeni Ahit “Elçilerin İşleri”, 9:36-39. (Y.N.)</span></div>
	</div>
</body>
</html>