<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Tom Amcanın Kulübesi</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>43 <span class="inline">Sonuçlar</span></h1>
		<p>Öykümüzün geri kalanını az sonra anlatacağız. George Shelby kendisi gibi merhametli bir genç adamın kesinlikle ilgileneceği biçimde hem romantik yanı hem de insani nedenleri yüzünden bu olayla ilgilenmişti. Hem her şeyin tarihini hem de tüm adları biliyordu. Eliza’nın satış faturası hakkında söyledikleriydi Cassy’yi bayıltan. Çocuğunun kimliği konusunda artık zerrece kuşkusu kalmamıştı kadının. Artık tek yapması gereken kaçakların yolunu izlemekti.</p>
		<p>Yazgılarındaki rastlantının birbirlerine çektiği Madam Thoux’yla Cassy hemen Kanada’ya geçip sayısız kaçağın konakladığı bekleme noktalarında bir araştırmaya giriştiler. Amherstberg’de George ile Eliza’nın Kanada’ya ilk geldiklerinde kaldıkları yeri buldular, orasının aracılığıyla da ailenin izini Montreal’e kadar sürebildiler.</p>
		<p>George’la Eliza beş yıldır özgürdüler. George iyi bir makine onarıcısının yanında sürekli bir iş bulmuştu, ailesini rahat geçindirecek kadar da kazanıyordu. Bu arada aile küçük bir kız bebeğin katılımıyla kalabalıklaşmıştı. Güzel, akıllı bir çocuk olan küçük Harry iyi bir okula verilmişti, orada hızla bilgisini geliştiriyordu.</p>
		<p>George’un ilk gittiği yer olan Amherstberg’deki konaklama yerinin değerli papazı, Madam Thoux ile  Cassy’nin durumundan öylesine etkilenmişti ki, bu keşif seferinin tüm giderini üstlenen Madam ve Cassy’yle birlikte Montreal’e kadar gitmekte diretti.</p>
		<p>Şimdi sahne Montreal’in dışında küçük, temiz pak bir ev olarak değişiyor, zaman akşamüstü. Şöminede neşeli bir ateş göz alıyor, kar gibi bir örtüyle örtülü çay masası, ikindi kahvaltısına hazır bekliyor. Odanın köşesinde yeşil masa örtüsü serili kapağı açık bir yazı masasında dolmakalemler, kâğıtlar, üstünde de iyi seçilmiş kitaplarla dolu bir raf göze çarpıyor. Burası George’un çalışma köşesi. Geçmiş yaşamın tüm çileleriyle yılgınlıklarının ortasında onu okuma yazma öğrenmeye teşvik eden kendini geliştirme çabasıyla hâlâ tüm boş zamanını kendini geliştirmeye adıyordu.</p>
		<p>Şu anda da masada oturmuş aile kütüphanesinden aldığı bir kitabı okuyor, notlar alıyordu.</p>
		<p>Eliza, “Gel George,” dedi, “sabahtan beri yoktun. O kitabı lütfen bırak da ben çayı hazırlarken konuşalım, lütfen.”</p>
		<p>Yeni yürümeye başlamış küçük Eliza da babasına doğru sarsılarak gidip annesini desteklemek istercesine kitabı elinden çekti ve yerine kendini dizine yerleştirmek istedi.</p>
		<p>George bu durumdaki tüm erkeklerin yapması gerekeni yaparak boyun eğdi.</p>
		<p>“Ah, seni küçük cadı!” dedi. Keki dilimlemeye başlayan Eliza da, “Doğru,” dedi.</p>
		<p>Biraz daha yaşlanmış, azıcık da tombullaşmıştı, eskiye göre daha orta yaşlı bir anaç kadın anaerkilliğine bürünmüştü, hoşnut ve mutluydu.</p>
		<p>“Harry oğlum, bugünkü o toplamanın üstesinden nasıl geldin?” dedi George. Elini oğlunun başına koymuştu.</p>
		<p>Harry uzun buklelerini yitirmişti ama o gözlerle kirpikleri, bir de yanıt verirken zaferle parlayan o güzel yiğit alnı asla yitiremezdi.</p>
		<p>“Hepsini de ben <em>kendim</em> yaptım baba, <em>kimse</em> bana yardım etmedi!” dedi.</p>
		<p>“Bu iyi. Kendine güven oğlum. Babacığından çok daha şanslısın bu konuda.”</p>
		<p>O anda kapı çalındı. Eliza gidip açtı. Önce sevinç dolu bir, “Aa, siz misiniz?” duyuldu, sonra kocasını çağırdı. Amherstberg’in iyi yürekli papazı içeri buyur edildi. Yanında iki kadın daha vardı, Eliza oturmalarını rica etti.</p>
		<p>Şimdi gerçeği söylemek gerekirse iyi yürekli papaz, olayın yavaş yavaş gelişmesi için kendince küçük bir program tasarlamış, yol boyunca birbirlerini her şeyi ansızın ortaya dökmeme konusunda dikkatle, akıllıca uyarmışlardı. Son olay dışında...</p>
		<p>Hanımefendiler oturmaya buyur edildikten sonra adamcağız tam kafasında sıraya koyduğu giriş konuşmasına başlamak için ağzını silmek üzere mendilini çıkarıyordu ki, Madam Thoux tüm planı altüst etti. Kollarını George’un boynuna dolayarak, “Ah George! Beni tanımadın mı? Ben kız kardeşin Emily’yim!” dedi.</p>
		<p>Her çizgisi, her buklesiyle kızının son gördüğü halinin kopyası olan küçük Eliza ansızın önünde beliriverinceye kadar Cassy sakin sakin oturmuş, rolünü de çok iyi oynamıştı. Küçük şey yüzünü Cassy’ninkine yaklaştırınca, o da onu kollarına alıp bağrına basmış, o anda gerçek olduğuna inandığı bir duyguyu dile getirivermişti.</p>
		<p>“Canım, ben senin annenim!”</p>
		<p>Aslına bakarsanız karmaşayı yatıştırmak hiç de kolay değildi ama iyi yürekli papaz sonunda herkesi susturmayı başardı. Töreni açmak amacıyla hazırladığı konuşmayı yaptı, öylesine de başarılı oldu ki tüm dinleyicileri, onun yerinde eski yeni hangi konuşmacı olursa olsun, tatmin edecek biçimde çevresinde hıçkırıklara boğuldu. Hep birlikte diz çöktüler, iyi adam da dua etti. Öylesine kargaşa yaratan, heyecanlı duygular vardır ki ancak yüce sevginin bağrına boşaltmakla sakinleştirilebilir. Sonra ayağa kalkan bu birbirine yeni kavuşmuş aile, içlerinde onları bunca tehlikeden akla gelmedik biçimlerde kurtaran, sonra da bir araya getiren O’na duydukları o kutsal inançla kucaklaştı.</p>
		<p>Kanadalı kaçaklar arasındaki bir misyonerin notları kurgu olsalar tuhaf bulacağınız gerçekleri içerir. Hem  yerleşmiş bir düzen aileleri kasırga gibi altüst edip bireylerini güz yaprakları gibi dört bir yana savururken başka türlüsü nasıl olabilir? Sığınılan bu kıyılar, sonsuzluğun kıyısındaki gibi birbirlerini yitirdiklerini sanıp uzun yıllar acı çeken yüreklerde mutluluğu paylaştırarak onları birleştirir.</p>
		<p>Sözcüklerin anlatamayacağı kadar etkili olan bir başka şey de, her yeni gelenin karşılaştığı içtenliktir, bu arada köleliğin gölgelerinde yitmiş bir ana, kardeş, çocuk ya da eşten haber getirmesi bile söz konusu olabilir.</p>
		<p>Bir misyonerin bize anlattığına göre iki kez yakalanan, kahramanlığı yüzünden de utanç verici biçimde kırbaçlanan ve acı çeken bir adam yine kaçmıştı, arkadaşı da bir mektupta üçüncü kez geri döndüğünü, sonunda kız kardeşini kaçırabildiğini anlatmıştı. Saygıdeğer bayım, bu adam bir kahraman mıdır yoksa bir suçlu mu? Siz bunu kendi kız kardeşiniz için yapmaz mıydınız? Peki ya onu suçlayabilir misiniz? Ama şimdi ansızın karşılaşıverdikleri bu büyük sevinçten yavaş yavaş sıyrılıp kendilerine gelen, gözlerini silerken bıraktığımız dostlarımıza dönelim. Sofranın çevresinde oturmuşlar, sağlam dostluklar kurmaktalar. Yalnızca küçük Eliza’yı dizine oturtmuş olan Cassy arada çocuğu şaşırtacak gibi sıkıştırmakta, o da onun ağzını kekle doldurmak için diretmekte. Aslında çocuğu şaşırtan kek istemeyen bu kadının demek ki yenecek daha iyi bir şey düşünebilmesi.</p>
		<p>İki-üç gün içinde Cassy öyle bir değişikliğe uğradı ki, okurlarımız onu tanımakta zorluk çekebilir. Yüzünün umutsuz, bitkin ve yabani görünümü yerini tatlı bir güven ifadesine bıraktı. Uzun süredir bunu bekliyormuşçasına hemen ailenin bağrına gömülmüş, küçükleri de yüreğine basmıştı. Yitirdiği çocuğunun hem beden hem de davranış olarak eksiksiz bir benzeri olduğundan sevgisi kızından çok küçük Eliza’ya çağlıyordu büyük bir doğallıkla. Anneyle kız arasında da çiçekli bir bağ vardı. Eliza’nın kutsal kelamı okuyarak canlı tuttuğu o değişmez, sürekli Tanrı saygısı, tam da Cassy’nin karmakarışık olmuş yorgun aklına göre bir yol göstericiydi. Cassy her güzel etkiyi tüm ruhuyla ve saygıyla kabul ederek içtenlikli, şefkatli bir Hıristiyan oldu.</p>
		<p>Bir-iki gün sonra Madam Thoux yaşamındaki olayları kardeşine daha ayrıntılı anlattı. Kocasının ölümü ona büyük bir servet bırakmıştı, o da bunu tüm eli açıklığıyla ailesiyle paylaşmayı önerdi. George’a onun için en yararlı olacak uygulamayı sorduğunda, o, “Bana iyi bir eğitim ver Emily,” dedi, “bu hep yüreğimdeki en büyük istek olmuştur. Sonra, geri kalanın üstesinden gelirim ben.”</p>
		<p>Aklı başında bir tartışma yapıldı ve tüm ailenin birkaç yıl Fransa’ya gitmesine karar verildi, nereye giderlerse Emmeline’i de götüreceklerdi.</p>
		<p>Emmeline’in albenisi geminin ikinci kaptanını etkileyince limana çıkmalarından kısa süre sonra onun karısı oldu.</p>
		<p>George bir Fransız üniversitesinde dört yıl okudu, tükenmeyen bir istekle kendini okumaya vererek çok ayrıcalıklı bir eğitim yaptı.</p>
		<p>Fransa’daki siyasi sorunlar, sonunda aileyi burada da bir sığınak bulma zorunluluğunda bıraktı.</p>
		<p>Eğitimli bir kişi olarak George’un duygularıyla görüşleri arkadaşlarından birine yazdığı aşağıdaki mektuptan anlaşılabilir:</p>
		<div class="letter html5_section">
			<p>Geleceğime ilişkin bir yitmişlik duygusu içindeyim. Senin bana söylediğin gibi beyazların çevrelerine girip karışabilirim, rengim çok açık, karımla ailemde de bunun ayırdına varılmaz. Eh, acı çekmeye gelince; onlardan farklı olduğum söylenebilir ama doğrusunu söylemek gerekirse buna hiç hevesli değilim!</p>
			<p>Babamın soyuna değil, anneminkine yakınlık duyuyorum. Babamın soyu için ben iyi cins bir köpek ya da attan öte bir şey değilim ama kalbi kırık anneciğim için bir çocuktum, bizi ölümüne kadar ayıran o acımasız satıştan sonra onu hiç görmememe karşın beni hep çok sevdiğini biliyorum. Yüreğimle biliyorum bunu. Onun çektiği acılarla, delikanlılığımdaki belaları, New Orleans’taki köle pazarında satılan yürekli karımla kardeşimin çektiği eziyeti ve kavgalarını düşündüğümde, Hıristiyanlığa karşı olmadığını umduğum duygularımla Amerikalı olmak için ne bir isteğim var ne de kendimi onlarla özdeşleştirebilirim dersem sanırım kusuruma bakmazsın. Ben oyumu bastırılmış, köleleştirilmiş Afrikalı ırk için kullanıyorum. Bir şey dileme hakkım olsaydı, bir ton açık ten rengim yerine iki ton koyu bir teni yeğlerdim.</p>
			<p>Ruhumun özlemiyle dileği bir Afrikalı vatandaşlığı. Herkesin gerçek, bağımsız bir varlık olmasını istediğimde bunu nerede arayacağım? Haiti’de değil çünkü Haiti’de başlayacak hiçbir şey yok. Bir akarsu kaynağının üstüne yükselemez. Haitililerin kişilik yapılarını biçimlendiren soyları yozlaşmış, erkekleri kadınımsılaşmıştı, elbette zaman içinde hiçbir noktaya varamadılar.</p>
			<p>Peki o zaman ben nereye bakacağım? Afrika kıyılarında bir cumhuriyet görüyorum. Canlılıkları ve kendilerini eğitme gücüyle birçok durumda tek başlarına kölelik koşullarının üstüne çıkmış seçilmişlerden oluşan bir cumhuriyet. Hazırlık aşamasının güçsüz bir evresinden geçen bu cumhuriyet sonunda Fransa ve İngiltere’ce de tanınan bir dünya cumhuriyeti oldu. Benim dileğimse gidip kendi insanlarımı bulmak.</p>
			<p>Beni karşına alacağını duyumsuyorum ama vurmadan önce dinle. Fransa’dayken Amerika’daki insanlarımın tarihini büyük bir ilgiyle inceledim. Sömürge yanlılarıyla köleliğin kaldırılmasına karşı olanlar arasındaki mücadeleyi izledim, asla bir katılımcı olamayacağım duygusuyla uzaktan gözleyen biri olarak kimi izlenimler edindim. Şu Liberya’nın baskıcıların elinde bizlere karşı oynatılarak bir sürü amaca hizmet etmiş olduğuna kalıbımı basarım. Hiç kuşkusuz tasarlanan bu düzen özgürleşmeyi geciktirme anlamında haklı görülemeyecek biçimlerde kullanılmıştır ama benim sorum şu: Yukarıda tüm insanların üstünde bir Tanrı yok mu? Onların tasarılarını geçersiz kılıp bizim için bir ulusun temellerini atamaz mı?</p>
			<p>Bugünlerde bir ulus bir günde doğuyor. Artık bir ulus cumhuriyetçiliğin ve uygar olmanın büyük sorunlarını, keşfetmek için değil, yalnızca uygulamak için yoğrulmuş, hazır, elinde buluyor. O zaman hepimiz sımsıkı el ele verip tüm gücümüzle bu zor yatırım ve çocuklarımızla önümüzde açılan bu olağanüstü Afrika kıtası için ne yapabileceğimizi görelim. Bizim ulusumuz kıyılarına vuran uygarlık ve Hıristiyanlık dalgasını özümleyip oraya gelecek kuşaklar için tropik bitki örtüsü hızıyla büyüyen cumhuriyetler ekecek. Köleleştirilmiş ırkımı göz ardı ettiğimi mi düşünüyorsun? Sanmam. Onları bir saat, ömrümün bir ânında bile unutursam Tanrı da beni unutsun! Ama onlar için burada ne yapabilirim? Zincirlerini kırabilir miyim? Hayır, birey olarak değil ama uluslararası toplantılarda bir sesi olacak ulusumun bir parçasını oluşturmayı başarayım, o zaman konuşabiliriz. Bir ulusun karşı çıkmaya, sitem etmeye, rica etmeye ve ırkını temsil etmeye hakkı varken bir bireyin yoktur. Günün birinde Avrupa özgür ulusların yüce meclisi olursa, ki Tanrı’nın buna izin vereceğine inanıyorum, orada kölelikle tüm haksız baskıcı toplumsal özellikler dışlanırsa, İngiltere ile Fransa’nın yaptığı gibi bizi de tanırlarsa o zaman biz de o meclise başvurumuzu yapar, acılı, köleleştirilmiş ırkımızı temsil ederiz. O zaman o özgür, aydınlanmış Amerika da armasından, onu hem uluslararasında küçük düşüren hem de kölelere olduğu kadar ona da bela olan o kötülük simgesini silmeye gerek duyacaktır. Şimdi sen bana tutup bizim ırkımızın da Amerikan Cumhuriyeti’yle harman olmaya İrlandalılar, Almanlar ve İsviçreliler kadar hakkı olduğunu söyleyeceksin. Kesinlikle öyle. Karşılaşıp karışmak için, dine dayalı bir toplumsal sınıfa ya da renge göre değerlendirilmeksizin kendi öz değerimizle yükselmek, servet edinmek, özgür olmak zorundayız ve bu hak bizi yadsıyanların insan eşitliğine ilişkin sözde ilkelerine ters düşüyor. Bu işe burada izin verilmeli. Bizim, sıradan insanların haklarından daha çoğuna sahip olmaya gereksinimimiz var, biz zarar görmüş bir ırkı onarmayı istiyoruz. Ama benim istediğim bu da değil. Ben benim olan bir ülkeyle bir ulus istiyorum. Afrikalı ırkın alışılmadık özellikleri olduğunu düşünüyorum. Bunlar Hıristiyanlıkla uygarlığın ışığına çıkarılabilirse, Anglosaksonlara benzemeyen ama ahlak olarak ondan çok daha üstün bir ırk ortaya çıkacaktır. Anglosakson ırkı başlangıç dönemindeki kargaşa ve çekişme evresinde dünyanın yazgısına emanet edilmişti. Bu duruma Saksonların esnek olmayan, katı, güçlü öğeleri iyi uydu ama ben bir Hıristiyan olarak ayağa kalkmak için başka bir çağ arıyorum. Onun sınırları içinde yer alacağımıza inanıyorum. Şimdi ülkelerin çektiği sıkıntılarsa umut ediyorum ki dünya barışıyla kardeşliğinin doğum sancılarıdır.</p>
			<p>Afrika’nın gelişimi öncelikle Hıristiyan bir gelişim olacaktır. Etkin, son sözü söyleyen bir ırk olamazlarsa en azından sevecen, yüce gönüllü, bağışlayıcı olacaklardır. Haksızlıkla baskının ateşinde kalmış olduklarından, birey olarak da elde edebilecekleri ve Afrika kıtasına yaymayı görev edinecekleri bağışlayıcılıkla sevgiye yüreklerini açık tutacaklardır. Kendi adıma bu konuda yetersiz olduğumu itiraf ediyorum. Damarlarımdaki kanın tamı tamına yarısı sıcak, aceleci Sakson ama hep yanımda İncil’in güzel, sözlü bir vaazı var: sevgili karım. Kafam karışınca o tatlı ruh gözlerimin önüne Hıristiyanlık çağrısını ve ırkımızın görevini koyarak beni yine yoluma sokar. Ben de Hıristiyan bir yurtsever ve bir Hıristiyanlık öğreticisi olarak yüreğimde ülkeme, benim seçkin, görkemli Afrikama ve karıma döner, şu müthiş öngörüyü anımsarım.</p>
			<p>“Madem sen terk edildin ve nefrete uğradın, soyun yürümedi, Ben de seni sonsuz seçkinlik ve bir sürü kuşağın mutluluğu yapacağım.”<a class="si-noteref epub-type_noteref" href="#f71" id="ref_f71">71</a></p>
			<p>Beni taşkın bir yandaş olarak düşünecek, üstlendiğim şeyin bilincinde olmadığımı söyleyeceksin ama ben iyice düşündüm, kaybı göze aldım. Liberya’ya bir duygu cenneti olduğundan değil, bir çalışma alanı olduğu için giderim. İki elimle sıkı çalışmak isterim. Tüm zorluklarla hayal kırıklıklarına karşı öleceğim güne kadar çalışmayı umuyorum. Oraya gitmek istememin nedeni bu, hayal kırıklığına uğramayacağımdan da hiç kuşkum yok.</p>
			<p>Kararım için ne düşünürsen düşün, sakın bana olan güvenin sarsılmasın ve düşün ki ne yaparsam, tümüyle insanlarıma adanmış bir yürekle hareket ediyorum.</p>
			<p class="right-gap">GEORGE HARRIS</p>
		</div>
		<p>Birkaç hafta sonra George, karısı, çocukları, kız kardeşi ve annesiyle Afrika’ya giden gemiye bindi. Yanılmıyorsak dünya şimdiye kadar adını duymuştur.</p>
		<p>Öbürleri için Miss Ophelia ile Topsy dışında yazacak pek özel bir şey yok, bir de George Shelby’ye adayacağımız bir veda bölümümüz olacak.</p>
		<p>Miss Ophelia, Topsy’yi Vermont’a götürdü. Bu, New England’lılarca <em>“eskiler”</em> diye tanımlanan ciddi, kılı kırk yaran biri için şaşılacak bir şeydi. <em>Eskiler</em> önce onu düzeni iyi kurulmuş evcimen dünyalarına garip, gereksiz bir ek olarak gördü ama öğrencisine olan görevini vicdanlı bir çaba içinde yapan Miss Ophelia zamanla öylesine etkili oldu ki çocuk, aileyi ve çevreyi de kazanarak incelikler içinde hızla büyüdü. Kadınlık çağına geldiğinde isteğine uyularak vaftiz edildi, oradaki kilisenin üyesi oldu. İyi olmak için öyle bir akıllılık, çaba ve istek gösterdi ki, sonunda Afrika’daki merkezlerden birine misyoner olarak gitmesi önerildi, bu da onaylandı. Sonraları, çocukken asla hareketsiz kalamayan çok yönlü biri olarak gelişimini tamamlamasını sağlayan o güçlü canlılığı ve yaratıcı becerisini, ülkesinde çocuklara öğretmenlik yapmak gibi daha güvenli, sağlıklı bir yaşam biçimi olarak kullandığını duyduk.</p>
		<p>Not: Kimi annelere Madam Thoux’nun önayak olduğu araştırmaların Cassy’nin oğlunu bulmasıyla sonuçlandığını söylemek hoşnutluk verici. Gücü kuvveti yerinde olan genç adam, annesinden bir süre önce kaçmış, baskı görenlerin Kuzey’deki dostlarınca eğitilmişti. Çok geçmeden o da ailesinin peşinden Afrika’ya gidecek.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f71"><a class="si-backref" href="#ref_f71">71</a><span class="si-footnote-text">. Eski Ahit, “Yeşaya”: 60:15. (Y.N.)</span></div>
	</div>
</body>
</html>