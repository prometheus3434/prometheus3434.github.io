<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Tom Amcanın Kulübesi</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>15 <span class="inline">Tom’un yeni efendisi ve başka şeyler</span></h1>
		<p>Bizim kendi halinde kahramanımızın yaşam ipliği böyle üst sınıf mensuplarınınkine bağlandığına göre onlara ilişkin kısa bilgiler vermekte yarar var.</p>
		<p>Augustine St. Clare, Louisiana’da zengin, büyük bir çiftlik sahibinin oğluydu. Ailenin kökleri Kanada’ya dayanırdı. Huy ve kişilik olarak birbirine çok benzeyen iki kardeşten biri Vermont’ta zengin bir çiftliğe yerleşti, öbürü de Louisiana’da bolluk içinde yaşayan bir çiftlik sahibi oldu. Augustine’in annesi Protestan bir Fransız’dı. İlk yerleşim yıllarında Louisiana’ya göç etmiş ailenin Augustine’le kardeşinden başka çocuğu yoktu. Annesi gibi son derece zayıf bünyeli olan Augustine, doktorların önerisi üzerine yeniyetmelik yıllarında, daha sağlam havalı, soğuk bir iklimde güçlenmesi için Vermont’taki dayısına emanet edildi.</p>
		<p>Çocukluğunda yapısının aşırı ve belirgin duyarlılığıyla dikkate değer biriydi, kendi cinsinin sıradan katılığından çok kadın yumuşaklığına yakındı. Zamanla erkekliğin sert kabuğu altında bu yumuşaklık da büyüdü ancak özünde bunun ne kadar canlı ve taze kaldığını bilen birkaç kişi vardı. Aklı hep iyiye ve güzele yöneldiği gibi yetenekleri de birinci sınıftı, güç dengesinin doğal sonucu olan iş yaşamına hep bir tiksintiyle bakıyordu. Okul dönemini bitirdikten sonra tüm dünyası tek bir yoğun tutkunun sevda dolu etkisiyle yanıp tutuştu. Saati gelmişti, yalnız bir kez gelen o saatte çoğu kez, bir düş olarak anımsanacak olan yıldız, onun için de boş yere ufukta yükseldi. O da yükselen hedefi vurarak Kuzey eyaletlerinin birinde gördüğü güzel ve yüce gönüllü bir hanımefendinin sevgisini kazandı ve nişanlandılar.</p>
		<p>Augustine evlilikleri için gereken hazırlıkları yapmak üzere Güney’e döndü, bir süre sonra mektupları hiç beklenmedik biçimde geri dönmeye başladı, hanımefendinin vasisinin kısa notuna göre nişanlısı başka birisinin karısı olacaktı. Augustine çılgınlığın eşiğinde, bir sürü başka insanın da yaptığı gibi boş yere her şeyi yüreğinden tek bir umutsuzca çabayla söküp atabileceğini umdu. Yalvarmayacak ya da açıklama alamayacak kadar gururlu olan genç adam kendisini hemen kibar sosyetenin girdabına attı ve iki hafta sonra da mevsimin saltanat sırasını savar bir güzelinin sevgilisi olarak kabul edildi. Hazırlıklar tamamlanır tamamlanmaz da, güzel bir bedenle, bir çift koyu renk gözün ve yüz binlerce doların kocası oldu, doğal olarak da herkes çok mutlu olduğunu düşündü.</p>
		<p>Evli çift balayılarının tadını çıkarır, Pontchartrain Gölü kıyısındaki muhteşem villalarında hoş arkadaş çevreleri içinde günlerini gün ederken bir gün <em>o </em>çok iyi anımsadığı elyazısıyla bir mektup aldı. Mektup, arkadaşlarıyla dolu bir odada alabildiğine neşeli ve başarılı bir konuşmanın ortasındayken verilmişti. Elyazısını görünce bembeyaz kesildi ama sükûnetini koruyarak karşısındaki hanımefendiyle sürdürdüğü şakacı tartışmayı bitirdi, bir süre sonra da ortadan yok oldu. Odasında yalnızken mektubu açıp okudu, artık okumak bile anlamsızdı, boştu. Hanımefendi, vasisinin ailesinin yaptığı zulüm ve baskının uzun uzun hesabını veriyor, o ailenin oğluyla evlenmeye zorlandığını, Augustine’in mektuplarının arkasının kesildiğini, kendisinin üst üste kaç kez yazdığını, sonunda yorulup kuşkuya kapıldığını, bu kaygıların sağlığını nasıl bozduğunu ve sonunda ikisini de etkileyen bu hileyi nasıl keşfettiğini anlatıyordu.</p>
		<p>Mektup, umut ve teşekkür sözlerinin ardından mutsuz genç adama ölümden acı gelen bir biçimde, ölümsüz bir sevginin açıklamasıyla bitiyordu. Hemen ona yazdı.</p>
		<div class="letter html5_section">
			<p>Seninkini aldım ama çok geç. Duyduklarıma inandım. Umutsuzluğa kapıldım. <em>Evlendim</em> ve her şey bitti. Yalnızca unut, ikimize de kalan tek şey bu.</p>
		</div>
		<p>Böylece Augustine St. Clare için tüm aşk destanı ve yaşam ideali sona ermiş oldu. Ne var ki <em>gerçek </em>kaldı, düz, çıplak, yapışkan bir çamur gibi olan <em>gerçek</em>. Mavi ışıltılı dalgaya eşlik ederek kayar gibi giden o kayıklara, ak yelkenli gemilere, küreklerin ezgisine eşlik eden ve şarkı söyleyen sular çekildiğinde ortada kalan düz, pis, kılıksız ve son derece gerçek olandı.</p>
		<p>Elbette bir romanda insanların yüreği yaralanır, ölürler, bu da <em>son</em> olur; bir öyküde bu çok doğaldır ama gerçek yaşamda, yaşamı parlatan şeyler yittiğinde ölmeyiz. Bizim için öylesine yoğun ve önemli olan bir yeme içme, giyinme, yürüme, konuk olma, alıp satma, konuşma, okuma çarkı vardır ki, bunun topuna <em>yaşamak</em> der çıkarız işin içinden. Augustine’de kalan bu olmuştu. Karısı tepeden tırnağa bir kadın olduğundan yine de bir şeyler yapabilir; ancak bir kadının yapabileceği gibi yaşamının kopuk ipliklerini onarıp yeniden ışıltılı bir kumaş dokuyabilirdi. Ama Marie St. Clare onların kopmuş olduklarını bile göremiyordu. Daha önce de değindiğimiz gibi güzel bir beden, bir çift harika göz ve yüz bin dolardan oluşuyordu, bunların hiçbiri de marazi bir kafayı iyileştirecek şeyler değildi.</p>
		<p>Augustine ölü gibi bembeyaz kesilmiş kanepede yatar bulunup da derdinin ansızın saplanan mutsuz bir baş ağrısı olduğunu söylediğinde, karısı ona amonyum karbonat koklamasını önerdi, bu solgunluk ve baş ağrısı haftalar boyunca yinelenince, Mr. St. Clare’in hasta olduğunun hiç aklına gelmediğini; ama bu marazi baş ağrılarından kocasının fazlaca etkilendiğini, kocası ona eşlik edemediği için bunun kendi adına büyük şanssızlık olduğunu, hem daha yeni evlilerken her yere yalnız gitmesinin garip kaçtığını söyledi. Augustine içten içe pek akıllı ve seçkin olmayan bir kadınla evlendiği için hoşnuttu ama balayının yaldızları dökülüp nezaket sözleri de aşınınca tüm yaşamını okşanmak ve ev yaşamında ne çetin ceviz bir hanım olacağını kanıtlamak için beklemeye harcamış güzel, genç bir kadın buldu karşısında. Marie sevgi ya da duyarlılık adına pek yetenekli görünmüyordu, olan sevgisi de son derece yoğun ve bilinçsiz bir bencilliğe gömülüydü. Bu, suskun akılsızlığıyla daha da umutsuzlanan, her şeyin yalnızca kendi hakkı olduğunu iddia eden bir bencillikti. Çocukluğundan beri yalnızca onun kaprislerini fark etmek için yaşayan hizmetçilerle çevrili büyümüştü, onların da duygu ya da hakları olabileceği bir an bile olsun aklının köşesinden geçmemişti.</p>
		<p>Babasının tek çocuğuydu. Bir dediği iki edilmemişti. Genç bir kız olduğunda güzel ve akıllı bir mirasyediydi, elbette ki karşı cinsin tüm seçilebilir ve seçilemezleri ayaklarına kapanmıştı, Augustine’inse ona sahip olduğu için dünyanın en şanslı adamı olmadığına hiç kuşkusu yoktu. Duygusuz bir kadının bu alışverişte kolay bir alacaklı olduğunu düşünmek büyük yanlış olur. Dünyada bencil kadından daha acımasız bir sevgi alıcısı yoktur, sevimsizleştiği oranda da kıskançlaşarak ve titizleşerek son damlasına kadar aşk alıcısı olur. Bu yüzden de St. Clare kur yapma döneminde bolca kullandığı aşk sözcüklerine ve küçük ayrıntılara boş vermeye başladı, bu arada sultanın kölesinden asla vazgeçmeyeceğini de anladı; bol gözyaşı, surat asmalar ve küsmeler, küçük fırtınalar, hoşnutsuzluk, iğnelemeler, azar ve yüze vurmalar oluyordu. St. Clare iyi huylu, hoşgörülüydü, bu sorunu armağanlar ve gurur okşamalarıyla çözmeye çalıştı. Marie’nin güzel bir kızı olduğunda da içinde şefkate benzer bir şeyin uyandığını duyumsadı.</p>
		<p>St. Clare’in annesi az rastlanır, seviyeli ve tertemiz bir kadın olduğundan Augustine, ona benzemesini çok istediği kızına annesinin adını verdi. Bu olay karısının huysuzluğunu ve kıskançlığını uyandırdı, kocasının içine gömülü kalmış anne hayranlığı nedeniyle çocuğa da kuşku ve hoşnutsuzlukla bakmaya başladı, verdiklerine karşı kendinden çok şey alınmış gibi geliyordu ona. Çocuğun doğumundan sonra sağlığı giderek bozuldu. Bedenen ve kafaca yaşadığı sürekli hareketsizlik, yakasını bırakmayan can sıkıntısıyla dalgınlık, lohusalık döneminin doğal takatsizliğiyle birleşince birkaç yıl içinde o güzelim goncayı sapsarı, solgun, hastalıklı bir kadına çevirdi. Artık tüm zamanı bir sürü gerçekdışı hastalıkla doluydu. Ve kendini her açıdan dünyanın en hasta ve acı çeken insanı olarak duyumsuyordu. Sayısız yakınmalarının sonu yoktu ama onu asıl yıkan altı günden üçünü odasında geçirten baş ağrılarıydı. Bunun sonucunda da doğal olarak evin idaresi hizmetçilerin eline kaldı, St. Clare rahatı dışında her şeyi bulabiliyordu. Kızı son derece narindi, babası da ona bakacak, ilgilenecek bir annesi olmadığı için sağlığının ve yaşamının annesininkine benzemesinden endişeleniyordu. Onu Vermont’a bir geziye götürdü ve kuzini Miss Ophelia, St. Clare’i Güney’deki malikâneye birlikte dönmeye ikna etti, işte şimdi bu gemide okurlarımıza tanıttığımız gibi eve dönüyorlar.</p>
		<p>Uzaktan New Orleans’ın kubbeleriyle kuleleri gözümüze çarpmaya başladı ama yine de Miss Ophelia’yı tanıtacak kadar zaman var.</p>
		<p>Amerika’nın kuzeydoğu eyaletlerine gidenler serin bir köydeki büyük çiftlik eviyle tertemiz süpürülmüş çimenli avlusunu gölgeleyen sık yapraklı kocaman akçaağaçları, her yere sinmiş, değişmez dinginliğin düzen ve durağanlığını anımsayacaklardır. </p>
		<p>Bu çiftlikte hiçbir şey yitmez ve bozulmaz, parmaklığın tek bir tahtası gevşemez, toprak avluda tek bir çöp yoktur, pencerelerin altında leylak yığınları hep büyür. İçeride hiçbir şey yapılmıyor ya da yapılmayacakmış duygusu veren, bir kez yerleştirilmiş ve sonsuza dek yerine mıhlanmış gibi duran eşyalar vardır. Tüm ev işleri köşedeki eski saat kadar dakik yapılır, geniş, temiz odalarda huzur hâkimdir. Ailenin “okuma odası” dediği yerde Rollin’in “Tarih”inin,<a class="si-noteref epub-type_noteref" href="#f8" id="ref_f8">8</a> Milton’un <em>Kayıp Cennet</em>’inin, Bunyan’ın <em>Çarmıh Yolcusu</em>’nun ve Scott’un “Aile İncili”nin<a class="si-noteref epub-type_noteref" href="#f9" id="ref_f9">9</a> göze hoş gelecek biçimde öbür kitaplarla birlikte ve eşit kutsallıkta yan yana dizildiği cam kapılı vakur, saygın, eski kitaplık durur. Evde hizmetçi yoktur ama kar beyazı başlıklı ve gözlüklü evin hanımıyla kızları her öğle sonrası sanki yapacak hiçbir iş yokmuş gibi dikiş dikerler. İşleriyse günün unutulmuş bir saatinde yaparlar. Geri kalan zamanda da büyük bir olasılıkla onları yalnızca işi yapıp bitirmiş kişiler olarak görürsünüz.</p>
		<p>Eski mutfak zeminine asla leke yapacak bir şey damlamış değildir, masaları, iskemleleri ve kap kacağı hiçbir zaman düzensiz, karışık göremezsiniz, oysa orada günde üç-dört öğün yemek yenir, ailenin çamaşır ve ütüsü orada yapılır ve sessiz sedasız, büyülü bir değnekle dokunmuşçasına kilolarca tereyağı ve peynir orada beliriverir.</p>
		<p>Böyle bir çiftlikte, böyle bir evde ve ailede Miss Ophelia kırk beş yıl gibi bir süre yaşamış, sonra da kuzeni onu Güney’deki malikâneye davet etmişti. Ailenin en büyüğü olmasına karşın anne ve babasınca hâlâ, “çocuklardan biri” olarak adlandırılırdı bu kadın, New Orleans’a gitme önerisiyse aile çevresindeki en önemli olay oldu. Yaşlı, kır saçlı baba, Morse’nin “Atlas”ını<a class="si-noteref epub-type_noteref" href="#f10" id="ref_f10">10</a> kütüphaneden indirerek ülkenin doğası konusunda tam bir fikir edinmek için söz konusu yerin tam enlemiyle boylamına baktı, Güney’i ve Batı’yı anlatan Flint’in “Geziler”ini<a class="si-noteref epub-type_noteref" href="#f11" id="ref_f11">11</a> okudu. İyi yürekli ana kaygıyla soruşturuyor, “New Orleans çok kötü bir yer değilse de, Sandviç Adaları<a class="si-noteref epub-type_noteref" href="#f12" id="ref_f12">12</a> ya da putperestlerle dolu herhangi bir yere gitmesiyle aynı şey,” diyordu.</p>
		<p>Papazın evinde, doktorun muayenehanesinde ve Miss Peabody’nin şapkacı dükkânında Ophelia St. Clare’in kuzeniyle New Orleans’a gideceği konuşuluyor, elbette tüm köy bu önemli süreçte <em>konuşmak</em> dışında başka bir şey yaparak yardımcı olamıyordu. Köleliğin kaldırılması görüşünü şiddetle destekleyen papaz, böyle bir adımın bir biçimde Güneylilerin kölelere olan bağlılığını artıracağı kuşkusu içindeydi, sömürgeciliğe son verme yanlısı olan doktorsa, New Orleans’lılara onlar için kötü düşünmediklerini göstermek için Miss Ophelia’nın gitmesi gerektiğine inanıyordu. Güneylilerin yüreklendirilmeleri gerektiği düşüncesindeydi. Gitmeye karar verdiği herkesçe duyulunca da umut ve tasarılarının usule uygun incelenme ve soruşturulması için tüm arkadaşları ve komşularınca on beş gün öncesinden çaya davet edildi. Giysi dikimine yardım etmek için eve gelen Miss Moseley, Miss Ophelia’nın da izniyle gardırobuna eklenecek güne daha uygun önemli yenilikler önerdi. Köyün ileri gelenlerinden oradaki adıyla Yargıç Sinclare elli dolar sayarak Miss Ophelia’ya verip en beğendiği giysileri almasını söyledi, bu arada iki yeni ipek giysiyle bir de başlık Boston’dan gönderilmişti. Bu olağanüstü giderlerin uygun olup olmadığı konusunda toplumun düşüncesi ikiye bölünmüştü. Kimi insan ömründe bir kez olsun her şeyin düşünülmesinin çok iyi olduğunu, kimi de paranın hayır kurumlarına verilmesinin daha iyi olacağını ileri sürüyordu. Ancak herkes köylerinde o zamana kadar New York’tan gönderilene benzer bir güneş şemsiyesinin görülmediğinde hemfikirdi. Sonra ne düşünürlerse düşünsünler, hem köylerinin hem de Ophelia’nın yüzünü ağartacak en az bir ipekli giysisi olmalıydı. Bir de ayrıca ajurlu bir cep mendiline ilişkin inanılır söylentiler vardı, kaldı ki rapor, Miss Ophelia’nın dört bir yanı dantelli bir mendili olduğunu söyleyecek kadar ileri gidiyor, köşelerinde işlemeler olduğu bile rivayet ediliyordu ama bu sonuncusu inandırıcı bir güvence verilerek desteklenmediğinden havada kaldı.</p>
		<p>Şimdi, dikkatle izlemekte olduğunuz Ophelia, uzun boyu, sıska, çıkık kemikli, kare biçimli bedeni ve çok parlak kahverengi çizgili bir gezi giysisiyle karşınızda duruyor.</p>
		<p>Yüzü ince, çizgileri oldukça serttir, dudakları her konuda kesinlikle kararını vermişçesine sımsıkı kapalıdır, keskin, koyu renk gözlerindeyse ele alınması gerekecek bir şey ararmış gibi her şeyin üstünde dolaşan araştırıcı, ince eleyip sık dokuyan bir bakış vardır. Hareketlerinin tümü sert, kararlı ve güçlüdür, pek konuşkan olmamasına karşın ağzını açtığında sözleri şaşkınlık uyandıracak kadar dosdoğru amaca yöneliktir.</p>
		<p>Alışkanlıklarıysa düzen, yöntem ve titizliğin canlı örneğidir. Dakiklikte bir saat kadar kesin ve bir lokomotif kadar amansızdır. Kendisine benzemeyenlere karşı kararlı bir aşağılama ve tiksinme duygusu taşır.</p>
		<p>Onun gözünde günahların en büyüğü, tüm kötülüklerin anası, sözcük dağarcığındaki sıradan ama çok önemli bir sözcükle anlatılırdı: <em>uyuşukluk</em>. Aşağılamanın kesin ültimatomu, sözcüğü son derece kesin bir biçimde vurgulamakta yatar, bununla kesinlikle kafaya konmuş bir amacı gerçekleştirmek için doğrudan ve zorunlu olmayan tüm yöntemleri nitelendirirdi. Hiçbir şey yapmayan, ne yapacağını tam kestirememiş ya da amaçlarını gerçekleştirmek için en kestirme yolu seçmemiş olanlar, onun tüm aşağılamalarını hak edenlerdi. Bir şeyi taş gibi bir suratsızlığa kıyasla daha az sıklıkta kullandığı bir aşağılamayla ifade ediyorsa, bunun nedeni o konuda konuşmayı kendine yakıştıramıyor olmasındandı. </p>
		<p>Kültüre gelince; net, güçlü ve hareketli bir kafası vardı, tarih ve İngiliz klasiklerinde enikonu iyiydi, dar bir çerçeve içinde de güçlü düşünceleri vardı. Dinsel inançları üzerlerinde karara varılmış, en olumlu ve belirgin biçimlerde etiketlenmiş ve sandığındaki eşyalar gibi sarılıp sarmalanıp üst üste konmuşlardı ve bunlardan öyle çok vardı ki, yenilerine yer yoktu. Gündelik yaşamın pek çok ayrıntısına ilişkin düşünceleri de böyleydi, bunun içine tüm kollarıyla ev işleri ve doğduğu köyün politik ilişkileri de giriyordu. Bunların tümünün altında, her şeyden daha derinde de tepeden tırnağa her şeyi içine alacak kadar güçlü, geniş bir yer kaplayan ve varlığının birinci ilkesi olan vicdanlı olmak yatıyordu. Hiçbir yerde vicdan, New England kadınlarındaki kadar etkin ve her şeyi kapsayacak biçimde değildir. En derinde yatan ve en yüksek dağın tepesine kadar çıkabilen granit bir oluşumdur o.</p>
		<p>Miss Ophelia “gerek” sözcüğünün tam anlamıyla eli kolu bağlı kölesiydi. Hemen “görev yolu”nun verilen yön ne olursa olsun ne yana düştüğünü bulur, ne ateş ne de su onu bundan alıkoyabilirdi. Yolun oradan geçtiğinden kuşkusu yoksa bir kuyunun içine rahatça girer ya da dolu bir topun ağzına duraksamadan tırmanırdı. “Doğru” konusundaki ölçüsü öyle yüksek, öyle her şeyi kapsayıcıydı ve insan kırılganlığına öyle az ayrıcalık tanıyordu ki, “doğru”ya ulaşmak için onca zevkle didinmesine karşın, aslında bunu hiç başaramıyor, sonuçta da sürekli bir yetersizlik duygusunun verdiği bezginliğin ağır yükünün sıkıntısı altında eziliyor, bu da onun dindar yapısına katı, kasvetli bir hava veriyordu. Peki, nasıl olacaktı da, Miss Ophelia son derece alaycı; rahat, dakik ve pratik olmayan, kuşkucu, yani kısaca el bebek gül bebek beslenmiş alışkanlık ve düşüncelerinde gafil ve kayıtsız bir özgürlük içinde yürüyen Augustine St. Clare’le anlaşacaktı?</p>
		<p>O zaman gerçeği açıklayalım, Miss Ophelia onu sevdi. Bir oğlan çocuğa sorulu yanıtlı din kitabını belletmeyi, onun giysilerini onarmayı, saçını taramayı ve onu doğru yolda yetiştirmeyi benimseyip yüreğinin sıcak yanıyla bu işe sarılacak biriydi. Augustine de pek çok insana yaptığı gibi bu duyguyu istediği gibi yönlendirdi; sonuç olarak da “görev yolunun” New Orleans yönünde olduğuna, Eva’ya göz kulak olması için onunla birlikte gelmesi gerektiğine, karısının süreğen hastalığında yıkılan şeyleri onaracak tek kişi olduğuna Miss Ophelia’yı kolayca inandırdı. Bakacak kimsesi olmayan bir ev düşüncesi kadını yüreğinden vurmuştu, tatlı küçük kızı da sevdi, zaten pek az şey buna yetmişti, Augustine’e de zındık diye bakmasına karşın, onu da seviyordu, şakalarına gülüyor, kusurları karşısında Augustine’i tanıyanların inanılmaz diyeceği bir ölçüde sabır gösteriyordu ama Miss Ophelia’yı okurumuz hangi açıdan olursa olsun en iyi karşılıklı tanışarak keşfedecektir. </p>
		<p>İşte orada, bağlama, paketleme ya da düğümleme gibi her biri ayrı sorumluluk gerektiren işlerini son derece ciddi bir yüzle yerine getirdiği bir sürü irili ufaklı halı denkleri, kutular, sepetler karmaşasıyla çevrili, özel lüks kamarasında oturuyor.</p>
		<p>“Eva, eşyalarını saydın mı? Elbette saymadın, çocuklar bunu asla yapmaz. Şu, heybeyle en iyi şapkanın olduğu mavi karton şapka kutusu iki... Hint kauçuğu el çantası üç, benim kurdele ve iğne kutum dört, benim şapka kutum beş, jile kutum altı, şu küçük postiş sandığı da yedi. Güneş şemsiyeni ne yaptın? Ver bana da sarıp benimkine bağlayayım, işte, oldu.”</p>
		<p>“Ama teyze zaten eve gidiyoruz, ne gerek var?”</p>
		<p>“Derli toplu olsun çocuğum, insanlar eşyası varsa dikkatli kullanmalı, şimdi Eva söyle bakayım, yüksüğün kondu mu?”</p>
		<p>“Gerçekten teyzeciğim, bilmiyorum.”</p>
		<p>“Neyse, aldırma, ben senin kutunu araştırırım, yüksük, balmumu, iki makara, makas, bıçak, iğnedenlik, tamam, şuraya koyalım. Ya sen babanla yalnız gelseydin ne yapardın çocuğum. Her şeyini kaybedeceğini düşünmekle iyi etmişim.”</p>
		<p>“Eh, teyzeciğim, size giderken bir sürü şey kaybettim ama babam bir yerde durduğumuzda yenilerini aldı.”</p>
		<p>“Tanrı bizi bağışlasın çocuğum, bu nasıl bir yöntem!”</p>
		<p>“Çok kolay bir yöntemdi, teyzeciğim,” dedi Eva.</p>
		<p>“Korkunç derecede uyuşukça bir şey.”</p>
		<p>“Şimdi ne yapacaksınız teyzeciğim, o sandık kapanamayacak kadar doldu.”</p>
		<p>Teyzeciği bir general edasıyla, “<em>Kapanmalı</em>,” dedi, bir yandan da dışarı fırlayanları içeri itiyordu, derken fırlayıp üstüne çıkıverdi ama yine de az bir açıklık kalmıştı.</p>
		<p>Küçük kızı yüreklendirircesine, “Gel buraya Eva!” diye bağırdı. “Bir kez yapılan bir kez daha yapılabilir. Bu sandık <em>kapanacak</em> ve <em>kilitlenecek,</em> başka çaresi yok.”</p>
		<p>Hiç kuşkusuz bu azimli sözden utanan sandık boyun eğdi. Asma kilidin köprüsü gürültüyle oyuğuna oturdu, Miss Ophelia da anahtarı çevirip zaferle kilitledi.</p>
		<p>“Eh, şimdi hazırız. Baban nerede? Bu eşyayı göndermenin zamanı geldi. Dışarı bir bak bakalım Eva babanı görebilecek misin?”</p>
		<p>“Aa evet, beylerin kamaralarının orada portakal yiyor.”</p>
		<p>“Ne kadar yaklaştığımızı fark etmemiş olmalı, bir koşu gidip onunla konuşur musun?”</p>
		<p>“Babam hiçbir şey için acele etmez. Zaten iskeleye de gelmedik daha. Şu babaların üstüne çıkıp baksana teyzeciğim. Bakın! Bizim ev şu sokağın sonunda!”</p>
		<p>Gemi devasa, yorgun bir canavar gibi ağır homurtularla rıhtımdaki sayısız buharlı gemi arasına yanaşmaya hazırlanıyordu. Eva neşeyle doğduğu kenti, tanıdığı bir sürü kuleyi, kubbeyi, yol işaretlerini gösteriyordu.</p>
		<p>“Evet evet canım, çok güzel de...” dedi Miss Ophelia, “Tanrı bizi korusun gemi durdu, baban nerede?”</p>
		<p>Karaya çıkma hengâmesi başlamış, kamarotlar yirmi yere birden koşuyor, adamlar sandıkları, heybeleri, kutuları sürüklüyor, kadınlar çocuklarına sesleniyor, herkes karmaşa içinde bir kalabalık olarak karaya uzanan tahta merdivene yöneliyordu. Miss Ophelia az önce alt edilen sandığa sebatla oturmuş, tüm malını mülkünü kusursuz bir askerî düzen içinde sıraya koyuyordu, kanının son damlasına kadar kendini onların savunmasına adamıştı.</p>
		<p>“Sandığınızı alabilir miyim hanımım?”</p>
		<p>“Eşyalarınızı alayım mı?”</p>
		<p>“Eşyalarınızla ilgileneyim mi küçükhanım?”</p>
		<p>“Şu sizinkileri taşımayacak mıyız küçükhanım?” soruları onlara hiç kulak asmayan bir hanımefendinin üstüne yağıyordu. Ophelia hiç şakası olmayan bir kararlılıkla tahtaya saplanmış bir tığ gibi dimdik oturuyor, elinde bir şemsiye hevengi, arabacıları bile yıldırtacak bir kararlılıkla soruları yanıtlıyor, fırsat bulur bulmaz da söz arasında Eva’ya babasının ne düşündüğünü hiç anlamadığını, şimdiye kadar çoktan gelmiş olması gerektiğini, bir şey olmuş olabileceğini yineliyordu. Tam kendini gerçek bir üzüntüye kaptırmak üzereydi ki adam her zamanki kayıtsız tavrıyla geldi, yediği portakaldan birazını Eva’ya vererek, “Eh kuzin Vermont, sanırım hazırsınız,” dedi.</p>
		<p>“Bir saattir hazırım, bekliyorum. Sizin için ciddi olarak kaygılanmaya başlamıştım...”</p>
		<p>“Şurada çok akıllı bir adam vardı da... Eh, araba bekliyor, kalabalık da boşaldığına göre insan aklı başında bir Hıristiyana yaraşır biçimde itilip kakılmadan yürüyerek çıkabilir.”</p>
		<p>Arkasında duran arabacıya, “İşte, şunları al!” dedi.</p>
		<p>Miss Ophelia, “Gideyim de iyi yerleştiriyor mu bakayım,” dedi.</p>
		<p>“Öff, kuzin, ne gereği var?” dedi St. Clare.</p>
		<p>“Neyse, ben bunu, bunu, bir de bunu alırım,” diyen Miss Ophelia üç kutuyla küçük bir heybeyi yüklendi.</p>
		<p>“Sevgili Miss Vermont, gerçekten Green Dağları’na böyle gelmemelisiniz. Güneyli geleneklerinin hiç olmazsa birazına uyun da, böyle bir yükün altında yürümeyin. Sizi bir hizmetçi sanırlar, onları şu adama verin, yumurta gibi yerleştirir her şeyi.”</p>
		<p>Kuzini tüm hazineleri elinden alınmışçasına umutsuzca baktı, sonra da kendini onlarla birlikte bir arabanın koruyucu atmosferinde buldu.</p>
		<p>“Tom nerede?” dedi Eva.</p>
		<p>“Aa, dışarıda kedicik. Tom’u şu sarhoş sürücünün yerine annene bir barış önerisi olarak götüreceğim.”</p>
		<p>“Ah, Tom harika bir sürücü olacak biliyorum, hiç sarhoş olmuyormuş.”</p>
		<p>Araba, Fransız ve İspanyol tarzının o garip harmanı, bazı yerleri de New Orleans mimarisinin özellikleriyle yapılmış eski bir malikânenin önünde durdu. Fas modasına uyularak yapılmıştı. Araba kemerli yapının olduğu avluya girdi. İç avlu, göze hoş gelen ve zenginlik duygusu veren bir kusursuzluğu amaçlayarak yapılmıştı. Dört bir yanı çevreleyen geniş galerilerin Fas biçimi kemerleri, ince sütunları ve arabesk süsleri, düşteymişçesine insanı geriye, İspanya’nın Doğulu romantizm dönemine götürüyordu. Avlunun ortasındaki havuz gümüşi sularını yükseğe fışkırtıyor, sonra sular yine gerisingeri güzel kokulu menekşelerle çevrili havuza serpiliyordu. Kristal kadar saydam olan su canlı mücevherler gibi parlayarak oradan oraya seğirten binlerce altın ve gümüş balıkla yaşıyor gibiydi. Havuzun çevresinde çakıltaşlarıyla mozaik biçiminde tasarlanmış bir yürüyüş yolu vardı. Yolu yeşil, kadife kadar düzgün bir çimenlik çevreliyor ve tümünü bir araba yolu kuşatıyordu. Çiçeklerle dolu iki büyük portakal ağacı tatlı bir gölge veriyordu. Çimenliğe çepeçevre, tropiklerin en seçkin çiçekli bitkilerini gösteren arabesk kabartmalı mermer vazolar sıralanmıştı. Parlak yaprakları ve alev rengi çiçekleriyle koca nar ağaçları, gümüşsü yıldızlarıyla koyu renk yapraklı Arap yaseminleri, limon kokulu verbenumlar vardı. Cennet bahçesi gibiydi. Orada burada garip, iri yapraklarıyla eski, tanıdık, gizemli sarısabır, saçları ağarmış yaşlı büyücüler gibi oldukları yerden, çevresindeki daha çabuk bozulan çiçeklerle kokuların arasında anlaşılmaz bir görkem sergiliyorlardı.</p>
		<p>Avluyu çevreleyen galerilerde Fas kumaşından yapılmış çiçekli perdeler vardı, güneş ışığından korunmak istendiğinde çekiliyordu. Zengin havalı ve son derece romantik bir yerdi.</p>
		<p>Araba girerken Eva, duyduğu mutluluk ve haz nedeniyle kafesinden fırlamak üzere olan bir kuşu andırıyordu.</p>
		<p>“Ah, ne güzel, değil mi! Benim sevgili, canım evim!” dedi Miss Ophelia’ya. “Güzel, değil mi?”</p>
		<p>Yüzü aydınlanan Miss Ophelia, “Güzel yer ama bana biraz eskiden kalma ve din yoksunuymuş gibi geldi.”</p>
		<p>Tom arabadan indi, çevresine sakin, durgun bir hoşnutluk havasıyla bakındı.</p>
		<p>Burada anımsanmalıdır ki, zenci dünyanın en muhteşem, en üstün ülkelerinin egzotik bir ürünüdür ve yüreğinin derinliğinde tüm bu güzel, zengin ve beğenilecek şeylere bir tutku besler. Bu, incelmemiş bir beğeninin kabaca boyun eğdirdiği çok daha soğuk, kuralcı beyaz ırkın alaylarını üstüne çeken bir tutkudur.</p>
		<p>Yüreğinin derinliklerinde şiirselliğe şehvet denecek bir düşkünlük taşıyan St. Clare, Miss Ophelia’nın ev için söylediklerine gülümseyerek, parlak kara yüzü hayranlıkla ışıl ışıl olmuş, durduğu yerde çevresine bakınan Tom’a döndü.</p>
		<p>“Tom, evladım, bu tam sana göre sanırım.”</p>
		<p>“Evet efendim, tam bu işte,” dedi Tom.</p>
		<p>Bunlar bir dakikada olup bitti, bu arada sandıklar çekiştirildi, arabacıların parası ödendi, derken her yaş ve görünüşte bir erkek, kadın, çocuk kalabalığı, koridorların her yanından, alttan, üstten koşarak efendilerini görmeye geldi.</p>
		<p>En önde çok şık giyimli genç bir melez erkek vardı, çok seçkin bir kişi olduğu belliydi, kılık kıyafeti en son modanın aşırılığını taşıyor, zarif bir tavırla elindeki kokulu keten mendili sallıyordu.</p>
		<p>Bu zat, tüm hizmetçileri verandanın öbür ucuna göndermekte gösterdiği hevesle kendini ortaya koymaktaydı.</p>
		<p>“Geri çekilin! Hepiniz! Utanıyorum sizden,” dedi buyurgan bir tonla. “Döner dönmez efendinin ağzının tadını kaçırmak zorunda mısınız?”</p>
		<p>Müthiş “havalı” bu incelikli konuşma biçimine herkes bakakaldı ve saygının gerektirdiği bir uzaklıkta bir araya toplanıp durdular, yalnızca iki iriyarı hamal yaklaşıp eşyaları taşımaya başladı.</p>
		<p>Mr. Adolph’un titiz düzenlemeleri sonucu St. Clare, arabacının parasını ödeyip döndüğünde, saten yeleği, altın zinciri ve beyaz pantolonuyla anlatılmaz bir zarafet ve hoşlukla eğilen Mr. Adolph’tan başkası kalmamıştı ortalıkta.</p>
		<p>Efendisi elini uzattı.</p>
		<p>“Ah, Adolph, demek sensin, nasılsın oğlum?” Adolph on beş gündür büyük bir dikkatle hazırladığı konuşmayı hiçbir yere bakmadan büyük bir akıcılıkla icra etmeye başladı.</p>
		<p>St. Clare her zamanki eğlenen umursamazlığıyla adamın yanından geçerken, “Vay vay! Her şey çok iyi durumda Adolph. Eşyaları taşıyanlara iyi para ödensin. Az sonra herkesi göreceğim,” dedi ve Miss Ophelia’yı verandaya açılan büyük bir salona götürdü.</p>
		<p>Bunlar olurken Eva, kuş gibi uçarak verandayla salonu geçmiş, verandaya açılan küçük bir özel oturma odasına dalmıştı.</p>
		<p>Uzun boylu, koyu renk gözlü bir kadın uzandığı kanepeden yarı doğruldu.</p>
		<p>Eva müthiş bir coşkuyla kendini kadının boynuna attı ve onu kucaklamaya başladı.</p>
		<p>“Yeter, dikkat et çocuk, başımı ağrıtma sakın!” dedi annesi ve kızın yanağına gevşek bir öpücük kondurdu.</p>
		<p>St. Clare içeri girdi, karısını samimi bir Ortodoks kocaya yaraşır biçimde kucakladı, sonra ona kuzinini tanıştırdı. Marie iri gözlerini merakla kuzine dikti ve uyuşuk bir saygıyla onu karşıladı. Bir hizmetçi kalabalığı giriş kapısına doluşmuştu, aralarında çok saygın görünümlü, orta yaşlı bir melez kadın neşeli bir bekleyiş heyecanı içinde en önde duruyordu.</p>
		<p>“Hah, işte Mammy!” diyerek Eva’nın odanın öbür ucuna uçmasıyla kendini kadının kollarına atması bir oldu, durmadan öpüyordu onu.</p>
		<p>Bu kadın başını ağrıtmamasını söylemedi, tam tersi o da küçük kızı bağrına bastı ve akıl sağlığından kuşku duyulacak kadar gülüp ağladı. Eva hizmetçilerin birinden ötekine koşuyor, ellerini sıkıyor, Miss Ophelia’nın sonraları söylediği gibi hafifçe kadının midesini bulandıracak kadar samimiyetle öpüyordu onları.</p>
		<p>“Eh! Siz Güneyli çocuklar <em>benim</em> asla yapamayacağım bir şeyi yapıyorsunuz,” dedi Miss Ophelia.</p>
		<p>St. Clare, “Şimdi ne oldu Tanrı aşkına?” dedi.</p>
		<p>“Ben de herkese iyi davranmak isterim, kimse kırılsın istemem ama öpmeye gelince...”</p>
		<p>“Zenciler,” dedi St. Clare, “alışık olmadığın bu, değil mi?”</p>
		<p>“Evet öyle. Nasıl olabilir ki?”</p>
		<p>Koridora doğru dönen St. Clare güldü.</p>
		<p>“Hey oradakiler! Burada para verilecek kimler var, bir bakalım. Alın bakalım, Mammy, Jimmy, Polley, Sukey, efendiyi görmekten hoşnut musunuz ha?” Bir yandan da birer birer hepsinin elini sıkıyordu.</p>
		<p>Ayağının altında emekleyen, ise bulanmış küçük bir afacana takılınca da, “Bebeklere dikkat edin!” diye ekledi. “Üstüne basınca ses çıkarsınlar.”</p>
		<p>St. Clare onlara bahşiş dağıtınca herkes gülüşüp efendiye dua etti.</p>
		<p>“Hadi bakalım, iyi kızlar ve erkekler gibi dağılın şimdi,” dedi ve açıklı koyulu kalabalık, elinde tüm gezisi boyunca onlar için topladığı elma, çerez, şeker, kurdele, dantel ve her tip oyuncakla dolu kocaman bir el çantasıyla peşleri sıra gelen Eva’yla birlikte büyük bir verandaya açılan kapıdan çıktılar.</p>
		<p>Tam gitmek üzere dönüyordu ki St. Clare’in gözü tedirgin, ağırlığını bir ayağından öbürüne aktararak orada duran Tom’a takıldı; kayıtsızca yaslandığı parmaklıklardan Adolph, her züppenin tam not vereceği bir havayla eline dürbünü almış, yeni geleni inceliyordu.</p>
		<p>Efendisi, “Hey, tavus kuşu,” deyince dürbünü indirdi, “arkadaşına böyle mi davranacaksın?” Sonra da şık desenli saten yeleğe dokunarak ekledi: “Bu <em>benim</em> yeleğim, öyle değil mi?”</p>
		<p>“Ah efendim, şarap lekesi içindeydi! Elbette ki efendimin konumunda biri böyle bir yeleği asla giyemez dedim ve alabilirim, diye düşündüm. Benim gibi zavallı gariban bir zenciye çok bile.”</p>
		<p>Adolph başını geriye atarak zarif bir el hareketiyle parmaklarını kokulu saçlarından geçirdi.</p>
		<p>St. Clare, umursamazca, “Ya, öyle mi?” dedi. “Şimdi Tom’u hanımına göstereceğim, sonra da onu mutfağa götürürsün, hava atayım da deme sakın. Senin gibi iki tavus kuşu eder o.”</p>
		<p>Adolph gülerek, “Efendim hep böyle şaka yapar zaten. Efendimin keyfinin yerinde olduğunu görmek beni mutlu etti,” dedi.</p>
		<p>St. Clare eliyle işaret ederek, “Gel Tom,” dedi.</p>
		<p>Tom içeri girdi. Kadife halılara, aynaların insanın düşünde bile göremeyeceği debdebesine, resimlere, heykellere ve perdelere Süleyman’ın huzurundaki Saba Melikesi gibi dalgın dalgın baktı, tüm cesareti uçup gitmişti. Ayağını yere basmaya bile korkuyordu.</p>
		<p>St. Clare, karısına, “İşte Marie,” dedi, “sonunda size istediğinizce emredebileceğiniz bir arabacı getirdim. Ciddiyet ve kararlılıkta cenaze arabacısından aşağı kalmaz, sizi de isterseniz bir cenaze ağırlığında gezdirir. Şimdi gözlerinizi bir açın da ona bakın. Artık, gittiğimde sizi hiç düşünmediğimi söyleyemezsiniz.”</p>
		<p>Marie gözlerini açıp fazla yukarı kaldırmadan Tom’a dikti.</p>
		<p>“Sarhoş olacak biliyorum,” dedi.</p>
		<p>“Hayır, son derece dindar ve ayık bir mal olduğuna ilişkin garantisi var.”</p>
		<p>“Eh, umarım iyi çıkar,” dedi hanımefendi, “yine de umduğumdan iyi.”</p>
		<p>“Adolph, Tom’a aşağıyı göster, davranışlarına da dikkat et,” dedi St. Clare, “sana ne dediğimi unutma!”</p>
		<p>Adolph birkaç zarif adımla ilerledi, Tom da yerleri zıngırdatan ağır adımlarla peşinden gitti.</p>
		<p>“Tam Kutsal Kitap’taki Behomot!<a class="si-noteref epub-type_noteref" href="#f13" id="ref_f13">13</a>” dedi Marie.</p>
		<p>St. Clare karısının uzandığı kanepenin yanındaki bir pufa oturdu.</p>
		<p>“Yapmayın Marie, incelikli davranın da bir insana iyi bir şey söyleyin.”</p>
		<p>Hanımefendi surat asarak, “Geleceğinizi söylediğiniz süreyi on beş gün aştınız,” dedi.</p>
		<p>“Ama size nedenini yazdım.”</p>
		<p>“Kısacık, buz gibi bir mektupla!”</p>
		<p>“Aman Tanrı’m! Posta kalkmak üzereydi, ya yazacaktım ya da kaçıracaktım.”</p>
		<p>“Hep böyle oluyor, bir şeyler hep gezilerinizi uzatıyor, mektuplarınızı kısaltıyor.”</p>
		<p>St. Clare, “Şimdi bakın,” diyerek cebinden şık bir kadife kese çıkardı, açarken, “size New York’tan bir armağan aldım,” dedi.</p>
		<p>Bir ayna kadar net ve güzel görünen gümüş üstüne çekilmiş fotoğrafta Eva ile babası el ele oturuyorlardı. </p>
		<p>Marie hoşnut kalmamış bir tavırla baktı.</p>
		<p>“Neden böyle biçimsiz oturdunuz?”</p>
		<p>“Oturuşum için değişik düşünceler ileri sürülebilir ama benzerliğimize ne diyorsunuz?”</p>
		<p>“Düşüncemin bir konuda değeri yoksa, öbüründe de yoktur,” diyen hanımefendi çerçevenin kapağını kapattı.</p>
		<p>St. Clare içinden, “Şu kadını assalar ya!” dediyse de yüksek sesle, “Yapmayın Marie, benzerliğimize ne diyorsunuz, saçmalamayın şimdi.”</p>
		<p>“Konuşmam, bir şeylere bakmam için diretmekle çok düşüncesizlik ediyorsunuz St. Clare. Sabahtan beri şu berbat baş ağrısından yattığımı biliyorsunuz, geldiğinizden beri ortalıkta öyle bir hengâme var ki yarı ölü gibiyim.”</p>
		<p>Deminden beri sessiz sedasız oturduğu yerde mobilyaların dökümünü yapıp fiyatını kestirmeye çalışan Miss Ophelia, kocaman bir koltuğun derinliklerinden ansızın doğruldu.</p>
		<p>“Başınız mı ağrıyor hanımefendi?”</p>
		<p>“Evet, bu eziyetin elinde oyuncak oldum,” dedi Miss Marie.</p>
		<p>“Ardıç yemişi çayı baş ağrısına çok iyi gelir, en azından Deacon Abraham Perry’nin karısı Auguste öyle derdi, çok iyi bir hastabakıcıydı.”</p>
		<p>St. Clare, “Bahçemizde, göl kıyısında yetişen ilk ardıç yemişleri olgunlaşır olgunlaşmaz bu iş için toplatacağım,” dedi ve ciddiyetle çanın ipini çekti. “Bu arada kuzin, dairenize çekilip yolculuk sonrası biraz dinlenmek istersiniz sanırım. Adolph!” diye bağırdı, “Mammy’ye buraya gelmesini söyle.”</p>
		<p>Eva’nın az önce kollarına atıldığı derli toplu melez kadın içeri girdi, tertemiz giyinmişti, başında Eva’nın yeni armağanı olan deminden beri sarmaya çalıştığı, kırmızılı sarılı bir başörtüsü vardı.</p>
		<p>St. Clare, “Mammy, bu hanımefendiyi sana emanet ediyorum, yorgun, dinlenmek istiyor, odasına götür, rahat ettir,” dedi ve Miss Ophelia Mammy’nin arkasından gözden kayboldu.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f8"><a class="si-backref" href="#ref_f8">8</a><span class="si-footnote-text">. Charles Rollin (1661-1741): Historie Ancienne. (Y.N.)</span></div>
		<div class="si-footnote html5_aside epub-type_footnote" id="f9"><a class="si-backref" href="#ref_f9">9</a><span class="si-footnote-text">. Thomas Scott (1747-1821): Holy Bible. (Y.N.)</span></div>
		<div class="si-footnote html5_aside epub-type_footnote" id="f10"><a class="si-backref" href="#ref_f10">10</a><span class="si-footnote-text">. Sidney Edwards Morse (1794-1871): Atlas of the United States. (Y.N.)</span></div>
		<div class="si-footnote html5_aside epub-type_footnote" id="f11"><a class="si-backref" href="#ref_f11">11</a><span class="si-footnote-text">. Timothy Flint (1780-1840): Reccollections of the Last Ten Years. (Y.N.)</span></div>
		<div class="si-footnote html5_aside epub-type_footnote" id="f12"><a class="si-backref" href="#ref_f12">12</a><span class="si-footnote-text">. Hawai Adaları. (Y.N.)</span></div>
		<div class="si-footnote html5_aside epub-type_footnote" id="f13"><a class="si-backref" href="#ref_f13">13</a><span class="si-footnote-text">. Eski Ahit’te kemikleri tunçtan borulara, kaburgaları demir çubuklara benzetilen, güçlü ve ot yiyen hayvan. Eski Ahit, “Eyüp”, 40:15-18. (Y.N.)</span></div>
	</div>
</body>
</html>