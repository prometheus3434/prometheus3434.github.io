<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Tom Amcanın Kulübesi</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>25 <span class="inline">Küçük vaiz</span></h1>
		<p>St. Clare’in verandada bambu bir şezlonga uzanmış, kendini bir puroyla oyalamaya çalıştığı gün, bir pazar öğleden sonrasıydı. Marie de verandaya açılan pencerenin karşısında, sivrisineklerden korunmak için tülden, saydam bir cibinliğin altında, bir kanepeye boylu boyunca uzanmıştı, elinde gevşekçe şık ciltli bir dua kitabı tutuyordu. Elinde dua kitabı olmasının nedeni pazar olmasıydı, o da okuduğunu farz ediyordu ama aslında elinde açık kitap, kısa aralıklarla uyukluyordu.</p>
		<p>Miss Ophelia enine boyuna bir araştırmadan sonra arabayla gidilebilecek bir uzaklıkta küçük bir Metodist toplantı keşfetmiş, Tom’u da arabacı olarak alıp yola çıkmıştı, Eva da ona eşlik ediyordu.</p>
		<p>Marie biraz kestirdikten sonra, “Ne diyorum biliyor musunuz Augustine, şu benim yaşlı Doktor Posey’i çağırtmak için kente haber göndermem gerekiyor, kalbimde bir şey olduğuna hiç kuşkum yok,” dedi.</p>
		<p>“Neden onu çağırtıyorsunuz? Eva’ya bakan iyi bir doktora benziyor.”</p>
		<p>“Önemli bir durum söz konusuysa ona güvenemem,” dedi Marie, “benim durumumun da giderek öyle olduğunu düşünüyorum! İki-üç gecedir hep bunu düşünmekteyim, öyle sıkıntı veren ağrılarım var, öyle garip duygular içindeyim ki!”</p>
		<p>“Ah, Marie hüzünlendiniz siz yoksa kalp sorununuz falan olduğunu sanmıyorum.”</p>
		<p>“<em>Sanmadığınızı</em> biliyorum. Zaten <em>bunu</em> duymayı bekliyordum. Eva öksürse ya da ona küçücük bir şey olsa paniğe kapılırsınız ama beni hiç düşünmezsiniz.”</p>
		<p>“Bir kalp rahatsızlığınız olduğu sizce kabul edilir bir şeyse ben de kabul etmeye çalışırım. Olduğunu bilmiyordum.”</p>
		<p>“Çok geç olduğunda bundan pişmanlık duymayacağınızı umuyorum ama ister inanın, ister inanmayın, Eva için duyduğum gerginlikle o sevgili çocuk için gösterdiğim çaba uzun süredir kuşkulandığım şeyi ortaya çıkardı.”</p>
		<p>Marie’nin sözünü ettiği <em>çabanın</em> ne olduğunu söylemek zordu. St. Clare içinden bunu düşündü, verandanın önüne araba yanaşıp da içinden Miss Ophelia ile Eva ininceye kadar da habis ruhlu, taş yürekli adamın biriymişçesine purosunu tüttürmeyi sürdürdü.</p>
		<p>Miss Ophelia her zaman yaptığı gibi herhangi bir şeyden söz etmeden önce bonesiyle şalını çıkarmak için doğru odasına gitti, Eva’ysa St. Clare’in çağrısı üzerine gidip dizine oturarak dinledikleri ayini ayrıntısıyla anlatmaya başladı.</p>
		<p>Az sonra Miss Ophelia’nın, o anda bulundukları verandaya açılan odasından telaşlı itiraz sesleri ve birini deli gibi azarladığı duyuldu.</p>
		<p>St. Clare, “Kim bilir Topsy yine ne cadılık yapmıştır,” dedi. “Kalıbımı basarım ki bu kargaşaya o neden olmuştur.”</p>
		<p>Bir dakika sonra da Miss Ophelia müthiş bir öfkeyle suçluyu sürükleyerek geldi.</p>
		<p>“Buraya gel! Sahibine <em>söyleyeceğim</em>!”</p>
		<p>“Yine ne oldu?” dedi Augustine.</p>
		<p>“Olan şu ki, ben bu çocuğun eziyetine daha fazla katlanamayacağım! Dayanılır gibi değil, etle kandan yapılmış biri asla bu işin sonunu getiremez! İşte, onu kilitledim, eline de çalışması için bir ilahi verdim ama o ne yaptı? Sen anahtarı nereye koyduğumu gözetle, çalışma odama gir, bir başlık danteli al, kes, bin parçaya doğra, bebeklerine ceket yap! Ömrümde böyle şey görmedim!”</p>
		<p>Marie, “Bu yaratıkların sertlikten başka bir şeyle yola gelmeyeceğini size söyledim kuzin,” dedi. Sonra da St. Clare’e sitem dolu gözlerle bakarak ekledi: “Bu iş bana bırakılsaydı, o çocuğu gönderir, ayakta duramayacak duruma gelinceye kadar kırbaçlatırdım!”</p>
		<p>St. Clare, “Hiç kuşkum yok. Kadınlar az acımasız değil doğrusu. Bırak bir erkeği, bir alay kadını, atı ve hizmetçiyi gözünü kırpmadan öldüreceklerin sayısı hiç de azımsanamaz,” dedi.</p>
		<p>“Sizin o fasa fiso yöntemlerinizin hiç yararı yok St. Clare! Kuzin sağduyulu bir kadın, şu anda da her şeyi benim kadar açıkça görüyor,” dedi Marie.</p>
		<p>Miss Ophelia yeteneğinin sınanmasından nefret eder ve son derece öfkelenirdi. Çocuğun zarar vermeye olan eğilimleri ve düzenbazlığı sinirlerini altüst etmişti. Aslında hanım okuyucularımızın pek çoğu, onun koşullarında olsalar aynı biçimde hissedeceklerini kabul edeceklerdir ama Marie’nin sözleri Ophelia’ya ulaşıp anlamları bilincine varınca, kadın, öfkesinin biraz yatıştığını hissetti.</p>
		<p>“Çocuğa öyle davranılmasına dünyada izin vermem,” dedi ardından da, “ama Augustine, ne yapacağımı gerçekten bilmiyorum, öğrettim, öğrettim, yorgun düşünceye kadar konuştum, onu kırbaçladım, aklıma gelen her biçimde cezalandırdım ama hâlâ başlangıçta neyse o,” diye ekledi.</p>
		<p>St. Clare çocuğu çağırarak, “Gel buraya Topsy, maymun seni!” diye bağırdı. </p>
		<p>Topsy parlayan, yuvarlak, sert bakışlı gözlerini kaygıyla ve her zamanki garip gülünçlüğüyle kırpıştırarak geldi.</p>
		<p>St. Clare elinde olmadan hoşlanıyordu çocuğun yüzündeki muzip anlamdan.</p>
		<p>“Neden böyle yapıyorsun?” dedi.</p>
		<p>Topsy yumuşak başlılıkla, “Kötü yüreğimden olsa gerek, Miss Feely öyle söylüyor,” dedi.</p>
		<p>“Miss Ophelia’nın senin için neler yaptığını görmüyor musun? Aklına gelen her şeyi yaptığını söylüyor.”</p>
		<p>“Tanrı’m, evet efendim! Eski hanımım da öyle derdi. Beni daha çok kırbaçlar, saçımı çeker, kafamı kapıya vururdu ama bana bir yararı olmadı! Kafamda tek tel saç kalmayıncaya kadar çekseler de sanırım bir yararı olmaz, ben öyle kötüyüm ki! Tanrı’m! Ben bir zenciden başka bir şey değilim, hiç umut yok bende!”</p>
		<p>Miss Ophelia, “Ben bu işten vazgeçiyorum, artık bu sıkıntıya katlanamayacağım!” dedi.</p>
		<p>“Tek soru sormak isterdim,” dedi St. Clare.</p>
		<p>“Nedir?”</p>
		<p>“İlahileriniz evinizde, elinize bırakılmış tek bir putperest çocuğu kurtarmaya yetecek kadar güçlü değilse, bunlar gibi binlecesinin arasına birkaç zavallı misyoneri göndermenin yararı nedir? Öyle sanıyorum ki bu çocuk putperestlerin iyi bir örneği.”</p>
		<p>Miss Ophelia hemen yanıtlamadı, o âna kadar bir köşede olayı sessiz sedasız izlemekte olan Eva, Topsy’ye peşinden gelmesini işaret etti. Verandanın bir köşesinde St. Clare’in okuma odası olarak kullandığı bir cam oda vardı, Eva ile Topsy orada gözden yittiler.</p>
		<p>St. Clare, “Eva nereye gitti şimdi? Onu görmek istiyorum,” dedi.</p>
		<p>Ardından da ayaklarının ucuna basarak cam kapıyı örten perdeyi kaldırıp içeri baktı. Sonra hemen elini dudaklarına götürüp ses çıkarmamasını işaret ederek Miss Ophelia’yı gelip bakması için yanına çağırdı. İki çocuk, yanları kapıya dönük yerde oturuyorlardı. Topsy her zamanki aldırmaz maskaralığı ve ilgisizliğiyle oturuyordu ama onun tam karşısındaki Eva’nın tüm yüzü duyguyla sıcak, iri gözleri dolu doluydu.</p>
		<p>“Seni bu kadar kötü yapan nedir Topsy? Neden iyi olmaya çalışmıyorsun? <em>Hiç kimseyi</em> sevmiyor musun Topsy?”</p>
		<p>“Sevgiye ilişkin hiçbir şey bilmiyorum, ben şekerle yemiş severim, o kadar.” </p>
		<p>“Ama annenle babanı seviyorsun değil mi?”</p>
		<p>“Hiç olmadı ki! Size bunu söylemiştim Miss Eva.”</p>
		<p>Eva hüzünle, “Ah, biliyorum ama erkek kardeşin, kız kardeşin ya da teyzen falan...” diye devam etti.</p>
		<p>“Hayır hiçbiri yok, hiçbir şeyim de hiç kimsem de hiçbir zaman olmadı.”</p>
		<p>“Ama Topsy, iyi olmaya çalışırsan belki o zaman...”</p>
		<p>“İyi de olsam, bir zenciden başka bir şey olamam ben. Derim soyulur da beyazlaşırsa belki o zaman çalışırım.”</p>
		<p>“Ama siyah da olsan insanlar seni sever Topsy. İyi olsan Miss Ophelia seni sever.”</p>
		<p>Topsy inanmazlığının göstergesi olan o kısa, duygusuz gülüşüyle güldü.</p>
		<p>“Öyle düşünmüyor musun?” diye sordu Eva.</p>
		<p>“Hayır, ben zenci olduğum için bana dayanamıyor, bir kurbağaya dokunmayı yeğler. Zencileri sevecek kimse olamaz, zenciler de bu konuda hiçbir şey yapamaz! <em>Ben</em> de aldırmıyorum,” diyen Topsy ıslık çalmaya başladı.</p>
		<p>Eva ani bir duygu boşalımıyla, “Ah, Topsy zavallı çocuk, <em>ben</em> seni seviyorum!” dedi ve ince, beyaz elini Topsy’nin omzuna koydu. “Baban, annen ya da arkadaşın olmadığı için, yoksul, kullanılmış bir çocuk olduğun için seviyorum ben seni! Seni seviyorum ve iyi olmanı istiyorum. Ben hiç iyi değilim Topsy, sanırım pek uzun süre yaşayamayacağım, senin bu kadar yaramaz olman beni gerçekten üzüyor. Benim hatırım için iyi olmaya çalışmanı isterdim, çok kısa bir süre daha seninle olabileceğim.”</p>
		<p>Siyah çocuğun yuvarlak, keskin bakışlı gözleri yaşla doldu, iri, parlak damlalar birer birer olanca ağırlıklarıyla yuvarlanarak küçük beyaz elin üstüne düştü. Evet, o anda gerçek inancın ve yüce sevginin ışığı Topsy’nin dinsiz ruhunun karanlığına sızdı!</p>
		<p>Çocuk, başını Eva’nın dizlerine dayayarak hıçkıra hıçkıra ağlamaya başladı, Üstüne eğilmiş güzel çocuğun görüntüsü bir günahkârı ıslah etmeye çalışan parlak bir melek resmini andırıyordu.</p>
		<p>“Zavallı Topsy,” dedi Eva, “İsa’nın herkesi aynı sevdiğini bilmiyor musun? Beni ne kadar sevmeyi istiyorsa seni de o kadar sevmeyi istiyor. Seni benim gibi ama daha çok seviyor çünkü o benden daha iyidir. İyi olmana yardım edecektir, sen de en sonunda cennete gelip beyaz bir melek olacaksın. Bir düşünsene Topsy, Tom Amca’nın ilahisinde söylediği o parlak ruhlardan biri de <em>sen</em> olabilirsin!”</p>
		<p>“Ah, sevgili Miss Eva, sevgili Miss Eva!” dedi çocuk. “Çalışacağım, uğraşacağım daha önce hiçbir şeyi umursamadım!”</p>
		<p>St. Clare o anda perdeyi indirdi, Miss Ophelia’ya döndü.</p>
		<p>“Annemi anımsattı. Bana söylediği doğruydu. Bir körün görmesini istersek, İsa’nın yaptığını yapmak istemeliyiz. Onları kendimize çağırıp <em>elimizi üstlerine koymalıyız</em>.”</p>
		<p>Miss Ophelia da, “Zencilere karşı hep bir önyargım vardı, o çocuğun bana dokunmasına dayanamadığım da bir gerçek ama bildiğini sanmıyordum,” dedi.</p>
		<p>“Hangi çocuk olsa bunu anlardı, onlardan öyle şeyler saklanamaz, inanıyorum ki bir çocuğun yararı için gösterdiğiniz tüm çabalar ve yaptığınız tüm iyilikler bu nefreti ve önyargıyı yüreğinizde taşıdığınız sürece bir dirhem bile gönül borcu yaratmaz. Garip ama öyle.”</p>
		<p>“Nasıl yardım edebileceğimi bilmiyorum,” dedi Miss Ophelia. “Bana karşı geliyorlar, özellikle de bu çocuk. Öyle duygular nasıl duyabilirim?”</p>
		<p>“Göründüğü kadarıyla Eva duyuyor.”</p>
		<p>“O, o kadar sevgi dolu ki! İsa gibi bir çocuk. Onun gibi olmayı isterdim. Bana bir ders verebilir.”</p>
		<p>“Bunu yapabilirse eski bir disiplin yöntemini hizaya getiren ilk çocuk o olmayacak,” dedi St. Clare.</p>
	</div>
</body>
</html>