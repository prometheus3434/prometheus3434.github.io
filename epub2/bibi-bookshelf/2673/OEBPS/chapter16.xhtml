<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Tom Amcanın Kulübesi</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>16 <span class="inline">Tom’un hanımı ve düşünceleri</span></h1>
		<p>St. Clare, “Şimdi Marie, sizin için altın günler doğuyor. Eli işe yatkın, işsever New England’lı kuzinimiz hazır, omuzlarınızdan ilgilenmeniz gerekenlerin yükünü alacak, siz de kendinize bakmaya, gençleşip güzelleşmeye daha çok zaman ayırabileceksiniz. Anahtar teslim törenine hemen başlasak iyi olur.”</p>
		<p>Bu öneri Miss Ophelia’nın gelişinden birkaç gün sonra kahvaltı sofrasında yapılmıştı.</p>
		<p>Marie başını isteksizce koluna dayayarak, “Hoş geldi, sefa geldi. Öyle sanıyorum ki kuzinin eğer bir şey anlayabilirse ilk anlayabileceği burada kölelerin hanım olduğudur,” dedi.</p>
		<p>“Aa, elbette, birçok gerçeğin yanı sıra bunu da keşfedeceğine hiç kuşku yok,” dedi St. Clare.</p>
		<p>“Köleleri işimize geldiği için burada tutuyormuşuz gibi konuşuyorsunuz,” dedi Marie.</p>
		<p>“Hiç kuşkusuz bu konuyu tartışabilseydik, hepsini hemen bırakırdık.”</p>
		<p>Evangeline iri, ciddi gözlerini içten, şaşkın bir bakışla annesinin yüzüne dikti ve sade bir tavırla, “Neden tutuyoruz onları yanımızda anne?” diye sordu.</p>
		<p>“Bilmiyorum, başımıza başka bir bela gelebileceğini varsaymazsak onlar benim ömrümün belaları. İnanıyorum ki, hastalıklı halimin diğer her şey bir yana asıl nedeni onlar, üstelik bizimkilerin herkesinkilerden beter olduğunu da biliyorum.”</p>
		<p>“Ah, yapma Marie, bu sabah karamsarlığın üstünde!” dedi St. Clare. “Böyle olmadığını biliyorsun. Mammy var, dünyanın en iyi insanıdır o, olmasa ne yapardın?”</p>
		<p>“Mammy şimdiye kadar rastladıklarımın en iyisi ama yine de bencil, korkunç derecede bencil, bu, o ırkın eksikliği zaten. Bencillik çok <em>kötü</em> bir eksikliktir,” diye devam etti sözlerine. “Şimdi, Mammy’yi alalım, geceleri o kadar derin uyuması bencillik, her saat özen gösterilmesi gereken biri olduğumu biliyor, en kötüsü de baş ağrım tuttuğunda uyandırmak çok zor oluyor. Dün gece onu uyandırmak için gösterdiğim çabadan bu sabahı çok kötü geçirdim.”</p>
		<p>“Birçok gece geç saatlere kadar sizinle oturmadı mı anne?” dedi Eva.</p>
		<p>Marie sertçe, “Bunu nereden biliyorsun? Yakınıyor, değil mi?”</p>
		<p>“Yakınmadı, yalnızca ne kadar kötü bir gece geçirdiğinizi söyledi, öyle bir sürü gece olmuş.”</p>
		<p>“Birkaç gece onun yerine Jane ya da Rosa’yı alsanız da o biraz dinlense!” dedi St. Clare.</p>
		<p>“Böyle bir şeyi nasıl önerebiliyorsunuz St. Clare, gerçekten çok düşüncesizsiniz. Zaten bu kadar sinirliyim, en küçük bir soluk bile beni rahatsız ediyor, yabancı bir el iyice çıldırtır beni. Eğer Mammy bana zerre kadar ilgi duysaydı daha erken kalkardı, elbette öyle yapmalıydı. Herkesin kendini ona adamış hizmetçileri olduğunu duyuyorum ama <em>benim</em> şansım hiç öyle olmadı,” diyen Marie iç geçirdi.</p>
		<p>Miss Ophelia bu konuşmayı kurnaz, gözünden hiçbir şey kaçmayan birinin ağırbaşlı havasında dinlemişti, kendini ortaya koymadan önce konumunu araştırmaya kesinlikle kararlıymışçasına dudaklarını sımsıkı kapalı tutuyordu.</p>
		<p>Marie, “Mammy’nin kendine <em>özgü</em> bir iyiliği var, yumuşak ve saygılı ama yüreği bencil. Kocası için ne tedirgin oldu ne de kaygılandı. Evlendiğimde oturmak için buraya geldim, elbette onu da getirmek zorunda kaldım, kocasını babam bırakmadı. Nalbanttı ve elbette ki çok gerekliydi, ben de o zaman düşündüm, Mammy’yle birbirlerinden vazgeçmelerinin iyi olacağını, artık bir arada yaşamalarının olanağı olmadığını söyledim. Şimdi keşke diretip Mammy’yi başkasıyla evlendirseymişim diyorum ama budalaca davranıp çok yüz verdim, diretmek istemedim. O zaman Mammy’ye kocasını ömrü boyunca yalnızca birkaç kez görebileceğini, fazlasını ummamasını, babamın evinin havası sağlığıma dokunduğundan sık sık oraya gidemeyeceğimi, başka biriyle evlenmesini söyledim ama hayır, evlenmedi. Mammy’nin felaket bir inadı vardır ve kimse bunu benim kadar iyi bilemez.”</p>
		<p>“Çocukları var mı?” diye sordu Miss Ophelia.</p>
		<p>“Evet. İki tane.”</p>
		<p>“O ayrılığın acısı hiç de kolay olmasa gerek.”</p>
		<p>“Ama onları da getiremezdim elbette. Küçük, pis şeylerdi, çevremde görmeye bile dayanamıyordum, hem çok zamanını alıyorlardı ama bana öyle geliyor ki, Mammy bunun için hep biraz surat astı. Kimseyle evlenmeyecek ve inanıyorum ki, benim için ne kadar gerekli olduğunu, sağlığımın ne kadar bozuk olduğunu bilmesine karşın, olabilecek olsa, yarın döner gider kocasına. Bunu çok iyi <em>biliyorum</em>,” dedi Marie, ardından ekledi: “İşte bu kadar bencildirler, en iyisi bile.”</p>
		<p>St. Clare soğuk bir sesle, “Ya, tüm bunları düşünmek bile acı veriyor insana,” dedi.</p>
		<p>Miss Ophelia kavrayışlı gözlerle ona baktığında küçük düşmenin ve bastırılmış öfkenin St. Clare’in yüzünü kızarttığını, konuşurken dudağının, insanın içine dokunacak gibi kıvrıldığını gördü.</p>
		<p>Marie, “Mammy benim yanımda hep nazlıdır. Sizin Kuzeyli hizmetçilerinizin onun gardırobunu görmelerini isterdim; ipekler, muslinler, bir tane de gerçek keten orada asılı durur. Kimi günler tüm öğleden sonramı onun başlıklarını düzenleyip gideceği bir toplantıya onu hazırlamakla geçirdiğim olmuştur. Kötüye kullanılmanın ne olduğunu bile bilmez. Ömrü boyunca topu topu ya bir ya da iki kez kırbaçlanmıştır. Her gün içine beyaz şeker koyup demli çayını ya da koyu kahvesini içer. Hepsi diledikleri gibi yaşar. Bizim hizmetçilerimiz çok şımartılmıştır, sanırım bencil olup şımarık çocuklar gibi davranmaları biraz da bizim hatamız ama bezene kadar bu konuyu St. Clare’le konuştum zaten.”</p>
		<p>St. Clare, “Ben de yoruldum,” diyerek sabah gazetesini aldı.</p>
		<p>Eva, güzel Eva ona özgü o anlaşılmaz, gizemli içtenlikle durmuş annesini dinliyordu. Yavaşça annesinin iskemlesini dolaşıp kollarını onun boynuna doladı.</p>
		<p>“Ee, Eva, şimdi ne var?”</p>
		<p>“Anne bir gece olsun sana bakamaz mıyım, yalnızca bir gece? Seni sinirlendirmemem ve uyumamam gerektiğini biliyorum. Geceleri çoğu kez uyanık yatarken hep düşündüğüm...”</p>
		<p>“Aa, saçmalama çocuk, saçma! Ne garip çocuksun,” dedi Marie.</p>
		<p>“Ama kalamaz mıyım anne?” Sonra ürkek bir sesle ekledi: “Sanırım Mammy iyi değil. Son zamanlarda başının sürekli ağrıdığını söyledi.”</p>
		<p>“Ah, bir türlü yerinde duramayan Mammy’nin vıdıvıdısı işte! Mammy de öbürleri gibidir; en küçük bir baş ağrısı, hatta parmak ağrısı için bile gürültü çıkarır ama bu onu cesaretlendirmeye yaramayacak, asla! Bu konuda ilkeme sadığım,” diyerek Miss Ophelia’ya döndü. </p>
		<p>“Bunun ne kadar gerekli olduğunu anlayacaksınız. Her küçük tatsız duyguya ve her küçük rahatsızlık yakınışına teslim olarak hizmetçileri cesaretlendirirseniz, elleriniz boş kalır. Ben hiç yakınmam, kimse ne çektiğimi bilmez. Sessizce katlanmayı görev biliyorum ve öyle yapıyorum.”</p>
		<p>Miss Ophelia’nın yuvarlak gözlerinde bu söylevi duyunca beliren yapmacıksız şaşkınlık ifadesi St. Clare’e öylesine dayanılmaz ölçüde gülünç geldi ki, ansızın kahkahalar atmaya başladı.</p>
		<p>Marie özverisi uğruna acı çeken birinin sesiyle, “Sağlığıma ilişkin en küçük bir anıştırmamda bile St. Clare kahkahalara boğulur,” dedi. “Umarım bunları anımsayacağı gün gelmez!” Mendilini gözlerine götürdü.</p>
		<p>Elbette o an saçma sapan bir suskunluk oldu. Sonunda St. Clare ayağa kalktı, saatine bakarak dışarıda bir randevusu olduğunu söyledi. Eva peşi sıra onu izledi, Miss Ophelia ile Marie sofrada yalnız kaldılar.</p>
		<p>Marie, artık görülmediğine inanan bir suçlunun rahatlamasına benzer bir davranışla mendili gözünden çekti.</p>
		<p>“İşte St. Clare budur!” dedi. “Yıllardır neden azap çektiğimi hiç anlamaz, anlayamıyor, anlayamayacak. Yakınan ya da rahatsızlıklarım için baş ağrıtan biri olsaydım, bu yaptığında haklı olurdu. Erkekler yakınan bir kadından haklı olarak bezer ama ben her şeyi kendime sakladım, kendi başıma taşıdım. St. Clare de hep böyle olacağını düşünüyor.”</p>
		<p>Miss Ophelia bunun nasıl yanıtlanmasının beklendiğini gerçekten bilmiyordu.</p>
		<p>Ne söyleyeceğini düşünürken Marie gözlerini sildi, yıkandıktan sonra tüylerini kabartan bir güvercini çağrıştıran bir hareketle kendine çekidüzen verdi, ardından da mutfak dolapları, gardıroplar, ütüler, kilerler ve bir sürü başka şey üstüne ev kadınıvari bir çene çalmaya girişti.</p>
		<p>Bu “bir sürü başka şey” yönlendirme amacıyla anlatılmış, korkakça yönerge ve uyarılarla öylesine şişirilmişti ki, Miss Ophelia’nınkinden daha az düzenli ve işbilir bir kafa tümüyle karmakarışık olurdu.</p>
		<p>“Artık,” dedi Marie, “size sanırım her şeyi anlattım, nedeni de hastalık nöbetim tuttuğunda bana danışmanıza gerek kalmadan işleri halledebilmeniz. Yalnız... Eva... Ona göz kulak olmak gerekiyor.”</p>
		<p>“O çok iyi bir çocuk. Daha iyisini görmedim.”</p>
		<p>“Eva özeldir,” dedi annesi, “hem de çok. Kendine özgü öyle çok özelliği var ki bana zerrece benzemez.” Marie, bu gerçek bir melankoli konusuymuşçasına içini çekti.</p>
		<p>Miss Ophelia içinden, “Umarım sana benzemiyordur,” dedi ama bunu kendine saklayacak kadar öngörülüydü.</p>
		<p>“Eva hep hizmetçilerle birlikte olmaya eğilimli olmuştur, bence bu bazı çocuklar için iyi olabilir. Ben de hep babamın küçük zencileriyle oynardım, hiç de zararını görmedim; ama Eva yanına yaklaşan herkesle kendini eşit düzeye koyuyor. O çocuğun garip yanı bu. Bunu kırmayı asla başaramadım. İşin aslı, St. Clare’in de kendi karısı dışında çatısı altındaki her yaratıkla ilgilenmesi.”</p>
		<p>Miss Ophelia put gibi sustu.</p>
		<p>“Hizmetçilerle baş etmenin onları <em>sindirmek</em> ve bulundukları düzeyde tutmaktan başka yolu yoktur. Çocuk olarak Eva’nın yaptığı hep doğal göründü bana. Tek başına koskoca bir evin halkını şımartmaya yeter o. Evin başına geçtiğinde ne yapacak, gerçekten bilmiyorum. Ben de hizmetçilere <em>iyi</em> davranırım, hep de öyleydim ama <em>yerlerini bilmek zorunda olduklarını</em> anımsatmalısınız. Eva bunu hiç yapmaz. Bir hizmetçinin yerinin ne olduğu fikrinin ‘f’sini bile bu çocuğun kafasına sokmaya olanak yoktur. Mammy uyusun diye bana bakma önerisini duydunuz. Bu, kendi haline bırakılırsa yapacaklarının küçük bir örneği.”</p>
		<p>Ophelia sözünü sakınmadan, “Ama siz de hizmetçilerinizin birer insan olduğunu ve yorulduklarında dinlenmeleri gerektiğini kabul edersiniz,” dedi.</p>
		<p>Marie, “Elbette ederim. Uygun olan her şeyi almalarına izin verme konusunda çok titizimdir, yani yoldan çıkarmayacak her şeyi, anlıyorsunuz ya! Mammy illa gece uyumak zorunda değil, bunda bir sorun yok. Zaten ömrümde gördüğüm en uykucu yaratık, dikiş dikerken, ayakta dururken, otururken, nerede nasıl olsa hep uyur. Mammy’nin yeterince uyumasında bir sorun yok ama bu durum hizmetçilere egzotik çiçeklermiş ya da Çin vazolarıymış gibi davranmaya yol açarsa, gülünç olur,” dedi; sonra da olanca gevşekliğiyle kendini divanın kat kat yastıklarla dolu derinliğine bırakıverdi ve kesme camdan, kapağı delikli amonyak şişesini kendine doğru çekti.</p>
		<p>Bir Arap yasemini ya da o kadar tinsel bir şey son nefesini veriyormuşçasına ölgün, ele değerse kırılacakmış gibi bir hanımefendi sesiyle, “Görüyorsunuz ya kuzin Ophelia,” diye konuşmasını sürdürdü. “Ben pek kendimden söz etmem, <em>huyum</em> değildir, bana yakışmaz. Aslında bunu yapacak gücüm de yok ama St. Clare’le farklı düştüğümüz noktalar var. O beni hiç anlamadı, hiç de değerimi bilmedi. Sanıyorum nedeni kötü sağlığım. St. Clare öyle olmadığını söylüyor ama erkekler yapıları gereği kadınlara karşı bencil ve anlayışsız oluyorlar. En azından benim izlenimim bu.”</p>
		<p>Böyle durumlarda New England’lıların su katılmadık sakınganlığından payına hiç de azımsanamayacak bir tutar düşmüş olan Miss Ophelia’ya bir de özellikle aile sorunlarının içine çekilmekten duyduğu korku eklenince sesini çıkarmamaya karar verdi. Müthiş bir tarafsızlık maskesiyle, Dr. Watts’ın ellerin boş kalması kesinlikle şeytanın işine gelir uyarısına karşı cebinde bulundurduğu bir metreye yakın çorabı çıkardı, ağzını sımsıkı kapatarak son hızla örmeye başladı. Beni konuşturamazsın. Sizin işlerinize karışmak istemiyorum demek istiyordu ve taş kesmiş bir aslanı andırıyordu. Ne var ki Marie hiç aldırış etmedi. Konuşacak birini bulmuştu, konuşmanın görevi olduğunu hissediyordu, bu da yeterliydi, amonyak koklayarak güç tazeledi ve konuşmasını sürdürdü:</p>
		<p>“St. Clare’le evlendiğimde buraya kendi malımı mülkümü ve hizmetçilerimi getirdiğim için yasal olarak da onları bildiğim gibi idare etmem gerekir. St. Clare’in de kendi serveti ve hizmetçileri vardı, onun da onları bildiğince idare etmesi gerektiğini kabul etmiştim ama St. Clare her işe karıştı. Çılgınca, aşırı kanıları vardır, özellikle hizmetçilere nasıl davranılacağı konusunda. Hizmetçilerini bana yeğliyormuş gibi davranır, hatta kendine bile, o nedenle de durmadan başına iş açmalarına hiç sesini çıkartmaz, parmağını bile kımıldatmaz. Bazı şeylerde St. Clare çok korku vericidir, genelde iyi huylu görünmesine karşın beni korkutur. Şimdi de tutturmuş, bu evde onunla benim dışımda kimse kölelere fiske vuramazmış. Onu kızdırmayı göze alamam. Sonra bakın iş nerelere varıyor anlattım size ama gelin görün ki hepsi birden üstüne yürüseler de St. Clare onlara elini kaldırmaz, bu durumda da ben... yani bu çabayı göstermek zorunda bırakılmam ne kadar büyük bir acımasızlık. Bilirsiniz ki hizmetçiler iri çocuklardan başka bir şey değildir.”</p>
		<p>“Bu konuda hiçbir şey bilmiyorum, bilmediğim için de Tanrı’ya şükrediyorum,” dedi Miss Ophelia kısaca.</p>
		<p>“Ama burada kalıyorsanız kendi çıkarınız için bir şeyler bilmek zorundasınız. Ne sinir bozucu, salak, dikkatsiz, kafasız, çocuk gibi, nankör bir sefiller alayıdır onlar, bilemezsiniz.”</p>
		<p>Marie bu konuya girdiği zaman müthiş canlanırdı, şimdi de gözlerini kocaman açmıştı, halsizliğini unutmuş görünüyordu.</p>
		<p>“Her yandan, her biçimde hizmetçilerden kaynaklanan ve ev sahibesinin elini kolunu bağlayan saatler, günler süren çileyi bilmezsiniz, bilemezsiniz ama St. Clare’e yakınmanın hiç yararı yoktur. En garip şeyleri söyler. Onları bu duruma bizim getirdiğimizi ve katlanmamız gerektiğini söyler. Tüm yanlışlarının nedeninin biz olduğumuzu, o yüzden de hem yanlışı yapıp hem onları cezalandırmanın acımasızlık olduğunu söyler. Biz de onların yerinde olsaydık daha iyisini yapamazdık, der sanki biri onlarla aramızda bir bağlantı kurabilirmiş gibi...”</p>
		<p>Miss Ophelia kısaca, “Tanrı’nın bizimle onları aynı kandan yarattığına inanmıyor musunuz?” dedi.</p>
		<p>“Hayır, kesinlikle inanmıyorum! Gerçi hoş bir öykü ama onlar aşağı bir ırktır.”</p>
		<p>“Ölümsüz ruhları olduğuna inanmıyor musunuz?” Miss Ophelia’nın sesinde giderek artan bir kızgınlık vardı.</p>
		<p>Marie esneyerek, “Eh, bundan elbette ki kimsenin kuşkusu olamaz,” dedi, “ama onları bizimle kıyaslanabilirlermiş gibi aynı kefeye koymak, tek sözcükle olanaksız! St. Clare bana Mammy’yi kocasından ayırmakla, benim onunla, yani kocamla ayrılmamın aynı şey olduğunu söylemişti. Böyle kıyaslanamaz ki! Mammy benim duygularımdan yoksundur. Yani tümüyle baştan sona değişik bir durum, hiç kuşku yok ki öyle ama yine de St. Clare bunu görmemezliğe geliyor. Sanki Mammy o küçük pis bebelerini benim Eva’yı sevdiğim gibi sevebilirmiş gibi! Bir keresinde St. Clare ciddi anlamda sağlık sorunlarım olmasına ve acılar çekmeme karşın Mammy’yi geri gönderip yerine başkasını bulmanın görevim olduğu konusunda diretti. Bu <em>benim</em> için bile katlanılması zor bir şeydi. Ben duygularımı pek göstermem. Her şeyi sessiz sedasız yürütmeyi ilke edinmişimdir, bu bir eşin yazgısıdır, ben de katlanırım ama o zaman bu kuralı bozdum, o da bir daha bu konuyu açmadı. Yine de söylediği küçük şeylerden ve bakışlarından o olayı her zamanki kadar düşündüğünü anlıyorum, bu da çok zorlayıcı ve kışkırtıcı oluyor.”</p>
		<p>Miss Ophelia’nın ağzından bir şey kaçacak diye ödü kopuyordu ama anlayana sivrisinek saz!.. Şişlerini takırdatış biçiminde öyle bir şey vardı ki, sayfalarca yazı ederdi.</p>
		<p>“Neyin çaresine bakmak zorunda olduğunuzu gördünüz,” diye konuşmasını sürdürdü Marie. “Kuralı olmayan, hizmetçilerin dilediğince davrandıkları, istediklerini yaptıkları, ne isterlerse aldıkları bir evde bozuk sağlığımla bile bugüne kadar denetimi elimde tuttum. Dayağı eksik etmem, bazen azarlamakla yetiniyorum ama yine de bu çaba beni çok yoruyor. St. Clare de başkalarının yaptığını yapsaydı...”</p>
		<p>“Ne gibi?”</p>
		<p>“Tutukevine ya da başka bir yere kırbaçlatmaya göndermek. Tek çıkar yol budur. Bu kadar zavallı, bu kadar dermansız olmasaydım St. Clare’in iki katı güçle bu işi yapardım.”</p>
		<p>“Peki St. Clare nasıl çaresine bakıyor? Asla elini kaldırmadığını söylüyorsunuz.”</p>
		<p>“Eh, erkekler daha buyurgan oluyor biliyorsunuz, onlar için kolay, hem St. Clare’in gözlerinin içine bakacak olursanız, kararlı konuştuğunda orada çok belirgin bir ışık görürsünüz. Ben, kendi hesabıma korkarım, hizmetçiler de dikkat etmeleri gerektiğini bilir. Ben dünyanın kıyametini koparsam, azarlasam da, gerçekten kızmışsa onun gözünün tek bir hareketiyle yaptığını yapamam. Aa, onun için sorun yok, bana hiçbir duygusu kalmamasının nedeni de bu zaten ama bazı şeyleri düzenlemek zorunda kalınca göreceksiniz ki sertlikle filan yola gelecekleri yok, öyle kötü, hileci ve tembeller ki!..”</p>
		<p>St. Clare gezinircesine içeri girdi.</p>
		<p>“Hep aynı nakarat. Bu kötü yaratıklar özellikle de tembellikleri için ne kadar ağır bir bedel ödemek zorundalar! Görüyorsunuz ya kuzin,” diyerek Marie’nin karşısındaki kanepeye boylu boyunca uzandı. “Marie’yle ben gibi bir örnek varken bile, bu onlarda asla hoş görülmeyecek bir şey... Yani tembellik.”</p>
		<p>“Yapmayın St. Clare, çok kötüsünüz!” dedi Marie.</p>
		<p>“Şimdi de kötü mü oldum? Ben de iyi ve oldukça dikkate değer şeyler söylediğimi düşünüyordum. Her zaman sizin söylediklerinizi desteklemeye çalışırım Marie.”</p>
		<p>“Hiç de böyle bir amacınız yok St. Clare, biliyorsunuz.”</p>
		<p>“Ah, yanılmışım öyleyse! Beni doğruya yönlendirdiğiniz için size teşekkür ederim canım.”</p>
		<p>“Beni kışkırtmaya çalışıyorsunuz.”</p>
		<p>“Aa, yapmayın Marie, sıcak bastı, az önce de Adolph’ la beni yorgun düşüren uzun bir tartışma yaptık, onun için Tanrı aşkına uyumlu olun da, şu zavallı kocanız gülümsemenizin ışığında biraz dinlensin.”</p>
		<p>“Adolph’un nesi var?” dedi Marie. “O adamın yüzsüzlüğü hoşgörü sınırımı zorluyor. Tek istediğim, bir süre onun idaresinin karışan görüşen olmadan tümüyle bana bırakılması. Ben onu yola getirmesini bilirim!”</p>
		<p>“Söylediğiniz şey canım, her zamanki keskin zekânızın ve akla yakın düşüncelerinizin izini taşıyor. Adolph’a gelince olay şu: O kadar uzun zamandır benim zarafetimi ve kusursuzluğumu yansılamaya saplandı ki, sonunda efendisi yüzünden yanlışlar yaptı, ben de onu yanlışlarını kavramak zorunda bıraktım.”</p>
		<p>“Nasıl?” dedi Marie.</p>
		<p>“<em>Bazı</em> giysilerimi kendim giymek istediğimi anlamasını sağladım, ayrıca kolonya kullanımı konusunda beyefendiyi epey rahatsız ettim ve keten mendillerimin yalnızca bir düzinesini kullanmasına izin verecek kadar da kötü davrandım. Adolph özellikle buna çok kızdı, ben de onu hizaya getirebilmek için babacan bir konuşma yapmak zorunda kaldım.”</p>
		<p>“Ah, St. Clare şu hizmetçilerinize nasıl davranacağınızı ne zaman öğreneceksiniz? Onlara bu kadar yüz vermeniz iğrenç!” dedi Marie.</p>
		<p>“Zavallı köpeciğin sahibine benzemek istemesinde ne kötülük var, kolonyalar ve keten mendiller içindeki sahibini taklit etmekten daha iyi eğitememişsem onu, neden ona da vermeyeyim?”</p>
		<p>Ani bir kararla Miss Ophelia, “Peki neden daha iyi eğitemediniz?” dedi.</p>
		<p>“Bir sürü dert, tembellik, kuzin, tembellik... Sandığınızdan çok sayıda ruhu yıkan şeydir tembellik. Tembelliğim olmasaydı kusursuz bir melek olurum. Vermont’taki yaşlı Dr. Botherem’inizin tembelliğe ‘ahlaki kötülüğün anası’ demesine hak veresim geliyor. Gerçekten müthiş bir değerlendirme.”</p>
		<p>“Bana öyle geliyor ki siz köle sahipleri müthiş bir sorumluluk taşıyorsunuz,” dedi Miss Ophelia. “Dünyayı verseler ben istemezdim. Kölelerinizi eğitmek, onlara Tanrı’nın huzuruna birlikte çıkacağınız aklı başında, ölümsüz ruhlu insanlar gibi davranmak zorundasınız. Benim düşüncem bu!” diyerek bu iyi hanımefendi sabahtan beri kafasında güçlenen öfkeyi açığa vurdu.</p>
		<p>St. Clare çabucak ayağa kalkarak, “Hadi canım, bizimle ilgili ne kadar bilginiz var ki?” dedi, sonra da piyanoya oturup canlı bir müzik parçası çalmaya başladı. St. Clare müzikte kabul edilmiş bir dâhiydi. Dokunuşu hoş ve sağlamdı, parmakları tuşlarda kuş gibi hızlı, havai ama kararlı hareketlerle uçuyordu. Ruh durumunu düzeltmek isteyen biri gibi birbiri ardına parçalar çaldı. Sonra da müziği bir yana itip ayağa kalktı ve, “Eh kuzin, bize iyi bir söylev verip görevinizi yaptınız, bu işte de iyi olduğunuz kanısındayım. Kusurlarımı dosdoğru yüzüme vurduğunuzu görmeme ve böyle bir şeyin hiç yakışık almamasına karşın elmas değerindeki gerçeği suratıma fırlatmanız karşısında en küçük bir alınganlık göstermiş değilim.”</p>
		<p>Marie, “Kendi hesabıma bu tür konuşmaların ne yararı olacağını anlamıyorum,” dedi. “Hizmetçileri için bizden çok şey yapan varsa, kim olduğunu bilmek isterim, ayrıca bu da zerre kadar işlerine yaramıyor, hep kötü, daha kötü oluyorlar. Onları karşınıza alıp konuşmaya gelince; şunu söyleyeyim ki ben yorgun düşüp sesim kısılıncaya kadar görevlerini falan anlatıp durdum. Kilisede verilen vaazı anladıklarını mı sanıyorsunuz? Elbette ki kiliseye gidebilirler, yani gördüğüm kadarıyla bunun onlara pek bir yararı yok ama gidiyorlar ve her olanaktan yararlanıyorlar, yine de daha önce söylediğim gibi onlar aşağılık bir ırk, hep de öyle olacaklar, onlara yardım edilemez, onlar için uğraşsanız da hiçbir şey yapamazsınız. Görüyorsunuz ya kuzin Ophelia, ben denedim, siz denemediniz, ben onların arasında doğup büyüdüm, biliyorum.”</p>
		<p>Miss Ophelia, Marie’nin yeterince konuştuğunu düşünmüş olacak ki oturduğu yerde hiç sesini çıkarmadı. St. Clare ıslıkla bir ezgi çalmaya başladı.</p>
		<p>“St. Clare ıslık çalmamanızı rica ediyorum, başım daha da kötüleşiyor,” dedi Marie.</p>
		<p>“Çalmam. Başka yapmamamı istediğiniz bir şey var mı?”</p>
		<p>“Çektiğim çileye biraz duyarlılık göstermenizi <em>isterdim</em>, bana karşı hiçbir duygu beslemiyorsunuz.”</p>
		<p>“Sevgili suçlama meleğim!” dedi St. Clare.</p>
		<p>“Bu biçimde konuşmanız meydan okumak oluyor.”</p>
		<p>“Peki nasıl konuşulacak sizinle? Emre göre konuşurum, yeter ki siz söyleyin, yalnızca sizi hoşnut kılmak adına...”</p>
		<p>Avludan gelen neşeli bir kahkaha verandanın ipek perdeleri arasından girip odada çınladı. St. Clare dışarı çıktı, perdeyi kaldırınca o da gülmeye başladı.</p>
		<p>Parmaklığa yaklaşan Miss Ophelia, “Ne oldu?” dedi.</p>
		<p>Ne kadar düğme iliği varsa tümüne yaseminler doldurmuş olan Tom avludaki yosunlu bir taşta oturuyor, Eva da neşeyle gülüyor, bir yandan da Tom’un boynuna güllerden yapılmış bir çelenk geçiriyordu, sonra kuş gibi şakıyarak çıkıp kucağına oturdu, hâlâ gülüyordu.</p>
		<p>Miss Ophelia, “Böyle bir şeye nasıl izin verirsiniz?” dedi.</p>
		<p>“Neden olmasın?”</p>
		<p>“Bilmem, korkunç bir şey bu.”</p>
		<p>“Kara da olsa bir çocuğun koca bir köpeği kucaklamasında sakınca görmüyorsunuz da düşünebilen, mantıklı olabilen, duyumsayabilen, sizi titreten ölümsüz bir ruhu olana gelince... Hadi itiraf edin kuzin. Siz bazı Kuzeylilerin bu konudaki duygularınızı iyi bilirim. Madem bizde bu erdemin zerresi yok, o zaman gelenekler Hıristiyanlığın yapması gerekeni yapıp kişisel önyargıyı siliyor. Kuzey’e yaptığım gezilerde çoğu kez bu ayrımcılığın sizde, bizde olduğundan çok daha güçlü olduğunu gözlemlemişimdir. Kara derililerden bir yılan ya da kurbağa kadar tiksinip yanlışlarına öfkelenirsiniz. Kötülük etmez ama hiçbir ilişkinizin olmasını da istemezsiniz. Görmeyeceğiniz, kokularını duymayacağınız Afrika’ya geri göndermeye, artlarından da kaşla göz arasında onları kalkındırmak adına nefislerinden vazgeçmeye dünden razı üç-beş misyoner yollamaya hazırsınız. Öyle değil mi?”</p>
		<p>Miss Ophelia düşünceli bir tavırla, “Evet kuzen, bunda bir gerçek payı olabilir,” dedi.</p>
		<p>St. Clare parmaklığa yaslanmış, Tom’la birlikte kıvrak adımlarla uzaklaşan Eva’ya bakıyordu.</p>
		<p>“Çocukları olmasa bu zavallı, garip insanlar ne yapar?” dedi.</p>
		<p>“Yanınızdaki en gerçek demokrat, çocuğunuzdur. Tom şimdi Eva için bir kahraman, onun öyküleri gözlerinde harikalar canlandırıyor, şarkılarıyla Metodist ilahileri bir operadan güzel geliyor, cebindeki çerçöpse bir mücevher madeni, o harika Tom’unsa derisi kara. Çocuklar Tanrı’nın hiçbir şeyi olmayan yoksullara attığı cennet gülleridir.”</p>
		<p>“Çok garip kuzen, konuşmanızı duyan sizi bir profesör sanabilir.”</p>
		<p>“Profesör mü?”</p>
		<p>“Evet, din profesörü.”</p>
		<p>“Hiç de değil, sizin kent büyüklerinizin bildiği profesörlerden değilim, daha da kötüsü daha işin alfabesini bile sökmüş değilim.”</p>
		<p>“Öyleyse böyle konuşmanıza neden olan ne?”</p>
		<p>“Hiçbir şey konuşmaktan kolay değildir. İnanıyorum ki Shakespeare herkese, ‘Kendi gösterdiğim şeyi izleyen yirmi kişiden biri olmaktansa, yapılacak yirmi iyi şeyi daha çabuk gösterebilirim,’ dedirtir. İşi bölüşmek gibisi yoktur. Benim asıl hünerim konuşmakta, sizinki de yapmakta yatıyor kuzin.”</p>
		<p>Tom’un dış görünüşünde o zamanların deyişiyle yakınacağı bir şey yoktu. Küçük Eva’nın, yani soylu bir kişiliğin içgüdüsel değerbilirlik ve sevecenliği sonucu Tom’a duyduğu sevgi, babasından onun özel hizmetlisi olması için rica etmesine yol açtı, yürüyüşe ya da atla gezintiye çıkarken bir hizmetçinin eşlik etmesine gereksinim duyuyordu, Tom’a da Miss Eva ne zaman isterse elindeki işi bırakıp onunla gitme emri verildi, okurlarımız bu emrin Tom’a da çok uygun geldiğini görmekten sanıyorum mutluluk duyacaklardır. İyi giyiniyordu, St. Clare özellikle bu noktada çok titizdi. Ahırdaki görevi ağır değildi, basit gündelik bakım, yoklama ve daha alt düzeydeki ahır görevlisinin işini denetlemekten oluşuyordu. Marie St. Clare, Tom yanına yaklaştığında üstünde en küçük bir at kokusu almak istemediğini söylemişti, o nedenle de hanımefendiye tatsız gelecek hiçbir göreve verilmiyordu; çünkü hanımefendinin sinir sistemi doğanın bu tür cilvelerini kaldıramayacak kadar nazikti; herhangi bir tatsız varlıktan burnuna gelecek en hafif bir koku bile, ona kalırsa tüm dünyevi acılarına bir anda son verebilirdi. Bu yüzden Tom da iyice fırçalanmış, kaliteli dokunmuş kumaştan giysisi, kastor şapkası, parlak çizmeleri, kusursuz kol ağızları ve yakasının yanı sıra ağırbaşlı, iyilik akan kara yüzüyle epeyce saygın görünüyordu.</p>
		<p>Bunların yanı sıra duyarlı ırkının asla kayıtsız kalamayacağı bir durumda, güzel bir yerdeydi ve sessiz bir sevinçle kuşların, çiçeklerin, fıskiyeli havuzların, kokuların, avlunun ışığıyla güzelliğinin, ipek perdelerin, resimlerin, ihtişamın, heykellerin ve salonları onun gözünde Alaaddin’in sarayına çeviren altın yaldızların tadına varıyordu. Afrika yücelmiş, kültürlü bir ırk yetiştirecek olursa –ki insanoğlunun gelişiminin büyük dramında Afrika’nın da sırası gelecektir– soğuk kovboy filmlerimizin kıyısından köşesinden donuk bir biçimde değindiği yaşam orada tüm ihtişam ve güzelliğiyle uyanacaktır.</p>
		<p>Uzaklardaki bu gizemli altın, değerli taş, baharat, dalgalanan palmiyeler, harika çiçekler ve mucizevi doğurganlık ülkesi yeni sanat biçimleri, yeni güzellik üslupları ortaya çıkaracak ve zenci ırk artık aşağılanıp ayaklar altında çiğnenmeyecek, belki de insan yaşamının en yeni ve en kusursuz gelişimini gösterecektir. Hiç kuşkusuz incelikleri, yüreklerinin o alçakgönüllü yumuşak başlılığı, zekâ ve güçleri, duygularındaki çocuksu sadelik ve bağışlama yetileriyle bunu başaracaklardır. Bu gelişimi gösterdikten sonra Tanrı’nın istediği gibi Hıristiyanlar olacaklar. İncil’e göre, sonuncu ilk, ilk de sonuncu olacağına göre,<a class="si-noteref epub-type_noteref" href="#f14" id="ref_f14">14</a> Tanrı’nın bela ateşindeki zavallı Afrika’yı öbür ülkelerin deneyip de başaramadığı şeyi yapmak, yani yüce ve soylu bir ülkeye dönüştürmek için seçtiği düşünülebilir.</p>
		<p>Pazar sabahı muhteşem giyimi ve ince bileğini saran elmas bileziğiyle verandada dururken Marie St. Clare de bunu mu düşünüyordu? Büyük olasılıkla öyleydi, o ne de olsa iyi şeylerin devamlı müşterisiydi, şimdi de tüm silahlarını kuşanmış olarak elmaslar, ipekler, danteller ve mücevherler içinde şık bir kiliseye dindar olmaya gidiyordu. Marie pazarları dindar olma konusunda çok titizdi. Orada olanca inceliği, şıklığı, havasıyla durmuştu, her hareketinde dalgalanan dantel eşarbı kadını bir sis gibi sarıyordu. Çok zarif bir yaratık olan Marie, kendini çok iyi ve şık hissediyordu. Yanında duran Miss Ophelia onun tam aksiydi. Şık ipek giysisiyle şalına ve hoş mendiline söylenecek şey yoktu ama kare bedeni, dimdik sopa gibi duruşuyla kaskatılığı silik ama değeri ayırt edilebilir varlığını aynı yanı başındaki komşusunu güzellikle inceliğin sardığı gibi sarıyorsa da, bu Tanrı’nın güzelliği değildi, tümüyle başka bir şeydi!</p>
		<p>Marie, “Eva nerede?” dedi.</p>
		<p>“Çocuk merdivende Mammy’ye bir şey söylemek için durdu.”</p>
		<p>Eva merdivende Mammy’ye ne diyordu? Dinle okur, Marie duymasa bile onun ne dediğini sen duyabilirsin.</p>
		<p>“Sevgili Mammy’ciğim başının çok ağrıdığını biliyorum.”</p>
		<p>“Tanrı sizi korusun Miss Eva! Son zamanlarda başım hep ağrıyor. Üzülmenize gerek yok.”</p>
		<p>“Eh, seni burada bulduğuma sevindim, al bakalım,” dedikten sonra kollarını onun boynuna doladı ve, “Mammy benim amonyak şişemi al,” dedi.</p>
		<p>“Ne? Hani şu sizin altınlı elmaslı şeyinizi mi? Tanrı’m küçükhanım, bu hiç uygun kaçmaz, asla olmaz.”</p>
		<p>“Neden olmasın? Senin gereksinimin var, benim yok. Annem hep baş ağrısı için kullanır, seni de iyileştirir. Hayır, beni hoşnut etmek için alacaksın, şimdi!”</p>
		<p>Eva şişeyi göğsünden içeri atarken Mammy, “Şu tatlının tatlısı konuşmaya da bakın!” dedi, Eva da onu öpüp aşağıya annesinin yanına koştu.</p>
		<p>“Ne için durdun?”</p>
		<p>“Mammy’ye kiliseye giderken yanına alsın diye koklama şişemi verdim.”</p>
		<p>Marie ayağını sabırsızlıkla yere vurarak, “Eva! Altın koklama şişeni <em>Mammy’ye</em> verdin ha! Neyin <em>uygun düşeceğini</em> ne zaman öğreneceksin? Hemen şu dakika git ve geri al!” dedi.</p>
		<p>Eva üzülmüş, incinmiş gibiydi, yavaşça döndü.</p>
		<p>St. Clare, “Diyorum ki, çocuğu rahat bırakalım, dilediğince davransın Marie,” dedi.</p>
		<p>“St. Clare, şu dünyada doğru yolu nasıl bulacak peki?”</p>
		<p>“Tanrı bilir ama cennette yolunu sizinle benden iyi bulacaktır.”</p>
		<p>Eva babasının dirseğine dokunarak, “Ah, yapma baba,” dedi, “annem üzülüyor!”</p>
		<p>Miss Ophelia kare biçimli bedenini St. Clare’e çevirdi.</p>
		<p>“Eh kuzen, gitmeye hazır mısınız?”</p>
		<p>“Ben gitmiyorum, teşekkürler.”</p>
		<p>Marie, “St. Clare’in kiliseye gitmesini çok isterdim ama onda dinin zerresi yok. Gerçekten hiç de saygı duyulacak bir durum değil.”</p>
		<p>“Biliyorum, siz hanımlar dünyada yolunuzu bulmak için kiliseye gidiyorsunuz ve sanıyorum ki sizin dindarlığınız sayesinde biz de saygınlık kazanıyoruz. Gitseydim Mammy’nin gittiği yere giderdim, en azından orada insanı uyanık tutacak bir şeyler oluyor.”</p>
		<p>Marie, “Ne! Metodistlerin o bağırışları mı? Korkunç!”</p>
		<p>“Her şey sizin saygın kilisenizin ölü denizinden iyidir Marie. Kesinlikle bir insandan bu kadarını istemek fazla. Eva, sen gitmek istiyor musun? Gel evde kal da birlikte oyun oynayalım.”</p>
		<p>“Teşekkür ederim baba ama ben kiliseye gitmeyi yeğliyorum.”</p>
		<p>“Korkunç derecede yorucu olmuyor mu?”</p>
		<p>“Bazen yorucu oluyor, uykum da geliyor ama uyanık kalmaya çalışıyorum.”</p>
		<p>“Neden gidiyorsun öyleyse?”</p>
		<p>Eva fısıltıyla, “Neden biliyor musun, kuzin Tanrı’nın bizi kazanmak istediğini, O’nun bize her şeyi verdiğini söyledi, kiliseye gitmek de eğer O istiyorsa yapması çok zor bir şey değil. O kadar da yorucu değil yani,” dedi.</p>
		<p>St. Clare onu öperek, “Seni küçük, tatlı, iyi can seni!” dedi. “İşte iyi bir kız, bana da dua et.”</p>
		<p>“Elbette, hep ediyorum zaten,” diyen Eva annesinin ardından arabaya sıçradı.</p>
		<p>Araba kalkarken St. Clare basamakta durup ona eliyle öpücük gönderdi, gözleri dolu doluydu.</p>
		<p>“Ah, Evangeline ne doğru bir ad! Sen adın gibi melek olman bir yana Tanrı’nın müjdesisin bana.”</p>
		<p>Bir an kendini duygularına bıraktı, sonra bir puro içip <em>Picayune</em>’u<a class="si-noteref epub-type_noteref" href="#f15" id="ref_f15">15</a> okudu ve küçük müjdesini unuttu. Öbür büyüklerden pek de farklı sayılmaz değil mi?</p>
		<p>Annesi, “Görüyorsun ya Evangeline, hizmetçilere iyi davranmak her zaman doğru ve yerindedir ama onları akrabalarımız ya da bizim düzeyimizde insanlarla bir tutmak hiç yakışık almaz. Şimdi, Mammy hastalansa, senin yatağına yatırmak istemezsin,” dedi.</p>
		<p>“Öyle yapmayı çok isterdim anne, orada bakmak daha kolay olur; hem, benim yatağım onunkinden rahat, biliyorsun.”</p>
		<p>Marie bu yanıtla ortaya çıkan ahlaki algılamadan müthiş bir umutsuzluğa düşmüştü.</p>
		<p>“Bu çocuğun beni anlaması için ne yapabilirim?”</p>
		<p>“Hiçbir şey,” dedi Miss Ophelia kısaca.</p>
		<p>Eva bir an için şaşırmış ve üzülmüş gibi oldu ama neyse ki çocuklar çabuk unutur, o da birkaç dakika sonra arabanın penceresinden gördüğü olur olmaz her şeye neşeyle gülüyordu.</p>
		<p>Sofranın başına rahatça yerleştiklerinde, “Eh, hanımlar,” dedi St. Clare, “bugünkü kilisenin faturası nedir?”</p>
		<p>Marie, “Aa, Dr. G. bugün harika bir vaaz verdi. Duymanız gereken bir vaazdı, tam benim bakış açımı dile getirdi.”</p>
		<p>“Çok geliştirici olmuş olmalı, kapsamlı bir konuydu sanırım.”</p>
		<p>“Yani toplum ve o tür şeylere ilişkin bakış açımı demek istiyorum,” dedi Marie.</p>
		<p>“Metin şöyleydi: ‘O her şeyi mevsiminde güzel kılar.’<a class="si-noteref epub-type_noteref" href="#f16" id="ref_f16">16</a> Sonra da vaazını sürdürerek bize toplumsal emirlerle farklılıkların Tanrı’dan geldiğini, onun için de bazı insanların alçakta, bazısının da yüksekte olmasının ne kadar uygun ve güzel olduğunu, bazı insanların yönetmek, bazısının da hizmet etmek için yaratıldığını anlattı ve tüm bunları kölelik için çıkarılan o gülünç gürültüye öyle güzel yaklaştırdı, üstelik Kutsal Kitap’ın bizden yana olduğunu da öyle kesin olarak kanıtladı ki, tüm kurumlarımız en inandırıcı biçimde desteklenmiş oldu. Duymanızı çok isterdim.”</p>
		<p>“Buna gerek duymuyorum. <em>Picayun</em>’dan da benim için en iyi olanı öğrenebilirim, hem de ne zaman istersem, üstelik okurken bir de puro içebilirim ki, bunu kilisede yapamam biliyorsunuz.”</p>
		<p>“Neden?” dedi Miss Ophelia. “Bu bakış açısına inanmıyor musunuz?”</p>
		<p>“Kim, ben mi? Biliyorsunuz ben öyle haylaz bir köpeğim ki böyle konuların dinî bakış açıları beni ahlaki yönden pek ıslah etmiyor. Bu kölelik konusunda bir şey söyleyeceksem, dürüstçe ve açıkça, bu işin içindeyiz, kölelerimiz var ve olacak, bu bizim işimize geliyor derim, işin kısası uzunu bu... Tüm o kutsallık öyküleri gelip buraya dayanır, bu da sanıyorum her yerdeki herkesçe anlaşılabilir.”</p>
		<p>“Çok saygısız olduğunuzu düşünüyorum Augustine,” dedi Marie. “Sizin konuşmanızı dinlemek şaşırtıyor insanı.”</p>
		<p>“Şaşırtıyor ha! Söylediklerim gerçek! Bu tür konulardaki dinî konuşmalar neden biraz ileri götürüp de tam çağını süren bir adamın bir kadeh çok kaçırıp, kartlarının başında azıcık geç saate kadar oturmasının ve genç erkeklerde çokça rastlanan Tanrı’nın lütfu böyle bir sürü şeyin güzelliğini göstermiyorlar? Oysa bunların da doğru ve Tanrısal olduğunu duymak isterdik.”</p>
		<p>“Köleliğin doğru mu, yanlış mı olduğunu düşünüyorsunuz?” dedi Miss Ophelia.</p>
		<p>“O korkunç New England doğruculuğunuza boyun eğmeyeceğim kuzin,” dedi St. Clare neşeyle. “Bunu yanıtlarsam biliyorum ki her biri bir öncekinden zor, yarım düzine soruyla daha karşıma çıkacaksınız, durumumu sınırlamak niyetinde değilim. Ben, başkalarının cam evlerine taş atarak yaşayan ama başkalarının atmaması için asla camdan ev yapmayan biriyim.”</p>
		<p>Marie, “Hep böyle şeyler söyler, ondan tatmin edici bir karşılık asla alamazsınız, sanıyorum ki bunun nedeni dinden hoşlanmaması... Çıkışları hep bu yönde oluyor,” dedi.</p>
		<p>“Din!” dedi St. Clare. Sesinde öyle bir şey vardı ki, hanımların ikisi de ona baktı. “Din! Kilisede duyduğunuz şeyin din olduğunu mu sanıyorsunuz? Bencil maddeci toplumun her çarpık evresine uyma adına eğilip bükülen, dönen, çıkıp inen bu şeye din mi diyorsunuz? Benim Tanrısız, maddeci, körelmiş benliğimden çok daha az vicdanlı, daha az eli açık, daha az haktanır ve daha az saygılı olan şey din mi? Hayır! Ben bir din aradığımda, benim üstümde bir şey aramalıyım, altımda değil.”</p>
		<p>Miss Ophelia, “O zaman İncil’in köleliği desteklediğine de inanmıyorsunuz,” dedi.</p>
		<p>“Kutsal Kitap, <em>annemin</em> kitabıydı. Onunla yaşadı, onunla da öldü, öyle olduğunu düşündüğümde de çok üzülüyorum. Aynısını yapmadığım için belki de rahatlamak adına Kutsal Kitap’ın küfür olduğunun kanıtlanmasını diliyorum. Hiçbir şey beni bu kadar rahatlatamazdı, hiç olmazsa ona saygı duyma avuntusunu alırdı üstümden. Bu dünyada saygı duyacak bir şeyin olması büyük bir avuntudur. Yani kısaca,” diyerek konuşmasını yeniden kazandığı neşeli tonda sürdürdü, “tek isteğim, farklı şeylerin farklı kutularda saklanması. Avrupa’da da Amerika’da da toplumun tüm çerçevesi hiçbir ideal ahlak ölçüsünün incelemeye gücünün yetmeyeceği değişik şeylerden oluşmuştur. Erkeklerin mutlak doğruyu aramak gibi yüksek bir amaç edinmedikleri, dünyanın geri kalanı nasıl davranıyorsa öyle davrandıkları artık anlaşılmıştır. Şimdi biri erkek gibi ayağa kalkıp kölelik bize gereklidir, onsuz yapamayız, vazgeçersek perişan oluruz, bu yüzden de elbette ki o kuruma sıkıca sarılmalıyız derse bu güçlü, açık, sınırları çizilmiş bir dildir, gerçeğin saygınlığını taşır. Böyle uygulamaları esas alarak bu işi yargılamaya kalksak, dünyanın hemen tümü bizi destekler ama aynı adam suratını asıp burnunu çekerek Kutsal Kitap’tan söz etmeye başlarsa sanırım zırvaladığını düşünürüm.”</p>
		<p>Marie, “Çok katı yüreklisiniz,” dedi.</p>
		<p>St. Clare, “Şimdi, farz edin ki bir şey pamuğun fiyatını bin kez, sonsuza dek düşürecek, kölelik de dünyanın her yanına yayılmış olacak ve kimse itiraz etmeyecek, hemen ardından Kutsal Kitap ilkelerinin başka bir uyarlaması ortaya çıkmaz mı sanıyorsunuz? Bir anda kiliseye nur yağar ve hemen İncil’deki her şeyin şu âna dek söylenenin aksi yönde olduğu keşfedilir!”</p>
		<p>Marie kanepesine uzanırken, “Eh, köleliğin olduğu bir yerde doğduğum için şükrediyorum ve doğru olduğuna, olması gerektiğine de çok inanıyorum, ne olursa olsun onlarsız yapamazdım,” dedi.</p>
		<p>Babası, o anda elinde bir çiçekle içeri giren Eva’ya döndü.</p>
		<p>“Sen ne düşünüyorsun kedicik?” dedi.</p>
		<p>“Hangi konuda baba?”</p>
		<p>“Hangisi daha hoşuna giderdi, Vermont’ta amcanla oturmak mı, yoksa şimdiki gibi hizmetçilerle dolu bir ev mi?”</p>
		<p>“Aa, böylesi çok daha hoş elbette.”</p>
		<p>St. Clare onun başını okşayarak, “Neden peki?” diye sordu.</p>
		<p>Eva içtenlikle başını kaldırdı.</p>
		<p>“Çevremde sevecek daha çok insan var.”</p>
		<p>Marie, “İşte Eva tam budur. Yine garip konuşmalarından biri,” dedi.</p>
		<p>Küçük kız babasının dizine otururken, “Garip konuşma mı baba?” diye sordu.</p>
		<p>St. Clare, “Dünyanın gidişatına göre biraz öyle kedicik,” dedikten sonra, “yemekte benim küçük Eva’cığım neredeydi bakalım,” diye ekledi.</p>
		<p>“Aa, Tom’un odasındaydım, şarkısını dinledim, Dinah Teyze de yemeğimi verdi.”</p>
		<p>“Tom’un şarkısını dinledin ha?”</p>
		<p>“Aa, evet, cennet, parlak melekler ve Kenan ülkesini anlatan öyle güzel şarkılar söylüyor ki!..”</p>
		<p>“Öyle sanıyorum ki operadan güzel, değil mi?”</p>
		<p>“Evet, hem onları bana da öğretecek.”</p>
		<p>“Şarkı dersi ha? <em>Gelişiyorsun</em> bakıyorum.”</p>
		<p>“Evet, o benim için şarkı söylüyor, ben de ona İncil’imi okuyorum, o da ne demek olduğunu açıklıyor.”</p>
		<p>Marie gülerek, “Gerçekten bu, mevsimin en son şakası,” dedi.</p>
		<p>St. Clare, “Tom’un Kutsal Kitap’ı açıklamakta hiç de yabana atılacak biri olmadığına yemin edebilirim. Din konusunda doğal bir dehası var. Bu sabah erkenden atları istedim, sonra da Tom’un ahırın üstündeki odasına süzülüp belli etmeden dinledim ve kendi kendisiyle bir ayin yaptığını duydum. Aslında epeydir onun ibadeti ve ilahisi kadar hoş bir şey duymamıştım. Bana hiç de havarilerden aşağı kalmayan bir istekle söylüyor gibi geldi.”</p>
		<p>“Belki de dinlediğinizi fark etmiştir. Bu numarayı daha önce de duymuştum.”</p>
		<p>“Öyle olsaydı pek politik sayılmazdı. Çünkü Tanrı’ya benimle ilgili düşüncelerini pek özgürce iletti. Tom benim içimde gelişmeye uygun zemin olduğunu ve yönlendirilmem gerektiğini söylerken çok içten görünüyordu.”</p>
		<p>“Umarım bunu ciddiye alırsınız,” dedi Miss Ophelia.</p>
		<p>“Sanırım siz de aynı düşüncedesiniz,” dedi St. Clare. “Eh, göreceğiz bakalım, değil mi Eva?”</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f14"><a class="si-backref" href="#ref_f14">14</a><span class="si-footnote-text">. Yeni Ahit, “Matta”, 19:30. (Y.N.)</span></div>
		<div class="si-footnote html5_aside epub-type_footnote" id="f15"><a class="si-backref" href="#ref_f15">15</a><span class="si-footnote-text">. The Times Picayune, 1837’de New Orleans’ta kurulan gazete. (Y.N.)</span></div>
		<div class="si-footnote html5_aside epub-type_footnote" id="f16"><a class="si-backref" href="#ref_f16">16</a><span class="si-footnote-text">. Eski Ahit, “Vaiz”, 3:11. (Y.N.)</span></div>
	</div>
</body>
</html>