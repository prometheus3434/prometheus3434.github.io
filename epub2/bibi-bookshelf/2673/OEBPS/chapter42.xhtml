<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Tom Amcanın Kulübesi</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>42 <span class="inline">Güvenilir bir hayalet öyküsü</span></h1>
		<p>Bu arada Legree’nin evindeki hizmetçiler arasında hayalet öyküleri dikkate değer nedenlerden görülmemiş derecede bollaşmıştı. Gece, el ayak çekildiğinde tavan arasının merdivenlerinden inip evde dolaşan ayak sesleri duyulduğu iddiaları fısıldanıp duruyordu. Üst kat girişinin kapıları da boşuna kilitlenmişti, hayalet ya cebinde yedek anahtar taşıyor ya da hayaletlerin anahtar deliğinden geçme ayrıcalığından yararlanarak dehşet verici bir özgürlük içinde eskisi gibi dolaşıp duruyordu.</p>
		<p>Zenciler hatta beyazlar arasında süregelen inanışa göre, böylesi bir durumda insanın gözünü kapaması, kafasını bir battaniye, eteği ya da o anda eline ne geçerse onunla örtmesi gerektiğinden mezarlar boşalmış, Roma sokaklarında kefenli hortlaklar kaynaşır, bağrışır olmuştu. Ruhun dış görünüşü konusunda uzmanlar aralarında bölünmüştü.</p>
		<p>Herkesin de bildiği gibi bedenin gözleri devreden çıkınca ruhun gözü çok daha üstün bir canlılığa ve kavrayışa kavuşur; bu nedenle de hayaletin tam boy ve tanımı konusunda yeminler ve tanıklarla dolu bir sürü söylence vardı. Bu her zaman böyledir. Hayalet bir yerde ortaya çıkacaksa, örttüğü <em>beyaz çarşaf</em> dışında kimsenin bir dediği ötekininkini tutmaz.</p>
		<p>Zavallı ruhlar eski tarih kayıtlarında yer almamışlardı, Shakespeare’in de bu “güvenilir” kostümden söz ettiğini bilmiyorlardı.</p>
		<p class="gap">Çarşaflı ölüler,</p>
		<p>Gıcırtılı seslerle çok çabuk,</p>
		<p>Anlaşılmaz sözcüklerle</p>
		<p>Roma’nın sokaklarında konuşuyor.<a class="si-noteref epub-type_noteref" href="#f70" id="ref_f70">70</a></p>
		<p class="gap">Dolayısıyla tinselliği ilgilendiren vurucu bir konu olduğundan spiritüel medyanın dikkatini bu noktaya yoğunlaştırmasını öneririz.</p>
		<p>Bu durumda beyaz çarşaflı, uzun boylu bir bedenin en uygun “hayalet ortaya çıkma saatlerinde” Legree’nin konağında yürüdüğünü bilmemiz için özel nedenlerimiz var.</p>
		<p>Kapılardan geçip evin içinde kayarak dolaşıyor, kimi ara bölümlerde yok oluyor sonra yine ortaya çıkarak sessiz merdivenden ölümcül tavan arasına süzülüyor, sabahleyin de tüm giriş kapıları eskisi gibi sapasağlam kilitli bulunuyordu.</p>
		<p>Legree ister istemez bu fısıltıları duyuyor, herkesin olayı saklama sancısı yüzünden her şey Legree’ye olduğundan daha da heyecanlıymış gibi geliyordu. Her zamankinden daha çok kanyak içiyor, başını aniden kaldırıveriyor, gündüzleri daha yüksek sesle küfrediyordu. Kötü düşler görüyordu. Yatağına yattığında kafasına üşüşen görüntüler hoş olmaktan çok uzaktı. Tom’un cesedinin götürüldüğünün ertesi gecesi atıyla komşu kasabaya kafa çekmeye gitmiş, epey de kafayı bulmuştu. Geç saatte yorgun argın eve döndü, anahtarı alıp yattı.</p>
		<p>Yine de sancısını ne denli bastırmaya çalışırsa çalışsın kötü bir insanın ruhunun korkunç, tekinsiz, susmak bilmeyen bir cinneti vardır. Bunun ölçüsünü biz bilemeyiz elbette. Artık susmayan ve kendi sonsuzluğunu Legree’ den uzun yaşayacak olan o “belki”leri, titremelerle ürpermeleri kim bilebilir? Kendi yüreğinin içinde, yalnızken karşılaşmayı gözünün yemediği, sesi çok uzaklarda boğulmuş, üstüne dünyanın dağı yığılmış da olsa, kafasının içinde yargı gününün uyarı borusu gibi öten bir ruh varken kapısını kilitlemekle amma da aptallık etmişti!</p>
		<p>Ne var ki Legree yine de kapıyı kilitleyip arkasına bir iskemle dayadı, başucuna da bir lambayla tabancalarını koydu. Pencerelerin kilitleriyle dillerini inceledi sonra da “şeytanla tüm meleklerine bile aldırmadığına” yemin ederek uykuya daldı.</p>
		<p>Eh, yorgundu, horlayarak uyudu ama uykusunda dehşet verici bir şeyin, bir gölgenin, korkunç bir şeyin üstünde asılıymış gibi durduğunu duyumsadı! Annesinin kefeni olduğunu düşündü ama Cassy’nin elindeydi, kaldırmış ona gösteriyordu. Karmakarışık çığlıklarla homurtular duydu. Uykuda olduğunu biliyordu, kendini uyandırmaya çabaladı. Yarı uyanır gibi oldu. Odasına bir şeyin girdiğine kuşkusu yoktu. Kapısı açılıyor ama o, ne elini ne de ayağını oynatamıyordu. Sonunda sıçrayarak döndü, kapı <em>açıktı</em>, bir elin lambasını söndürdüğünü gördü.</p>
		<p>Bulutlu, sisli bir ay ışığında görmüştü onu işte! Beyaz bir şey içeri süzülüyordu. Hortlak giysilerinin o durgun hışırtısını duydu. Yatağının yanında kımıldamadan duruyordu, soğuk bir el onunkine dokundu, alçak bir ses korkunç bir fısıltıyla üç kez, “Gel! Gel! Gel!” dedi.</p>
		<p>Legree korkudan ter içinde yatarken ne zaman nasıl olduğunu kestiremedi ama o şey gitti. Yataktan sıçradı, kapıyı açmaya çalıştı. Kapalı, kilitliydi, adam düştü bayıldı.</p>
		<p>Bu olaydan sonra Legree eskisinden de çok içmeye başladı. Artık sakınarak ve sağduyulu değil de kıyasıya, pervasızca içiyordu.</p>
		<p>Çok geçmeden çevreye hasta, ölüm döşeğinde olduğu haberi yayıldı. Aşırılık şu andaki yaşamına gelen cezanın dehşet verici gölgelerini saçan o korkunç illeti getirmişti. Legree çılgınca hezeyanlar içinde bağırıp onu dinleyenlerin kanını donduracak görüntülerden söz ettiğinde hiç kimse hasta odasının o dehşet verici havasına dayanamıyor, ölüm döşeğindeyse o sert beyaz, amansız görüntü, “Gel gel gel!” deyip duruyordu.</p>
		<p>Garip bir rastlantı olarak bu görüntünün belirdiği gecenin sabahında evin kapısı açık bulunmuş, zencilerden birkaçı anayola çıkan patikada iki beyaz görüntünün kayarak ilerlediğini görmüşlerdi.</p>
		<p>Cassy ile Emmeline kasabaya yakın küçük bir ağaçlıkta bir an için durduklarında güneş doğmak üzereydi. Cassy, Fransız kökenli İspanyol hanımefendileri gibi tepeden tırnağa siyah giymişti. Başında ağır işlemelerle süslü bir peçenin yüzünü sakladığı siyah bir bone vardı. Kaçarlarken onun, Fransız kökenli İspanyollar olan Kreol hanımefendilerinden birini, Emmeline’in de onun hizmetçisini oynamasını kararlaştırmışlardı.</p>
		<p>Küçüklüğünden beri üst düzey sınıflarla bağlantı içinde büyümüş olan Cassy’nin konuşma biçimi de, hareketleri de, havası da bu fikre çok uygundu ve o eski nefis gardırobuyla mücevherlerinden bu kişilikten yararlanmaya yetecek kadarı kalmıştı. Kasabanın dışında durdu, satılık sandıklar görmüştü, güzel bir tane aldı. Satıcıdan, sandığı göndermesini istedi, az sonra da yanında sandığı taşıyan çocuk, arkasında da elinde heybeyle, irili ufaklı çıkınlarla, Emmeline, küçük hana söz konusu hanımefendi gibi girdi.</p>
		<p>Girer girmez gözüne ilk çarpan kişi bir sonraki gemiyi bekleyen George Shelby oldu.</p>
		<p>Cassy adamı tavan arasındaki budak deliğinden gözetlerken görmüş, Tom’un cesedini taşımasını, Legree’ye karşı çıkmasını gizli bir sevinçle izlemişti. Sonradan gece yarıları hayalet kılığında dolaşırken zencilerin konuşmalarından kulağına çalınanları birleştirip kim olduğunu, Tom’ la ilişkisini anlamıştı. Bu nedenle onun da kendisi gibi bir sonraki gemiyi beklediğini görünce hemen George’a bir güven duydu.</p>
		<p>Cassy’nin havası, tavırları, adresi, parayı rahat harcayışı otelde herhangi bir kuşku uyandırmasını engelledi. İnsanlar en önemli konuda yani ödeme konusunda eli açık olanları pek yakından izlemez. Cassy parayı çalarken bunu biliyordu.</p>
		<p>Gün geceye kavuşurken bir geminin geldiği duyuldu, George Shelby de her Kentucky’linin doğasında olan inceliğiyle Cassy’nin binmesine ve ona özel bir kamara bulmasına yardımcı oldu.</p>
		<p>Red Nehri’ndeyken Cassy hastalık bahanesiyle kamarasından çıkmadı, yardımcısının da yakın ilgisini bekledi. Mississippi Nehri’ne vardıklarında hanımefendinin durumunun iyiye gittiğini öğrenen George, kendisiyle birlikte ona da aynı gemide yer ayırtmayı önerdi. Hanımefendinin nazik sağlığıyla gerçekten merhametli biri olduğu için ilgileniyor, ona yardım etmek için ne yapabileceğini bilmek istiyordu.</p>
		<p>Bir süre sonra hep birlikte güzel bir buharlı gemi olan, güçlü buhar makinesiyle nehirde kayarak ilerleyerek Cincinnati’ye geçtiler.</p>
		<p>Cassy’nin sağlığı çok daha iyiydi. Yanındakilerce ilgi görüyor, masaya gelebiliyor, gemide herkes onu eli açık, kusursuz bir hanımefendi olarak görüyordu. George, Cassy’nin yüzünü ilk gördüğü anda, bir an içinde kayıp geçiveren belli belirsiz bir hoşnutsuzluk duydu içinde. Bazen insanın saniyeleri anımsaması şaşırtıcıdır. Masada ya da kamarasının kapısındayken, kadın genç adamın ona dikili gözleriyle karşılaşıyor, o da bu gözlerin ayırdında olduğunu hissettiriyordu.</p>
		<p>Cassy de tedirgin oldu. George’un bir şeyden kuşkulandığını düşünmeye başladı, sonunda işi tümüyle onun geniş yürekliliğine bırakmaya karar vererek çözdü ve tüm öyküyü anlattı.</p>
		<p>George, Legree’den kaçan herkesi anlayışla karşılamaya yürekten hazırdı, orası onun da sabırla anımsayamadığı ve söz edemediği bir yerdi. Gençliği ve gözüpekliğiyle onları korumak ve yerlerine ulaştırmak için gücünün yeteceği her şeyi yapacağına söz verdi.</p>
		<p>Cassy’nin yanındaki kamarada Thoux adında bir Fransız kadın kalıyordu, yanında da on iki yaşlarında güzel kızı vardı.</p>
		<p>Hanımefendi, George’un konuşmalarından Kentucky’li olduğunu öğrenmiş, onun dostluğunu kazanmak istediğini saklamıyor, bir buharlı gemide geçen on beş günlük yolculuğun yorgunluğunu giderecek kadar güzel kızının incelikli davranışlarıyla da destekleniyordu. George’un iskemlesi çoğu kez onun kamara kapısında duruyor, Cassy de uyumadan geçirdiği gecelerde onların konuştuklarını duyabiliyordu.</p>
		<p>Madam Thoux her dakika eskiden oturmuş olduğunu söylediği Kentucky’ye ilişkin sorular soruyordu. George şaşkınlıkla kadının eski evinin onunkine çok yakın olduğunu keşfetti, sorduğu sorular George’un çevresindeki insanlarla yerleri tanıdığını gösteriyordu ki, bu gerçekten çok şaşırtıcıydı.</p>
		<p>Bir gün Madam ona, “Yakın çevrenizde Harris adında birini tanıyor musunuz?” diye sordu.</p>
		<p>“Babamın evine yakın bir yerde yaşayan bu adda, yaşlı biri var ama onunla pek ilişkimiz olmadı doğrusu.”</p>
		<p>Madam Thoux göstermek istediğinden çok ilgilendiğini ele verir bir tavırla, “Çok sayıda kölesi olduğunu sanıyorum,” dedi.</p>
		<p>Kadının tavrına şaşıran George da, “Öyledir,” dedi.</p>
		<p>“George Harris adında melez bir çocuktan söz edildiğini duymuş olabilir misiniz?”</p>
		<p>“Ah, elbette, George Harris, onu iyi tanırım, annemin bir hizmetçisiyle evlenmişti ama Kanada’ya kaçtılar.”</p>
		<p>Madam çabucak, “Öyle mi? Şükürler olsun!” dedi.</p>
		<p>George soran bakışlarla baktı ama sesini çıkarmadı.</p>
		<p>Madam Thoux başını eline dayayarak gözyaşlarına boğuldu.</p>
		<p>“O benim kardeşimdir,” dedi.</p>
		<p>George şaşkına döndüğünü belli eden bir vurguyla, “Madam!” dedi.</p>
		<p>Madam Thoux başını gururla kaldırdı, gözlerini silerek, “Evet,” dedi, “Mr. Shelby, George Harris benim kardeşimdir.”</p>
		<p>George, “Gerçekten çok şaşırdım,” diyerek iskemlesini azıcık geriye çekti, Madam Thoux’a baktı.</p>
		<p>“O küçükken beni Güney’e sattılar. İyi, eli açık bir adam satın aldı beni. Batı Hint Adaları’na giderken beni de götürdü, orada azat edip benimle evlendi. Çok sonra öldü, ben de kardeşimi satın alabilir miyim diye Kentucky’ye gidiyordum.”</p>
		<p>“Onun kardeşi Emily’den söz ettiğini duymuştum, doğru, Güney’e satılmıştı!”</p>
		<p>“Evet! O benim işte. Söyleyin bana o nasıl bir...”</p>
		<p>“Kusursuz bir genç adam. Hem de üstündeki kölelik felaketine karşın... Akıl ve ilke açısından birinci sınıf bir yapısı var. Görüyorsunuz ya, tanıyorum, bizim ailede evlendi.”</p>
		<p>Madam Thoux heyecanla atıldı:</p>
		<p>“Kız nasıl?”</p>
		<p>“Bir hazine. Güzel, akıllı, sevecen bir kızdır. Çok da dindar. Annem büyütmüştü, bir kız evlat gibi de özenle yetiştirdi. Çok güzel okuyor, yazıyor, iş işliyor, dikiş dikiyor, çok da iyi şarkı söylüyor.”</p>
		<p>“Sizin evde mi doğmuştu?”</p>
		<p>“Hayır, babam New Orleans yolculuklarından birinde alıp anneme armağan olarak getirmişti. O zaman sekiz-dokuz yaşlarındaydı. Babam ona ne ödediğini anneme asla söylemedi ama geçen gün eski kâğıtları gözden geçirirken bir satış faturasına rastladık. Müthiş bir para ödemiş olduğu ortadaydı. Sanırım kızın olağanüstü güzelliğinden olmalıydı.”</p>
		<p>George arkası Cassy’ye dönük oturuyordu, ayrıntıları anlattığı sırada kadının yüzünde beliren, saklamaya çalıştığı ilgiyi göremedi.</p>
		<p>Öykünün bu noktasında duyduğu ilginin heyecanından yüzü bembeyaz kesilmiş olan Cassy usulca adamın koluna dokundu.</p>
		<p>“Onu kimden satın almıştı babanız? Belki adını bilirsiniz!”</p>
		<p>“Simmons adında biriydi sanırım, o işin başındaymış. En azından satış faturasındaki ad bu.”</p>
		<p>“Aman Tanrı’m!” diyen Cassy yere düşüp bayıldı. George da, Madam Thoux da bir anda canlanmışlardı. Cassy’nin bayılma nedenini bir şeye bağlayamamalarına karşın, ikisi de böyle durumlarda olmazsa olmaz tüm o gürültü patırtıyı yaptılar. George yüz yıkama ibriğini devirdi, iki de bardak kırdı, birinin bayıldığını duyan salondaki kadınlar kamaranın kapısına üşüşüp havanın içeri girmesini engellemek için ellerinden geleni artlarına koymadılar, böylece de her şeyin beklendiği gibi olmasını sağladılar.</p>
		<p>Zavallı Cassy! Ayıldığında yüzünü duvara dönüp bir çocuk gibi ağladı. Belki sen, bunu okuyan anne, onun ne düşündüğünü anlayabilirsin! Belki de anlayamazsın, Cassy o anda Tanrı’nın merhametinin üstünde olduğunu, kızını göreceğini hissetti. Aylar sonra olacağı gibi... Ama bekleyip görelim.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f70"><a class="si-backref" href="#ref_f70">70</a><span class="si-footnote-text">. William Shakespeare, <em>Hamlet</em>, çev. Sabahattin Eyüboğlu, Türkiye İş Bankası Kültür Yayınları, İstanbul 2010, I. Perde, I. Sahne, s. 6. (Y.N.)</span></div>
	</div>
</body>
</html>