<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Tom Amcanın Kulübesi</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>36 <span class="inline">Emmeline ve Cassy</span></h1>
		<p>Cassy odaya girdiğinde Emmeline’in korkudan rengi uçmuş, en uzak köşede oturduğunu gördü. Girerken kız korkuyla irkilmişti; ama gelenin kim olduğunu görünce hızla atılıp Cassy’nin koluna yapıştı.</p>
		<p>“Ah, Cassy sen misin? Geldiğine çok sevindim. Korkuyordum gelen... Ah bilemezsin akşamdan beri aşağıdan ne korkunç gürültüler geliyor!”</p>
		<p>Cassy soğuk bir sesle, “Bilmem gerek... Yeterince duydum onları,” dedi.</p>
		<p>“Ah Cassy n’olur, buradan kaçamaz mıyız? Neresi olursa aldırmam, yılanların içindeki şu bataklığa bile... Neresi olursa! <em>Buradan uzaklaşamaz mıyız</em>?”</p>
		<p>“Mezarlarımızdan başka hiçbir yere gidemeyiz,” dedi Cassy.</p>
		<p>“Hiç denedin mi?”</p>
		<p>“Deneyenlerin başlarına neler geldiğini yeterince gördüm.”</p>
		<p>“Bataklıkta yaşayıp ağaç kabukları kemirmeye razıyım. Yılanlardan korkmuyorum, o herifin yerine yanıma bir yılanın gelmesini yeğlerim,” dedi Emmeline heyecanla.</p>
		<p>“Burada senin gibi düşünen pek çok kişi vardı ama bataklıkta yaşayamazsın, peşine köpekler takılır, geri getirilirsin, sonra... sonra da... ”</p>
		<p>Kız meraktan soluğu tıkanarak onun yüzüne baktı.</p>
		<p>“Ne yapar?”</p>
		<p>“Ne <em>yapmaz</em>, diye sorsan daha iyi olur. Batı Hint Adaları’ndaki korsanlardan işini iyi öğrenmiş. Sana bildiklerimi anlatsam uykun kaçar, hele arada bir şaka diye anlattıkları... Burada haftalarca aklımdan çıkaramadığım ne çığlıklar duydum. Barakaların orada, kavrulmuş kara bir ağacın olduğu bir yer vardır, her yer küllerle kaplıdır. Sor birine orada neler oldu diye, bakalım anlatmaya cesaret edebilecek mi?”</p>
		<p>“Ah! Ne demek istiyorsun?”</p>
		<p>“Sana anlatmayacağım. Bunu düşünmekten nefret ediyorum. Şunu da söyleyeyim ki, o zavallı adamcağız bu işi başladığı gibi sürdürürse yarın neler göreceğimizi Tanrı bilir.”</p>
		<p>“Korkunç!” dedi Emmeline, yanaklarında tek damla kan kalmamıştı. “Ah Cassy n’olur söyle, ne yapacağım ben?”</p>
		<p>“Benim yaptığımı. Elinden gelenin en iyisini, yapmak zorunda olduğunu nefretle, küfrederek yapacaksın.”</p>
		<p>“O iğrenç içkisinden içmem için zorladı. Öyle nefret ediyorum ki!..”</p>
		<p>“İçsen iyi olur,” dedi Cassy. “Ben de nefret etmiştim ama artık onsuz yaşayamıyorum. Bir şey almalı insan. Onu içince de her şey o kadar feci görünmüyor.”</p>
		<p>“Annem bana öyle şeylere dokunmamamı söylemişti,” dedi Emmeline.</p>
		<p>“<em>Annen</em> söyledi demek!” Anne sözcüğünü heyecan ve acıyla vurgulamıştı. “Annenin söylediklerinin sana ne yararı var? Sen satın alınan, para ödenen birisin, ruhun da kim satın aldıysa onun. İşler böyle yürüyor. Ben sana o içkiyi iç, içebildiğince <em>iç</em>, işleri kolaylaştırır diyorum.”</p>
		<p>“Ah Cassy, n’olur acı bana!”</p>
		<p>“Acımak ha? Acımıyor muyum? Benim de bir kızım yok mu? Tanrı bilir şimdi nerede, kimin, o da annesinin ondan önce yürüdüğü yoldan yürüyor, onun çocukları da onunkinden yürüyecek! Bu lanetin sonu yok, sonsuz bu!”</p>
		<p>Emmeline ellerini ovuşturarak, “Keşke hiç doğmasaydım!” dedi.</p>
		<p>“Bunu ben hep istedim. Artık bunu istemeye bile alıştım. Göze alabilsem, ölürdüm,” derken, yüzünün hareketsiz kaldığı anlardaki sürekli anlamı olmuş o durağan, değişmez umutsuzluk ifadesiyle gözlerini karanlığa dikmişti.</p>
		<p>“İnsanın kendini öldürmesi çok kötü,” dedi Emmeline. “Nedenini bilmiyorum ama gün geçtikçe ondan daha kötü şeyler yapıyor ve yaşıyoruz. Manastırdaki rahibeler beni ölümden korkutacak şeyler anlattılar. Sonumuz o olacaksa o zaman neden?..”</p>
		<p>Emmeline dönüp yüzünü avuçlarına gömdü.</p>
		<p>Odada bu konuşma geçerken Legree cümbüşü bırakıp alttaki odaya uyumaya gitmişti. Legree içmeyi huy edinmiş bir içkici değildi. Kaba saba, güçlü yapısı, daha iyi durumdaki birini tümüyle mahvedip çıldırtacak dozda ve sürgit bir uyarıcıyı istemesi bir yana kaldırabilirdi de... Ne var ki ta derinlerde yatan bir dikkatli olma içgüdüsü, denetimi yitirme konusunda boyun eğmekten onu alıkoyuyordu. Bu geceyse içinde uyanan vicdan azabının o korku verici duygusundan kafasını temizlemek için gösterdiği hummalı çabayla kendini her zamankinden çok kapıp koyvermiş, adamlarını başından savdıktan sonra da odada bir yere yığılıp horul horul uyumaya başlamıştı.</p>
		<p>Ah, o kötü ruh, uykunun gölgeli dünyasına, bulanık sınırlarının günah cezası ya da ödülün gizemli sahnesine korkutucu derecede yakın olan o yere girmeye nasıl cesaret edebiliyor? Legree düş görüyordu. Ağır, ateşli bir hastanınkine benzeyen uykusunda peçeli bir biçim yanında durup soğuk, yumuşak elini alnına koydu. Legree yüzü peçeli olmasına karşın onun kim olduğunu bildiğini düşündü ve usul usul sokulan bir dehşet duygusuyla titredi. Derken <em>o saçın</em> önce parmaklarına sonra boynuna dolandığını, soluk alamayacak duruma gelinceye kadar sıktığını duyumsadı, ardından onu dehşetle donduran seslerin bir şeyler fısıldadığını duydu. Korkunç, dipsiz bir uçurumun kıyısındaymış da yaşam korkusuyla didiniyor, tutunmaya çalışıyormuş, aşağıdansa kapkara eller uzanıp onu aşağı çekiyorlarmış gibi geldi, tam o sırada gülerek arkadan yaklaşan Cassy onu aşağı itiverdi. O peçeli gölge peçesini kaldırdı. Annesiydi. Arkasını ona döndü, Legree de ciyaklamalar, homurtular, böğürtüler ve şeytanın kahkahasının gürültüleri arasında aşağı, aşağı, daha aşağı düştü ve... uyandı.</p>
		<p>Şafağın dingin gül rengi ışığı pencereden süzülüyordu. Sabah yıldızı vakur, kutsal ışık gözüyle durmuş aydınlanan gökten aşağı günah adamına bakıyordu. Ah, her yeni doğan günde nasıl bir tazelik, ağırbaşlılık ve güzellik vardır, insafsızlara, “İşte! Size bir fırsat daha! Ölümsüz ışık için çabalayın!” der gibidir. Bu sesin duyulmadığı ne bir dil ne de konuşma vardır ama küstah, kötü adamlar duymaz. Legree de güne bela okuyarak küfürle başladı. Sabahın her gün yinelenen mucizesinden, altın ve mor renklerinden ona neydi? Tanrı’nın Oğlu’nun kendi simgesi olarak kutsadığı o yıldızın kutluluğundan ona neydi? Hayvan gibi olduğundan kavrayamadan bakıyordu, sendeleyerek gidip kendine içki koydu, yarısını yuvarladı.</p>
		<p>Tam o anda öbür kapıdan giren Cassy’ye, “Cehennem gibi bir gece geçirdim,” dedi.</p>
		<p>Beriki soğuk bir sesle, “Giderek onlardan daha çok görmeye başlayacaksın,” dedi.</p>
		<p>“Ne demek istiyorsun sen fingirdek karı?”</p>
		<p>Cassy aynı tonda, “Günün birinde öğrenirsin. Bak Simon, sana verecek bir öğüdüm var,” dedi.</p>
		<p>“Şeytan seni! Demek öyle?”</p>
		<p>Cassy durağan bir tavırla konuşuyor, bir yandan da odada bir şeyleri düzeltiyordu.</p>
		<p>“Öğüdüm, Tom’u rahat bırakman.”</p>
		<p>“Sana ne bundan?”</p>
		<p>“Ne? Aslına bakarsan bana ne ben de bilmiyorum. Adamın birine tutup bin iki yüz ödeyip sonra da tam toplama mevsiminde kendi kinin yüzünden herifi harcarsan, benim sorunum olmaz. Ben onun için yapacağımı yaptım.”</p>
		<p>“Öyle ha? Benim işlerime burnunu sokup neler yapıyorsun?”</p>
		<p>“Hiçbir şey, bundan kuşkun olmasın. Sana birkaç kez daha başka durumlarda işçilere bakarak birkaç bin dolar kâr ettirmiştim, alacağım da bir teşekkür belki. Ürünün pazarda öbürkülerden az olursa girdiğin bahisleri kaybetmezsin umarım! Umarım Tompkins seni geçmez. Geçerse efendi efendi parayı ödemek zorunda kalırsın. Şimdi gözümün önüne geliyor da...”</p>
		<p>Birçok yetiştirici gibi Legree’nin de tek bir hırsı vardı. Mevsimin en yüklü ürününü yapmak. Mevsimin başında öbür kasabada bu konuda bir sürü bahse girmişti. Cassy, kadınlık içgüdüsüyle onu hizaya getirecek tek konuya parmak bastı.</p>
		<p>Legree, “Eh, bırakırım kendi haline ama benden özür dileyip daha iyi davranacağına söz verecek.”</p>
		<p>“Bunu yapmaz o,” dedi Cassy.</p>
		<p>“Yapmaz ha!”</p>
		<p>“Hayır yapmaz.”</p>
		<p>“<em>Nedenini</em> bilmek isterdim hanımefendi,” dedi Legree olanca aşağılayıcılığıyla.</p>
		<p>“Çünkü doğrusunu yaptı, bunu o da biliyor, şimdi yanlış yaptığını söylemez.”</p>
		<p>“Ne bildiğini kim takar? Zenci ben ne istiyorsam onu söyleyecek, yoksa...”</p>
		<p>“Yoksa onu çalışamayacak hale getirdiğin için bir işçini ve pamuk pazarında bahsi kaybedersin.”</p>
		<p>“Ama nasılsa pes <em>edecektir</em>, kesinlikle edecektir, zencileri bilmez miyim ben? Bu sabah köpek gibi yalvaracak.”</p>
		<p>“Yalvarmayacak Simon, sen onu tanımıyorsun. Onu milim milim doğrayarak öldürürsün de ağzından tek pişmanlık sözü alamazsın.”</p>
		<p>Legree dışarı çıkarken, “Görürüz. Nerede o?” dedi.</p>
		<p>“Çırçır makinesinin çöp odasında.”</p>
		<p>Cassy’ye öyle yüksekten atmış olmasına karşın, evden çıkıp “atağa geçerken” Legree’nin içinde onun için pek de doğal olmayan bir korku vardı. Geçen gecenin düşleri Cassy’nin sağgörülü önerileriyle karışmış, kafasını ciddi biçimde kurcalıyordu. Kimsenin Tom’la karşılaşmasına tanık olmaması gerektiğini tasarlamış, zorla boyun eğdiremezse öcünü almak için daha uygun olan zamanı beklemeye karar vermişti.</p>
		<p>Şafağın görkemli ışığı, sabah yıldızının meleksi ışıltısı Tom’un yattığı barakanın derme çatma penceresinden içeri bakıyordu. O yıldızın ışığından inermişçesine şu önemli sözler geldi.</p>
		<p>“Ben Davud’un kökü ve evladıyım, ben parlak sabah yıldızıyım.”<a class="si-noteref epub-type_noteref" href="#f53" id="ref_f53">53</a></p>
		<p>Cassy’nin gizemli uyarı ve hatırlatmaları göklerden bir çağrı bulmuştu belki de. Tom ise ölümü, sık sık kafasında canlandırdığı mucizeleri, hep parlak gökkuşağının altındaki tahtı, sesleri, ak giysili melekleri, palmiyeleri ve arp müziğini düşünüyor, yüreğinde sevinç ve utku duyuyordu. Ölecekti belki de. Ama güneş batmadan bunların tümünü bir kez daha gözünde canlandırabilirdi. Bu nedenle işkencecisi yaklaşırken onun sesini duyduğunda ne ürperdi ne de titredi.</p>
		<p>Legree ona aşağılayıcı bir tekme attı.</p>
		<p>“Ee, söyle bakalım nasılsın? Sana bir-iki şey öğreteceğimi söylemiştim değil mi? Nasıl, hoşuna gitti mi ha? Şu pataklama işiyle aran nasıl Tom? Dün geceki saplantıların pek yok artık sanırım. Zavallı bir günahkâra küçük bir vaaz vermemezlik etmezsin değil mi, ha?”</p>
		<p>Tom hiç sesini çıkarmadı. Legree onu yine tekmeledi.</p>
		<p>“Kalk ayağa hayvan!”</p>
		<p>Her yanı çürük içinde, yarı baygın biri için bunu yapmak zordu, Tom çabalarken Legree acımasızca güldü.</p>
		<p>“Bakıyorum bu sabah pek çeviksin Tom? Dün gece üşüttün mü yoksa?”</p>
		<p>Tom bu arada ayakları üstüne kalkmayı başarmış, efendisinin karşısında kımıldamadan duruyordu. Legree onu süzerek, “Seni şeytan, demek kalkabiliyorsun? Dersini tam almadığından hiç kuşkum yok. Şimdi Tom hemen dizlerinin üstüne çök ve dün gece için benden özür dile!”</p>
		<p>Tom kımıldamadı.</p>
		<p>Legree, “Çök köpek seni!” diyerek at kırbacını indirdi.</p>
		<p>“Efendi Legree, yapamam. Ben yalnızca doğru olduğunu düşündüğümü yaptım. Gerekirse yine aynı şeyi yaparım. Ne olursa olsun kötü bir şey yapamam.”</p>
		<p>“Evet ama ne olacağını bilmiyorsun Tom Efendi. Bir şeylere sahip olduğunu sanıyorsun ama hiçbir şeye sahip değilsin, hem de hiç! Bir ağaca bağlanıp çevrene ağır ağır yanan bir ateş yakılmasına ne dersin? Hoş olmaz mı ha Tom?”</p>
		<p>“Efendim, müthiş şeyler yapabileceğinizi biliyorum ama...” Yukarı uzanıp ellerini kenetledi, “ama bedenimi öldürdükten sonra yapabileceğiniz başka bir şey yok. Ondan sonra gelecek olansa yalnızca SONSUZLUKTUR!”</p>
		<p>SONSUZLUK sözcüğü kara adamın ruhunu nasıl aydınlık ve güçle titrettiyse günahkârın ruhunu da akrep ısırığı gibi titreterek içine işledi. </p>
		<p>Legree ona bakarak dişlerini gıcırdattı, aşırı hırs sesini soluğunu tıkadı, beri yanda Tom azat edilmişçesine berrak, neşeli bir sesle konuşmayı sürdürüyordu:</p>
		<p>“Efendi Legree, beni aldığınızda size sadık, güvenilir bir hizmetkâr olacaktım. Size elimin yapabileceği tüm işlere tüm zamanımla gücümü verecektim ama ruhumu bir ölümlüye sunamam. Tanrı’ya sığınıp onun buyruklarını her şeyin önüne koyarım. Ölsem de yaşasam da böyle olacağından hiç kuşkunuz olmasın. Efendi Legree, ölümden zerrece korkum yok. Az sonra ölebilirim de, ölmeyebilirim de. Beni kırbaçlayabilir, aç bırakabilir, yakabilirsiniz, bunlar yalnızca beni gitmek istediğim yere daha çabuk yollar.”</p>
		<p>Legree öfke içinde, “Seninle işim bittiğinde pes ettireceğim seni!” dedi.</p>
		<p>“Bana <em>yardım</em> gelir, asla yapamayacaksınız!”</p>
		<p>Legree hor gören bir tavırla, “Kim yardım edecek ki sana?” dedi.</p>
		<p>“Yüce Tanrı.”</p>
		<p>Legree’nin, “Belanı versin!” demesiyle Tom’u bir yumrukta yere yıkması bir oldu.</p>
		<p>O anda Legree’nin elinin üstüne soğuk, yumuşak bir el kapandı. Döndü, Cassy’ydi ama o soğuk, yumuşak dokunuş bir gece önceki düşü anımsatarak beyninin tüm kuytularını aydınlattı ve gece onu dehşet içinde bırakan ne kadar düşünce varsa gelip onu buldu.</p>
		<p>Cassy Fransızca, “Aptallık mı edeceksin? Bırak gitsin! Bırak da tarlaya gitsin! Bırak da tarlaya çıkabilmesi için onu iyileştireyim. Sana söylediğim gibi olması en iyisi değil mi?”</p>
		<p>Derilerinin kurşun işlemez olmasına karşın timsahların da, gergedanların da zedelenebilecek bir noktaları olduğunu söylerler. Katı, acımasız, inançsız tövbesizlerin bu noktası batıl inançlarıdır.</p>
		<p>Legree şimdilik bu işten vazgeçmeye karar vererek döndü. İnatçı bir sesle Cassy’ye, “Eh, bildiğin gibi yap!” dedi. Sonra da Tom’a döndü.</p>
		<p>“Hey sen! Şimdi seninle uğraşmayacağım, bir sürü iş var, ben de işçilerimi istiyorum ama <em>asla</em> unutmam. Sana mim koyarım, günün birinde de hesabı kapatırım, ona göre!”</p>
		<p>Legree dönüp çıktı. Cassy onun arkasından umutsuzca baktı.</p>
		<p>“Anca gidersin. Hesaplaşma günü henüz gelmedi... Zavallıcığım, sen nasılsın?”</p>
		<p>“Yüce Tanrı meleğini gönderip bu sefer aslanın ağzını kapattı.”</p>
		<p>“Kesinlikle bu seferlik ama şimdi sana kinlendi, seni adım adım izleyecek, it gibi boğazına yapışacak, kanını emecek, damla damla ömrünü söndürecektir. Bu adamı tanırım.”</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f53"><a class="si-backref" href="#ref_f53">53</a><span class="si-footnote-text">. Yeni Ahit, “Vahiy”, 22:16. (Y.N.)</span></div>
	</div>
</body>
</html>