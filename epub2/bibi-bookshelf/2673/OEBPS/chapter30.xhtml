<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Tom Amcanın Kulübesi</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>30 <span class="inline">Köle deposu</span></h1>
		<p>Bir köle deposu! Böyle bir yer kimi okurumda korkunç görüntüler çağrıştırabilir. Işığın girmediği korkunç, karanlık bir in, Hades’in ölüler diyarı gibi derin bir uçurum gibi şeyler düşüneceklerdir ama hayır gafil dostum, o günlerde insanlar saygıdeğer toplumun gözleriyle duygularını incitmeyecek biçimde, ustalıkla ve soyluluk içinde günah işleme sanatını öğrenmişlerdi. Pazarda insan denen malın fiyatı yüksekti, bu nedenle de satışa cilalanmış, güçlü, pırıl pırıl gelebilmesi için kara derililer iyi besleniyor, iyi temizleniyor, bakılıp özen gösteriliyordu.</p>
		<p>New Orleans’taki bir köle deposu da dıştan bakıldığında öbürlerinden pek değişik olmayan temiz pak bir yerdir, dışarıda sundurmamsı bir şeyin altında dizi dizi kadınla erkeğin satışa sunulan mal olduklarını gösterir biçimde düzgünce sergilendiğini görebilirsiniz.</p>
		<p>Ardından nezaketle rica edilerek incelenmek için çağrılırlar ve alıcının seçimine göre ayrı ya da birlikte satılacak bir karıkoca, kardeş, baba, ana, çocuk yığınıyla karşılaşırsınız. Toprak titrediğinde, kayalar parçalandığında, mezarlar açıldığında Tanrı’nın Oğlu’nun kendi kanı ve ıstırabıyla bedelini ödediği o ölümsüz ruh, tüccarın ya da alıcının keyfine göre satılabilir, ipotek edilebilir ya da sebze ve kuru yiyeceklerle değiştokuş edilebilir.</p>
		<p>Marie ile Miss Ophelia arasındaki konuşmadan bir-iki gün sonra Tom, Adolph ve St. Clare malikânesinden yarım düzine daha köle ertesi günkü mezatı beklemek üzere ... Sokağı’ndaki bir deponun sorumlusu olan Mr. Skeggs’in sevgi dolu şefkatine teslim edildi.</p>
		<p>Öbürleri gibi Tom’un da yanında giysi dolu epey büyük bir sandık vardı. Geceyi geçirmeleri için her türden yaşta ve ten renginde irili ufaklı bir sürü adamın toplanmış olduğu, patlayan kahkahalar ve rasgele bir coşkunun sürüp gittiği uzun bir odaya alındılar.</p>
		<p>Mr. Skeggs, “Ah ah, tamam! Girin çocuklar girin! Benim insanlarım hep çok neşelidir! Sambo, görüyorum!” diyerek hoşgörülü bir tavırla Tom’un duyduğu bağırışlara neden olan ilkel şaklabanlık numaraları yapan irikıyım bir zenciye seslendi.</p>
		<p>Düşünülebileceği gibi Tom hiç de bu coşkuya katılacak bir ruh halinde değildi, bu yüzden de sandığını gürültücü kalabalıktan olabildiğince uzağa koyarak üstüne oturdu, yanağını da duvara dayadı.</p>
		<p>Tüccarlar duyguları boğmak, onları koşullarına daha duyarsız kılmak için şaşmaz, düzenli bir çabayla köleler arasındaki şamatacı neşeyi körükler. Kuzey pazarında satılıp Güney’e götürülen zencilere uygulanan bu eğitimin tek amacı, onları belli bir düzen içinde yönlendirerek duygusuz, düşünmeyen, kaba birine dönüştürmektir. Tüccar mallarını Virginia ya da Kentucky’den toplar, sonra da şişmanlamaları için uygun, çoğu kez de kaplıcası olan bir yere götürür. Burada gün boyu besiye çekilirler, neşeli olmaları için türlü şaklabanlık yapılır, her gün dans etmeleri istenir. Yaşam, çocuk, ev düşüncesi neşelenemeyeceği kadar güçlü olup da şen olmaya karşı çıkan olursa, sorumsuz ve katı birinin kötü niyetinin getireceği tüm şeytansı şeylere açık, kasvetli, tehlikeli biri olarak mimlenir. Hem iyi bir efendinin alması umuduyla hem de satılamaz damgası yerlerse satıcının başlarına açacağı dertlerin korkusuyla canlılık, açıkgözlülük ve şen tavırlar özellikle başkalarının önünde zorla uygulanır.</p>
		<p>Mr. Skeggs odadan çıkınca Tom’un yanına gelen Sambo, “Bu zenci de ne yapıyor burada?” dedi. </p>
		<p>Sambo iriyarı, çok canlı, çenebaz, taklit yeteneği yüksek, numaracı, su katılmamış bir zenciydi.</p>
		<p>Şakacı bir tavırla Tom’un böğrünü dürttü.</p>
		<p>“Ne yapıyorsun bakalım burada? Düşünüyor musun ha?”</p>
		<p>Tom alçak sesle, “Yarınki mezatta satılacağım,” dedi.</p>
		<p>“Mezatta satılacakmış! Hah ha! Çocuklar ne matrak değil mi? Keşke ben de böyle diyebilseydim söylesene, güldürmez miydim onları? Ama nasıl oluyor da sizin kümenizin tümü yarın gidiyor?” diyen Sambo teklifsizce elini Adolph’un omzuna koydu.</p>
		<p>Sertçe, “Lütfen beni rahat bırakın,” diyen Adolph müthiş bir tiksintiyle oturuşunu dikleştirdi.</p>
		<p>“Aman Tanrı’m! Çocuklar işte size beyaz zencilerden biri daha, sütlü kahve renkli, hem de kokulu biliyor musunuz?” Adolph’a yaklaşarak koklamaya başladı. “Ah Tanrı’m! Bir tütüncü dükkânına gitse, enfiye kokusu saçsın diye tutarlar onu! Tanrı’m, dükkânı baştan aşağı kokuturdu, hem de nasıl!”</p>
		<p>Çileden çıkmış olan Adolph, “Çekilsene şuradan, anlamıyor musun!” dedi.</p>
		<p>“Ah, biz beyaz zenciler ne kadar da alınganızdır! Bize bir bakın hele!” diyen Sambo, Adolph’un tavırlarını gülünesi bir biçimde yansıladı. “Zarafet bizde, hava bizde. İyi bir ailedeydik sanırım?”</p>
		<p>“Evet! Tümünüzü birden pılıpırtı niyetine satın alabilecek bir efendim vardı!”</p>
		<p>“Hey Tanrı’m! Bir düşünün, biz ne beyefendileriz!”</p>
		<p>Adolph gururla, “Ben St. Clare ailesindenim,” dedi.</p>
		<p>Sambo kışkırtıcı bir sırıtışla, “Öylesindir! Senden kurtuldukları için şanslı değillerse, assınlar beni! Seni bir sürü çatlak çaydanlık ve ıvır zıvırla değiştokuş edecekler gibi geliyor bana!” dedi.</p>
		<p>Bu olaya fena halde öfkelenen Adolph, hasmına doğru uçarcasına saldırarak küfretmeye, bir yandan da her yanına vurmaya başladı. Öbürleri gülmeye, bağırmaya başlayınca gürültü gözcünün kulağına gitti. İçeri girdi, koca kırbacını şaklatarak, “Ne oluyor çocuklar? Düzene girin, düzene girin!” diye bağırdı.</p>
		<p>Gözcünün kendisine ruhsatlı bir şaklaban olarak davranmasına güvenen Sambo dışında herkes bir yana kaçıştı, o ise gözcünün her saldırışında yaptığı gibi maskara bir sırıtışla başını hızla bir yana eğerek olduğu yerde kaldı.</p>
		<p>“Ama efendim, biz değildik ki! Biz doğru dürüst duruyorduk, şu yeni gelenler yaptı, gerçek bir bela onlar hep bize sataşıyorlar!”</p>
		<p>Bunun üstüne Tom ile Adolph’a dönen gözcü anlayıp dinlemeden attığı birkaç tekme tokatın ardından her zamanki iyi çocuk olup uyumaları emrini yineledikten sonra çıktı.</p>
		<p>Erkeklerin yatakhanesinde bunlar oladursun, okur, kadınlara ayrılmış benzeri bölümü merak edip bir göz atmak isteyebilir. Böyle yaparsa her biri başka biçimde yere uzanmış, su katılmamış abanoz renginden tutun da beyaza kadar her türlü ten renginde, çocuğundan yaşlısına her yaştan sayısız bedeni uyurken görebilir. Burada annesi dün satılmış, bu gece de kimse bakmıyorken kendi kendine ağlayarak uyuyakalan güzel, alımlı, on yaşlarında bir kız var. Burada ağır iş yaptığını gösteren nasırlı parmakları ve ince kollarıyla bir yana atılmış, ne çıkarsa bahtına satılmayı bekleyen yaşlı, yıpranmış bir zenci kadın var. Ayrıca kadınla kızın çevresinde uzanmış, başları battaniyelerine ya da giysilerine sarılı yatan kırk-elli kadar daha kadın var. Başka bir köşedeyse tümünden ayrı oturan, öbürlerinden daha ilginç görünüşlü iki kadın göze çarpıyor. Bunlardan biri kırk-elli yaşlarında yumuşak bakışlı gözleri ve hoş görünümü olan saygın giyimli bir melez kadın. Başında birinci kalite Madras eşarbından kıpkırmızı, yüksek bir başörtü var, giysisiyse özenli bir elden çıktığı belli olan iyi cins bir kumaştan yapılmış. Yanında ona sokulmuş on beş yaşındaki kızı oturuyor. Annesine olan benzerliğinin belirgin olmasına karşılık açık renk teninden melez olduğu anlaşılıyor. Aynı yumuşak bakışlı kara gözlere sahip, uzun kirpikleriyle kıvırcık saçlarıysa gür ve kahverengi. O da özene bezene tertemiz giyinmiş, beyaz, nefis elleriyse pek az iş görmüş gibi. Bunlar yarın St. Clare hizmetçileriyle birlikte satılacak kümedeler. Parayı alacak efendileri, New York’taki Hıristiyan kilisesinin bir üyesi, parayı cebine atınca da Tanrı’nın ayinine katılıp bu işi artık düşünmeyecek.</p>
		<p>Susan ile Emmeline diyeceğimiz bu iki kişi, New Orleans’lı dindar, sevilen bir hanımefendinin özel hizmetindeyken özenle yetiştirilmişlerdi. Okuma yazma öğretilmiş, dinin gerekleri dikkat ve özenle belletilmiş, yazgıları da onların koşulunda biri ne kadar olabilirse o kadar mutlu olmuştu. Ne var ki onları koruyan hanımlarının tek oğlu malların yönetimini ele almış, büyük ölçüde dikkatsizlikle savurganlığı sonucunda da batmıştı. En büyük alacaklılardan biri New York’taki saygın B. ve şirketiydi. Bu şirket, en değerli parçalarını bu iki kişiyle bir sürü ekim işçisinin oluşturduğu mülkü haczeden New Orleans’taki avukatlarına yazarak durumu New York’a iletti. B. daha önce de söz ettiğimiz gibi Hıristiyanlık duyguları taşıyan bir adamdı, özgür bir eyalette oturuyordu ve bu konudan da tedirginlik duyuyordu. Köle ticaretini, insanların ruhlarını alıp satmayı sevmiyordu, elbette sevmiyordu ama beri yandan da olayın içinde otuz bin dolar vardı ki, bu da bir ilke uğruna yitirilemeyecek kadar büyük paraydı, sonunda epey düşünüp taşındıktan ve ona uyacak öneriler sunacaklarını bildiği kişilerden öğütler aldıktan sonra avukatına bir mektup yazarak bu işi ona en uygun gelecek biçimde düzenleyip yürütmesini istedi.</p>
		<p>Mektubun New Orleans’a ulaştığının ertesi günü Susan ile Emmeline haczedilmiş ve bir sonraki sabahki mezatı beklemek üzere depoya gönderilmişti. Şimdi demir parmaklıklı pencereden süzülen ay ışığında donuk donuk parıldarlarken konuştuklarına kulak kabartalım. İkisi de ağlıyor ama birbirlerinin duymaması için sessizce yapıyorlar bunu.</p>
		<p>Kız sakin görünmeye çalışarak, “Anne, başını kucağıma koy da biraz uyumaya çalış,” diyor.</p>
		<p>“İçim öyle dolu ki uyuyamıyorum Em, uyuyamam, bu birlikte geçireceğimiz son gece olabilir!”</p>
		<p>“Ah, anne öyle söyleme! Belki de birlikte satılırız, kim bilir?”</p>
		<p>“Bizim yerimizde başka biri olsaydı ben de öyle derdim Em; ama seni kaybetmekten öyle korkuyorum ki, tehlikeden başka bir şey görmüyorum!”</p>
		<p>“Neden anne, adam birlikte satılabileceğimizi iyi de para getireceğimizi söyledi ya!”</p>
		<p>Susan, adamın tavrını ve sözcüklerini anımsadı. Yüreğinde ölümcül bir tiksintiyle adamın Emmeline’in ellerine nasıl baktığı, kıvırcık saçlarını nasıl kaldırıp birinci sınıf mal dediği aklına geldi. Susan bir Hıristiyan olarak eğitilmiş, her gün İncil okuyan biri olarak yetiştirilmişti ve herhangi bir Hıristiyan anne için çocuğunun satılması nasıl yaşamının utancı olursa, onun için de öyleydi, ne var ki umudu da yoktu koruyanı da.</p>
		<p>“Anne, bir ailenin yanında sen aşçı, ben de terzi olarak girebilseydik birinci sınıf bir iş yapmış olurduk bence. Bunu yapabileceğimize inanıyorum. İkimiz de olabildiğince çekici ve canlı görünelim, tüm becerilerimizi ortaya dökelim, belki başarabiliriz.”</p>
		<p>Susan, “Yarın saçlarını sımsıkı arkana toplamanı istiyorum,” dedi.</p>
		<p>“Neden anne? Öyle çok iyi görünmüyorum.”</p>
		<p>“Evet ama öyle daha iyi satılırsın.”</p>
		<p>“Neden olduğunu anlamıyorum!”</p>
		<p>“Güzel görünmeye çalışmıyormuşsun gibi davranır da sade ve temiz görünürsen saygın aileler seni almayı düşünebilir. Ben onların ne yapacağını senden iyi bilirim.”</p>
		<p>“Peki anne, öyleyse toplarım.”</p>
		<p>“Bir de Emmeline, yarından sonra bir daha birbirimizi görmezsek, ben bir ekim alanına sen de başka bir yere satılırsan nasıl yetiştirildiğini, hanımın sana neler söylediğini hep anımsa, İncil’inle ilahi kitabını yanına al, sen Tanrı’ya sadık olursan O da sana sadık olacaktır.”</p>
		<p>İşte zavallı kadıncağız acı ve umutsuzluk içinde böyle konuşuyor, yarın adamın biri ne kadar kötü ve kaba, ne kadar Tanrısız ve acımasız olursa olsun ona ödeyecek parası varsa, kızının bedenen ve ruhen sahibi olacağını biliyor sonra bu çocuk nasıl dinine ve Tanrı’ya sadık olabilir ki? Kızına sarılmışken bunları düşünüyor, keşke güzel ve çekici olmasaydı, diyordu. Sıradan kölelerin ne kadar üstünde, ne kadar temiz ve inançlı yetiştirildiğini anımsamak duygularını daha da yoğunlaştırıyordu. Ne var ki elinden <em>dua etmekten</em> başka bir şey gelmiyordu. Tanrı’ya pek çok dua, derli toplu bir köşede bekleyen saygın köle tutsaklardan yükselmiştir, bunlar gelecekteki günlerin göstereceği gibi Tanrı’nın unutmadığı dualardır çünkü yazılan şudur:</p>
		<p>“Kim bu küçük insanların kalbini kırarsa boynuna taş bağlayıp denizin derinliklerinde boğulması onun için daha iyidir.”<a class="si-noteref epub-type_noteref" href="#f36" id="ref_f36">36</a></p>
		<p>İşini çok ciddiye alan yumuşak ve sessiz ay ışığı içeri bakıyor, pencerelerdeki parmaklıkları, yere serilmiş uyuyan bedenlerin üstüne çiziyor. Ana kız yabansı ve yılgın bir ağıt tutturmuşlar, bu kölelerin arasında iyi bilinen bir cenaze ilahisidir.</p>
		<p class="gap">Ah, Mary nerede ağlıyor?</p>
		<p>Ah, Mary nerede ağlıyor?</p>
		<p>Güzel yere erişmiş</p>
		<p>Ölmüş de cennete gitmiş</p>
		<p>Ölmüş de cennete gitmiş</p>
		<p>Güzel yere erişmiş.</p>
		<p class="gap">Anne kızın iç burkan bir tatlılıkla, göksel bir umudu dile getirircesine, dünyanın aldırmazlığına bir serzeniş gibi söylediği bu sözcükler karanlık hapishanede acıklı ve uyumlu bir ses olarak duyuldu.</p>
		<p class="gap">Ah, nerede Paul ile Silas?</p>
		<p>Ah, nerede Paul ile Silas?</p>
		<p>Ölmüş de cennete gitmişler</p>
		<p>Ölmüş de cennete gitmişler</p>
		<p>İyi yere erişmişler.</p>
		<p>Söyleyin bakalım zavallı canlar! Gece kısadır,</p>
		<p class="indent">sabahsa sizi sonsuza dek ayıracak!<a class="si-noteref epub-type_noteref" href="#f37" id="ref_f37">37</a></p>
		<p class="gap">Sabah olduğunda herkes uyanıyor ve herkes ayakta, değerli Mr. Skeggs de capcanlı, işbaşında. Malların çoğu mezata hazırlanacak. Önce nasıl göründüklerine bir göz attı, sonra güler yüzlü ve canlı davranmaları için uyardı onları. Şimdi de tümü Borsa’ya doğru yürüyüşe geçmeden son bir teftiş için çember olmuş durumdalar. Başında palmiye hasırından şapkası, ağzında purosuyla Mr. Skeggs mallarına son veda dokunuşu turunu atıyor.</p>
		<p>Susan ile Emmeline’in önünde durarak, “Bu da ne? Buklelerin nerede kız?” dedi.</p>
		<p>Kız kendi sınıfından insanların çok ustalıkla başardığı gibi çabucak annesine şöyle bir göz atıverdi.</p>
		<p>Annesi de, “Dün gece saçını tertemiz, düzgünce arkaya topla da buklelerin havaya uçuşmasın, öyle daha saygın olursun, dedim,” dedi.</p>
		<p>Adam bu sözleri bıçakla kesercesine, “Daha neler!” dedikten sonra kıza döndü. “Hemen git saçını iyice kıvır da güzelleş!” dedi. Ardından da elindeki kamış bastonu şaklatarak, “Çabuk dönmeye bak!” diye ekledi. Anneye de, “Sen de git de yardım et! O bukleler satışta yüz dolar fark atar,” diye seslendi.</p>
		<p>Görkemli bir kubbenin altında her ulustan kadınla erkek mermer yükseltide oradan oraya dolaşıyorlardı. Çember biçimindeki alanın her yanında konuşmacılar ve mezat tellalları için küçük tribünler ya da kürsüler vardı. Bunlardan karşılıklı duran ikisine İngilizce-Fransızca karışımı bir dille malların fiyatlarını coşkuyla artırma çabası içinde olan yetenekli ve zeki iki uzman beyefendi yerleşmişti. Öbür yanda, satışın başlamasını bekleyen bir küme insanın çevrelediği üçüncüsüyse hâlâ boştu. Burada St. Clare’in hizmetçilerinden Tom’u, Adolph’u diğerlerinin arasında görebiliriz. Susan ile Emmeline de oradaydı, kaygılı, üzgün yüzlerle sıralarını bekliyorlardı. Almayı düşünen ya da düşünmeyen değişik izleyiciler kümenin çevresine toplanmış inceliyor, elliyor, kölelerin kimi özellikleri konusundaki düşüncelerini söylüyor, bir atın değerini tartışan jokey ekibinin rahatlığıyla olaya katılıyorlardı.</p>
		<p>Kibar bir genç, saplı gözlüğüyle Adolph’u inceleyen şık giyimli genç bir adamın omzuna bir şaplak attı.</p>
		<p>“Vaay Alf! Burada ne arıyorsun sen?”</p>
		<p>“Bir erkek uşak gerekiyordu, St. Clare’inkilerin satılacağını duydum da bir bakayım, dedim...”</p>
		<p>“Sen benim St. Clare’in adamlarına yaklaştığımı gördün mü? Her biri şımarık zencilerdir. Şeytan kadar da küstahtırlar!”</p>
		<p>“Eh, sorun buysa korkma! Alırsam hemen havalarını söndürürüm, çok geçmeden de karşılarında Mösyö St. Clare’den farklı bir efendi olduğunu anlarlar. Şu sözüme mim koy, o adamı alacağım. Bedeninin biçimi hoşuma gitti.”</p>
		<p>“Onu elinde tutmak sana pahalıya mal olacak. İnsanın başına bela olacak kadar para harcar!”</p>
		<p>“Evet ama lordum da görecek ki, <em>benim</em> yanımda savurganlık <em>yapamaz</em>. Birkaç kez kodese tıkılsın da bak, ayakları nasıl suya eriyor! Bu onu kendine getirmezse n’olayım! Ah, ben onu yokuşa koşar, biçime sokarım, görürsün! Onu alıyorum, bu kesin!”</p>
		<p>Tom dalgın dalgın durmuş, çevresine üşüşen yüz kalabalığını inceliyor, hangisine efendi demenin hoşuna gideceğini düşünüyordu. Saygıdeğer okur, siz de iki yüz adamdan birinin mutlak sahibiniz ve kullanıcınız olacağı bu tür bir zorunlu seçim durumunda kalsanız siz de aynı Tom gibi satılmaktan rahatlık duyacağınız ne kadar az kişi olduğunun ayırdına varırdınız. Tom’un karşısında bir insan kalabalığı vardı. Yapılı, iriyarı ters adamlar, ufak, tatsız, bıcır bıcır konuşan adamlar, herkesçe tanınan, uzun, sıska çetin cevizler, alacağı adamı, neresi gerekiyorsa ya ateşin üstüne ya da sepete koyacağı bir yiyecekmiş gibi aynı umursamazlıkla seçen her türden tıknaz yapılı sıradan adamlar vardı, ne var ki bir tane bile St. Clare görmedi aralarında.</p>
		<p>Satış başlamadan az önce yakası bağrı açık, leş gibi bir kareli gömlekle pantolon giymiş, kısa boylu ve tıknaz bir adam aceleci hareketlerle, hevesle kalabalığı yardı ve köleleri incelemeye koyuldu.</p>
		<p>Tom onu yaklaşırken gördüğü anda içinde ani ve tiksindirici bir dehşet duydu, adam yaklaştıkça da bu duygu yoğunlaştı. Adamın kısa olmasına karşın müthiş güçlü olduğu belliydi. Yusyuvarlak kafası, uzun tüylü kum rengi kaşlarının altında iri açık gri gözleriyle, kıtık gibi olmuş, tel tel güneşten kavrulmuş saçları en itici özellikleriydi, bu arada çiğnediği tütünün avurtlarını şişirdiği, sık sık tükürdüğü geniş, kaba ağzını da unutmamak gerekir. Elleri son derece büyük, kıllı, güneş yanığı, çilli ve çok pis, uzun tırnaklarıysa berbat durumdaydı. Herkesi incelemeye girişmişti. Tom’un çenesini yakaladı, dişlerine bakmak için ağzını ayırarak açtı, kaslarını görmek için kolunu sıvattırdı, arkasını çevirdi, adımlarını görmek için sıçratıp hoplattı. Sonra da bu incelemelere, “Nerede yetiştin?” sorusunu ekledi.</p>
		<p>Tom kurtarıcı arar gibi çevresine bakınarak, “Kentucky’de efendim,” dedi.</p>
		<p>“Ne yaptın?”</p>
		<p>“Efendimin çiftliğine baktım.”</p>
		<p>Beriki kısaca, “Akla yakın bir öykü!” dedikten sonra yürüyüp geçti. Adolph’un önünde bir an duraladı, pırıl pırıl boyalı çizmelerine şöyle ağız dolusu bir tükürdükten sonra aşağılayan bir, “Hıh!” sesi çıkarıp yürüdü. Bu kez Susan ile Emmeline’in önünde durdu. Pençe gibi pislik içindeki elini uzatıp kızı kendine çekti, boynuna, göğüslerine dokundu, kollarını sıvazladı, dişlerine baktı, sonra yine onu korkunç yabancının her hareketiyle sabırlı yüzünde acının okunduğu annesinin yanına itti. Kız korkmuştu, ağlamaya başladı.</p>
		<p>Satıcı, “Kes şunu sürtük! Burada ağlayıp sızlamak yok, satış başlıyor,” dedi ve satış başladı.</p>
		<p>Adolph onu alma kararlılığını az önce belirten genç beyefendiye iyi bir fiyata satılmış, St. Clare’in öbür hizmetçilerinin her biri bir yana gitmişti.</p>
		<p>Mezat tellalı Tom’a, “Şimdi sıra sende, duydun mu?” dedi.</p>
		<p>Tom yükseltiye çıktı, çevresine birkaç kaygılı bakış fırlattı, herkes olağan, karmaşık bir gürültü patırtı içindeydi. Satıcının kölenin özelliklerini Fransızca ve İngilizce bağırışının gürültüsü, hemen ardından Fransızlarla İngilizlerin ateş açar gibi fiyat yükseltişlerinin gürültüsü, bir anmış gibi gelen sürenin sonucunda çekicin son kez masaya gümlemesi ve Tom’un fiyatı açıklanırken tellalın son sözcüğü olan “dolar” duyulduğunda çınlayan zil sesi... Tom satılmıştı. Bir efendisi olmuştu!</p>
		<p>Yükseltiden aşağı itildi, kısa yuvarlak kafalı adam onu kolundan kabaca yakalayarak bir yana itti ve sert bir sesle, “Şurada dur <em>sen!</em>” dedi.</p>
		<p>Tom ne olup bittiğini pek anlamamıştı ama gürültü patırtı içinde İngilizce, derken Fransızca artırma sürüyordu. Çekiç bir kez daha indi. Susan satılmıştı! Yükseltiden indi, durdu, kaygıyla arkasına baktı, kızı elini ona doğru uzattı. Onu alan saygın, iyiliksever görünümlü, orta yaşlı bayın yüzüne acıyla bakan Susan, “Ah efendim, ne olur kızımı da alın!” dedi.</p>
		<p>Kız yükseltiye çıkıp çevresine korkmuş, ürkek bakışlarla bakarken ona üzgün bir ilgiyle bakan beyefendi, “Çok isterdim ama ne yazık ki o fiyatı ödeyemem,” dedi.</p>
		<p>Kızın solgun yanakları kıpkırmızı olmuş, gözleri ateş gibi yanıyordu, annesi şimdiye kadar onu hiç bu kadar güzel görmediğini düşünerek inledi. Tellal çıkarına çok uyan bu durumu gördü ve Fransızca-İngilizce karışımı ayrıntılı bir anlatıma girişti, verilen paralar giderek arttı.</p>
		<p>İyiliksever görünümlü bey kalabalığa karıştı, artırmaya katılırken, “Elimden geleni yapacağım,” dedi. Birkaç dakikada artırma onun kesesini aştı. Adam suskun kaldı, tellal kızıştı ama artırmanın hızı giderek azalıyordu. Sonunda soylu görünümlü yaşlı bir kentliyle bizim mermi kafa arasında sürmeye başladı. Kentli adam rakibini tartarak birkaç kez daha artırdı ama mermi kafanın durumu hem inatçılık hem de kese açısından ondan daha iyiydi, çekişme kısa bir an sürdü, çekiç indi, mermi kafa bedenen ve ruhen kızın sahibi oldu. Tanrı yardımcısı olsun!</p>
		<p>Emmeline’in efendisi Red Nehri kıyısında bir pamuk ekimi alanının sahibi olan Mr. Legree’ydi. Kız Tom’ la başka iki adamın olduğu kümenin içine itildi, gitti, bir yandan da ağlıyordu.</p>
		<p>İyiliksever bay üzülmüştü ama bu her gün oluyordu! İnsan bu satışlarda analarla kızların ağladığını <em>her zaman</em> görürdü! Kimsenin de bu konuda yapabileceği bir şey yoktu vesaire vesaire... Adam kazancıyla başka bir yöne uzaklaştı.</p>
		<p>İki gün sonra New York’taki B. ve şirketin avukatı ödemeleri ayarlayıp belgeleri gönderdiler. O belgenin arkasında tüm ödemelerden sorumlu Tanrı’nın şu sözleri olmalıydı:</p>
		<p>“Akan kanın hesabını sorduğunda boyun eğdirenlerin ağlayışını unutmayacaktır.”<a class="si-noteref epub-type_noteref" href="#f38" id="ref_f38">38</a></p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f36"><a class="si-backref" href="#ref_f36">36</a><span class="si-footnote-text">. Yeni Ahit, “Matta”, 18:6. (Y.N.)</span></div>
		<div class="si-footnote html5_aside epub-type_footnote" id="f37"><a class="si-backref" href="#ref_f37">37</a><span class="si-footnote-text">. “The Hebrew Children” (İbrani Çocuklar) adlı ilahiden. (Y.N.)</span></div>
		<div class="si-footnote html5_aside epub-type_footnote" id="f38"><a class="si-backref" href="#ref_f38">38</a><span class="si-footnote-text">. Eski Ahit, “Mezmurlar”, 9:12. (Y.N.)</span></div>
	</div>
</body>
</html>