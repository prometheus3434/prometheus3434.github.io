<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Tom Amcanın Kulübesi</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>29 <span class="inline">Korunmasız</span></h1>
		<p>İyi bir efendiyi yitiren zenci hizmetçilerin sıkıntı ve üzüntülerini sık sık duyarız. Dünya yüzündeki hiçbir yaratık bu koşullardaki kölelerden daha korunmasız, yalnız ve perişan kalmamıştır.</p>
		<p>Babasını yitiren çocuk hâlâ arkadaşlarının ve yasanın koruması altındadır, bir değeri vardır, haklarını ve konumunu bildiği için bir şeyler yapabilir, bir köleninse hiçbir şeyi yoktur. Yasa her açıdan ona balya gibi bir ticari mal olarak baktığından bu, hiçbir hakkının olmaması demektir. Bir insanın, ölümsüz bir ruhun malıdır onlar ve yalnızca efendinin iradesinin geçerliliği vardır. Efendi bir felakete uğrayınca geride hiçbir şey kalmaz.</p>
		<p>O sorumsuz gücü tümüyle nasıl insanca, cömertçe kullanabileceğini bilen insan sayısı azdır. Bu gerçeği herkes bilir, köleyse herkesten iyi bilir ve onu kötüye kullanacak acımasız bir zorba efendiye çatma şansının on olmasına karşılık düşünceli, iyi yürekli birini bulma şansının bir olduğunu duyumsar. Buna göre iyi bir efendiye ağlayıp sızlamak ne kadar yüksek sesle yapılmış, ne kadar uzun sürmüş olursa olsun, çok sayılır mı?</p>
		<p>St. Clare son nefesini verince tüm evi bir dehşet ve şaşkınlık sardı. Gençliğinin gücünü ve baharını yaşarken bir anda öylesine çabucak yitip gitmişti ki! Evin her odası, her koridoru hıçkırıklar ve umutsuzluk çığlıklarıyla yankılanıyordu. Hep kendini hoş görme duyusuyla yaşadığından sinirleri iyice güçsüzleşmiş olan Marie’yse yaşadığı dehşeti hafifletecek hiçbir şey bulamıyordu. Son nefesini veren evlilik bağıyla bağlandığı kocası ona bir veda bile edemeden göçüp gitmişti.</p>
		<p>Kendine özgü gücü ve özdenetimiyle Miss Ophelia, gözü, kulağı ve tüm dikkatiyle sonuna kadar evin erkek akrabası gibiydi, yapılabilecek her şeyi bir ucundan tutuyor, zavallı kölenin ölen efendisinin ruhuna ardı arkası kesilmeksizin, yürek dolusu gönderdiği coşkulu, sevecen dualara tüm ruhuyla katılıyordu.</p>
		<p>St. Clare’i son dinlencesine hazırlarken göğsünde, minik bir yayla açılan küçük, düz, minimini bir madalyon buldular. Soylu, güzel bir kadın yüzünün minyatürüydü, arka yüzündeyse bir kristalin altında bir tutam koyu renk saç vardı. Tümünü de tozdan gelip toza dönecek olan cansız bedenin göğsüne, bir zamanlar o soğuk yüreği sıcacık çarptırmış olan eski düşlerin zavallı, acı dolu, kutsal emanetleri olarak koydular!</p>
		<p>Tom’un tüm ruhu sonsuzluk düşüncesiyle dolmuştu, cansız “balçığın” çevresinde dolaşırken bir kez olsun onu umutsuzca köleliğin içine salıvermiş olan o ani darbeyi düşünmedi. Dualarını ölüm ânında St. Clare’in Tanrı’sına gönderirken içinde bir dinginlik ve güvence duymuştu. Efendisinin öte dünyada iyi olacağına inanıyordu. Onun duyarlı doğasının derinliklerinde Sonsuz Sevgi’nin azametinden bir şeyler sezebildiğini duyumsamıştı, bir zamanlar yaşlı bir kâhinin kutsal bir metne yazdığı gibi, “Tanrı sevgidir. Sevgi’de yaşayan Tanrı’da yaşar, Tanrı da önde yaşar.”<a class="si-noteref epub-type_noteref" href="#f35" id="ref_f35">35</a> Tom Tanrı’yı içinde hissediyor, umut besliyor ve güven duyuyordu, huzur içindeydi.</p>
		<p>Tüm o siyah krep tantanası, dualar, asık yüzler içinde cenaze gelip geçti ve gündelik yaşamın serin, çamurlu dalgalarını itip yerine o zor soruyu, “şimdi ne olacak”ı getirdi.</p>
		<p>Çevresi kaygılı hizmetçilerle dolu, rahat sabah giysileri içinde büyük bir salıncaklı iskemlede oturmuş krep ve ipek yün karışımı dokunmuş kumaşları incelerken Marie’nin de aklına bu soru geldi. Düşüncelerini Kuzey’deki evine çevirmeye başlamış olan Miss Ophelia’nın da aklına bu soru geldi. Eline kalmış oldukları hanımlarının duygusuz, acımasız yapısını çok iyi bilen hizmetçilerin aklına da suskun bir dehşetle bu soru geldi elbette. Tümü de hoşgörünün hanımlarından değil de efendilerinden kaynaklandığını çok iyi biliyorlardı, artık o gittiğine göre de bir öfke anının tasarlayabileceği belayı getirecek zorbaca eziyetle onlar arasında hiçbir koruyucu perde olmayacaktı.</p>
		<p>Cenazeden on beş gün sonraydı, Miss Ophelia odasındayken kapıya usulca vurulduğunu duydu. Açtı, daha önce değindiğimiz güzel bir melez olan Rosa’nın eşikte durduğunu gördü, saçı başı karmakarışıktı, gözleri ağlamaktan şişmişti.</p>
		<p>Dizleri üstüne çöküp Miss Ophelia’nın eteğine yapıştı.</p>
		<p>“Ah Miss Feely, <em>lütfen lütfen</em> benim için Miss Marie’ye gidin! Lütfen benim için rica edin! Beni kırbaçlatacak bakın!” diyerek Miss Ophelia’ya bir kâğıt uzattı.</p>
		<p>Marie’nin o güzel İtalyan yazısıyla bu tür kırbaçlama hizmeti veren kuruluşlardan birinin müdürüne mektubu getirene on beş kırbaç vurulmasını emreden bir yazıydı.</p>
		<p>“Ne yaptın?”</p>
		<p>“Biliyorsunuz Miss Feely, çok ters bir huyum var, bu benim çok kötü bir yanım. Miss Marie’nin giysisini giymiştim, yüzüme tokat attı, benim de küstahlık ettiğimi düşünmeme kalmadan o sözler ağzımdan çıktı; o da ilk ve son kez olarak aklımı başıma getireceğini, bir daha dikbaşlılık edemeyeceğimi söyledi, sonra da bunu yazıp elime verdi. Keşke hemen öldürseydi.”</p>
		<p>Miss Ophelia kâğıt elinde durup düşündü.</p>
		<p>“Bakın Miss Feely, Miss Marie ya da siz yapacak olsanız kırbaçlanmaya o kadar aldırmam ama bir <em>erkeğe</em> gönderilmek! Hem de öyle korkunç bir adama... Çok utanç verici Miss Feely!”</p>
		<p>Miss Ophelia, bunu meslek edinecek kadar düşük düzeyli oldukları için her türlü kabalığa yatkın adamların işlettiği utanç yuvası kırbaç evlerine kadınlarla kızları göndermenin bir gelenek olduğunu <em>biliyordu</em> ama Rosa’nın ince bedeninin üzüntüyle neredeyse kasıldığını görünceye kadar tam olarak nasıl bir şey olabileceğini kavrayamamıştı. Kanında akan kadınlığın tüm dürüstlüğü ve New England’lı güçlü özgürlük duygusuyla yanaklarına kan çıktı, öfke içindeki yüreği hızla atmaya başladı ama sağduyusunu kullanma ve kendini denetleme alışkanlığıyla toparlandı, kâğıdı elinde buruşturarak Rosa’ya kısaca, “Ben hanımınla konuşurken sen burada otur çocuğum,” dedi.</p>
		<p>Salona geçerken kendi kendine, “Utanç verici, canavarca, edepsizce!” diye söyleniyordu.</p>
		<p>Marie’yi koltuğunda oturmuş, Mammy’yi yanında durmuş saçlarını tarar, Jane’i de önüne yere oturmuş ayaklarını ovarken buldu.</p>
		<p>“Bugün kendinizi nasıl hissediyorsunuz?” dedi Miss Ophelia.</p>
		<p>Bir an için derin bir iç çekiş ve gözlerin kapanışı tek yanıt oldu, sonra Marie yanıtladı:</p>
		<p>“Ah, bilmiyorum kuzin, sanırım bundan böyle artık hep bu kadar iyi olabileceğim!”</p>
		<p>Gözlerini, kenarına incecik siyah biye geçirilmiş keten bir mendille sildi.</p>
		<p>Miss Ophelia, zor bir konuyu açan birinin tavrıyla kısa, kuru bir öksürükten sonra, “Sizinle zavallı Rosa için konuşmaya geldim,” dedi.</p>
		<p>Marie’nin gözleri kocaman açılmıştı, sert bir sesle yanıtlarken solgun yanakları kıpkırmızı oldu.</p>
		<p>“Ee, ne olmuş ona?”</p>
		<p>“Hatası için çok üzgün.”</p>
		<p>“Üzgün demek, öyle mi? Onunla işim bittiğinde daha da üzgün olacak! O çocuğun küstahlığına yeterince katlandım, artık dersini vereceğim, tozların içinde yatıracağım onu!”</p>
		<p>“Ama başka bir biçimde cezalandıramaz mısınız? Daha az utanç verici bir biçimde?”</p>
		<p>“Onu utandırmak istiyorum, yapmak istediğim tam olarak bu! Tüm yaşamını sahip olduğunu sandığı kibarlık, güzellik ve hanımefendi havası üzerine kurmuş, hem de kim olduğunu unutacak kadar! Ben de ona ayaklarının suya ereceği bir ders vermeyi çok istiyorum!”</p>
		<p>“Ama kuzin düşünün ki, bir genç kızın içindeki kibarlığı ve utanç duygusunu yok ederseniz, çok çabuk bozulur.”</p>
		<p>Marie hor gören bir kahkahayla, “Kibarlık mı?” dedi. “Onun gibi biri için ne de sözcük ya! Ona, o havasıyla mavasıyla sokaklarda taban tepen pasaklı kara orospulardan daha iyi olmadığını öğreteceğim! Artık bana hava atamayacak!”</p>
		<p>Miss Ophelia hırsla, “Bu kötülüğünüzün yanıtını Tanrı’ya vermek zorunda kalacaksınız!” dedi.</p>
		<p>“Kötülük! Kötülük nedir, bilmek isterdim! Ben yalnızca on beş kırbaç, onu da hafif vurmaları için emir verdim. Bunda bir kötülük olmadığına hiç kuşkum yok!”</p>
		<p>“Kötülük yok mu! Pek çok kızın öldürülmeyi yeğleyeceğine kalıbımı basarım!”</p>
		<p>“Sizin duygularınızdaki birine öyle görünebilir ama bu yaratıklar böyle şeylere alışıktır, onları düzen içinde tutmanın tek yolu budur. Bir kez kibarlık mibarlık havalarına girerlerse hizmetçilerimin bana hep yaptığı gibi sizi çiğner geçerler. Artık onları hizaya getirmeye başladım, adımlarını denk atmazlarsa biri nasıl gönderiliyorsa, öbürünün de kırbaçlanmaya gideceğini onlara göstereceğim!” diyen Marie kararlı bir tavırla çevresine bakındı.</p>
		<p>Jane bu söz dosdoğru ona söylenmişçesine korkmuş, başını eğmişti. Miss Ophelia bir an patlayıcı bir şey yutmuş da patlayacakmış gibi kalakaldı. Sonra bu yapıda biriyle tartışmanın asla bir yararı olmayacağını kavrayarak dudaklarını sımsıkı kapattı, kendini toparlayıp odadan çıktı.</p>
		<p>Rosa’ya dönüp onun için bir şey yapamadığını söylemek zordu, az sonra da bir erkek uşak hanımının Rosa’yı kırbaç evine götürmesi için onu gönderdiğini söylemek için geldi. Kız gözyaşları ve yakarmalarına karşın yine de telaşla çıktı. Birkaç gün sonra Tom balkonun yanında derin düşüncelere dalmış dururken efendisinin ölümünden beri yılgın, avutulamayacak kadar kederli olan Adolph yanına geldi. Adolph, Marie’ye hep bir sevimsizlik kumkuması olarak görünmüş olduğunu biliyordu ama efendisi sağken buna pek aldırmıyordu. Şimdi o gidince, başına ne geleceğini bilmediğinden her gününü korku içinde titreyerek geçirir olmuştu. Marie, St. Clare’in kardeşiyle haberleştikten, avukatıyla da konuştuktan sonra malikâneyle, yanına alacağı özel hizmetçileri dışında tüm hizmetçileri satarak babasının evine gitmeye karar vermişti.</p>
		<p>Adolph, “Hepimizin satılacağını biliyor musun Tom?” dedi.</p>
		<p>Tom, “Bunu nasıl duydun?”</p>
		<p>“Hanım avukatla konuşurken perdelerin arkasına saklandım. Birkaç güne kadar mezata gönderileceğiz Tom.”</p>
		<p>Tom kollarını kavuşturdu, içini çekerek, “Tanrı’nın dediği olur!” dedi.</p>
		<p>Adolph kaygıyla, “Bir daha asla öyle bir efendi bulamayız ama hanımla kalmaktansa satılmayı yeğlerim,” dedi.</p>
		<p>Tom arkasını döndü, yüreği doluydu. Kısa bir süre için de olsa özgürlük umudu duymuştu. Uzaktaki ailesinin düşüncesi, sabırlı ruhunda gemisi batmış bir kazazedenin tam limana varmak üzereyken kara bir dalganın tepesinden son bir elveda için görünüveren köyünün sevgili damlarıyla kilise kulesinin yükselişi gibi bir an için canlandı. Kollarını göğsünün üstünde sımsıkı kavuşturdu, acı gözyaşlarını boğup dua etmeye çalıştı. Zavallı yaşlı adamcağızın özgürlükten yana öyle görülmemiş, öyle olağanüstü bir önyargısı vardı ki, bu durumu bir türlü aşamıyordu. Ne kadar umut etmeye çalışsa kendini o kadar kötü hissediyordu.</p>
		<p>Eva’nın ölümünden bu yana ona ayrıcalıklı ve saygılı bir iyilikle davranan Miss Ophelia’yı aradı.</p>
		<p>“Miss Feely, Efendi St. Clare bana özgürlüğüm için söz vermişti. İşlemleri başlattığını söylemişti, şimdi Miss Feely lütfedip de bu konuyu hanımımla konuşursa, St. Clare’in dileği olarak bu işi o sürdürebilir.”</p>
		<p>“Senin için konuşup elimden geleni yapacağım Tom ama her şey Mr. St. Clare’e bağlı olduğuna göre senin için pek umutlanamam yine de çalışacağım.”</p>
		<p>Bu olay Rosa olayından birkaç gün sonra, Miss Ophelia, Kuzey’e dönme hazırlığı içindeyken olmuştu. Kendi kendine bu işi ciddiyetle ele alan Miss Ophelia, Marie’yle bir önceki konuşmasında o kadar kızgın bir dil kullanmakta aceleci davranmış olabileceğini düşündü ve Marie’nin öfkesini azaltmaya çalışmaya, onu olabildiğince sakinleştirmeye karar verdi. Kendini toplayan iyi yürekli kadın örgüsünü de alarak Marie’nin odasına gidip elinden geldiğince uyumlu davranarak ve ustası olduğu tüm diplomatik incelikleri kullanarak Tom’un durumunu çözmeyi tasarladı.</p>
		<p>Marie’yi tek dirseği yastıklara dayalı, boylu boyunca kanepeye uzanmış buldu, alışverişe çıkmış olan Jane ona ince siyah kumaş parçalarından örnekler gösteriyordu.</p>
		<p>Marie birini seçti.</p>
		<p>“Bu olur, yalnız tam olarak yası yansıttığından kuşkuluyum.”</p>
		<p>Jane olanca dilbazlığıyla, “Aman Tanrı’m, hanımım,” dedi. “Generalin hanımı Mrs. Derbenon da geçen yaz general ölür ölmez bunu giymişti, insanı güzelleştiriyor!”</p>
		<p>Marie, Miss Ophelia’ya, “Ne diyorsunuz?” diye sordu.</p>
		<p>“Sanırım bu geleneğe bağlı bir konu. Siz benden daha iyi değerlendirirsiniz.”</p>
		<p>Marie, “Gerçek şu ki, giyebileceğim doğru dürüst tek bir giysim yok, gelecek hafta evi dağıtıp gideceğim, karar vermem gerek,” dedi.</p>
		<p>“Bu kadar çabuk mu gidiyorsunuz?”</p>
		<p>“Evet. St. Clare’in kardeşi mektup yazdı, onunla avukatı evle hizmetçilerin mezata çıkarılmasını, burayla da avukatımızın ilgilenmesini uygun görüyor.”</p>
		<p>“Sizinle konuşmak istediğim bir konu var. Augustine, Tom’a özgürlüğü için söz vermiş, bu konudaki yasal işlemleri de başlatmıştı. Sonuçlandırılması için nüfuzunuzu kullanacağınızı umut ediyorum.”</p>
		<p>Marie sert bir sesle, “Elbette öyle bir şey yapmayacağım! Tom buranın en değerli hizmetçilerinden... Hem çok pahalıya mal olur. Zaten özgürlükten beklediği ne? Olduğu gibi kalması çok daha iyi,” dedi.</p>
		<p>“Ama o bunu çok istiyor, efendisi de bu sözü vermişti.”</p>
		<p>“İstediğinden hiç kuşkum yok, hiçbir şeyden hoşnut olmayan bir güruh olduklarından tümü de bunu, hep sahip olmadıklarını isterler. Hem ben ilke olarak azada karşıyım. Bir zenciyi efendisinin bakımı altında tutun, iyi şeyler yapar, saygılı davranır ama özgür bıraktınız mı, tembelleşir, çalışmaz, içkiye alışır, her türlü kötülüğe hazır, değersiz bir yaratık olup çıkar. Bunun yüzlerce kez denendiğini gördüm. Onları özgür bırakmak iyilik değil!”</p>
		<p>“Ama Tom çok dengeli, çalışkan ve dindardır.”</p>
		<p>“Bunu bana anlatmaya kalkmayın! Onun gibi yüzlercesini gördüm. Birinin eli üstünde olduğu sürece çok iyi davranacaktır, o kadar.”</p>
		<p>“İyi de onu satışa çıkardığınızda kötü bir efendinin alma olasılığını da düşünsenize.”</p>
		<p>“Ah, bunlar baştan aşağı boş sözler! İyi bir adamın kötü bir efendiye çatması yüzde bir bile değildir ve yapılan konuşmalardan anladığım kadarıyla efendilerin çoğu iyidir. Burada, Güney’de yaşadım, yetiştim, hizmetçilerine kötü davranan bir efendiyle karşılaşmadım, yani zahmetine değecek kadar iyi davranıyorlar işte. O adam için hiç kaygılanmıyorum.”</p>
		<p>Miss Ophelia canlı bir tavırla, “Eh, Tom’un özgürlüğüne kavuşmasının kocanızın son isteklerinden biri olduğunu biliyorum, ölüm döşeğinde küçük Eva’cığına verdiği sözlerden biriydi, bunu görmemezlikten gelecek kadar kendinizi özgür hissettiğinizi düşünemem!”</p>
		<p>Bu söz üstüne Marie yüzünü mendiliyle kapatıp hıçkırmaya ve heyecanla derin derin şişesini koklamaya başladı.</p>
		<p>“Herkes bana karşı! Herkes öyle düşüncesiz ki! Dertlerimi <em>sizin</em> bu biçimde anımsatacağınızı hiç beklemezdim, öyle büyük bir düşüncesizlik ki! Ne var ki kimse düşünmüyor işte, benim derdim öyle görülmemiş bir dert ki! Tek kızınız varken, onun elinizden alınması çok zor! Bana tamı tamına uygun bir kocanın da! Ben kolay bulamam. Ve ne yazık ki o da alındı! Sizse beni böylesine etkilediğini bilmenize karşın bunca umursamazlıkla konuyu açtığınıza göre bana olan duygularınız çok zayıf olmalı! Amacınızın iyi olduğunu biliyorum ama bu çok büyük düşüncesizlik, çok!” Marie ağladı, soluğu tıkandı, pencereyi açması ve kâfuru şişesini getirmesi, başını yıkaması ve giysisini çözmesi için Mammy’yi çağırdı. Bunu izleyen kargaşada Miss Ophelia kendi dairesine kaçtı.</p>
		<p>Bir şey daha söylemenin hiçbir yararı olmayacağını anlamıştı. Sinir krizleri konusunda Marie’nin sonsuz bir dağarcığı vardı ve bundan sonra da ne zaman kocasının ya da Eva’nın hizmetçilere ilişkin bir isteği gündeme gelse, birini çıkarıp sunacaktı. Bu yüzden de Miss Ophelia, Tom için yapabileceği en iyi şeyi yaptı ve Mrs. Shelby’ye Tom’un sıkıntılarını anlatan bir mektup yazdı, kadını bir şeyler yapması için zorladı.</p>
		<p>Ertesi gün Tom ile Adolph yarım düzine kadar hizmetçiyle birlikte, uygun bir zamanını beklemek üzere mezat için bir çekiliş hazırlayacak olan tüccarın köle deposuna kadar yürüdüler.</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f35"><a class="si-backref" href="#ref_f35">35</a><span class="si-footnote-text">. Yeni Ahit, “Yuhanna’nın 1. Mektubu”, 4:16. (Y.N.)</span></div>
	</div>
</body>
</html>