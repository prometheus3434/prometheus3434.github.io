<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Tom Amcanın Kulübesi</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>12 <span class="inline">Yasal ticaretin seçkinliği</span></h1>
		<div class="epigraph html5_section">
			<p>“Ramah’da bir ses duyuldu; ağlayan<br/>feryat eden, ağıt yakan; Rahel çocukları<br/>için ağlıyordu ve avutulacak gibi değildi.”<a class="si-noteref epub-type_noteref" href="#f3" id="ref_f3">3</a></p>
		</div>
		<p>Mr. Haley ile Tom her biri kendi düşüncelerine gömülü arabada sarsılarak ilerliyorlardı. Yan yana oturan iki adamın düşünceleri garipti. Aynı koltukta oturmuşlardı, tüm organları, elleri, kulakları aynıydı, gözlerinin önünden aynı manzara geçiyordu ama aynı yansımalarda öyle farklılıklar görüyorlardı ki şaşırtıcıydı.</p>
		<p>Örneğin Mr. Haley’in önce Tom’un enini, boyunu, genişliğini, onu pazara götürünceye kadar sağlığına dikkat eder bir de şişmanlatırsa kaça satabileceğini düşünmesi gibi... Kölelerini nasıl toplayacağını, varsayımsal olarak kadın, erkek ve çocukların tek tek pazar değerlerini ve işin benzeri öbür konuları, sonra da kendini ve ne kadar insancıl olduğunu düşündü. Öbür adamlar zencilerinin el ve ayaklarını zincirlerken o yalnızca ayaklarına pranga takmış ve Tom’un ellerini iyi davrandığı sürece serbestçe kullanabileceği gibi bırakmıştı. </p>
		<p>İnsan doğasının ne kadar nankör olduğunu düşündü, öyle ki, Tom’un onun lütuflarını değerlendirebildiğinden bile kuşkulansa yeriydi. Sevdiği zencilerce aldatıldığı olmuştu ama yine de ne kadar iyi huylu biri olarak kaldığını düşünmek şaşırtıyordu onu! </p>
		<p>Tom’a gelince, durmadan aklından geçen çağdışı bir kitabın sözcüklerini düşünüp duruyordu: “Bizim burada sürekliliği olan bir kentimiz yok, bir kent arıyoruz, orada Tanrı, bizim Tanrı’mız olarak anılmaktan utanç duymayacak çünkü o kenti bize O hazırlamış olacak.” Eski bir kitaptaki bu sözler özellikle saf ve cahillerce tutulmuş, korunmuş ve Tom gibi yoksul, basit insanların beyinlerinde garip bir güç uyandırmıştı. Ruhlarını ta derinden karıştırmış, bir trompetin çalışına uyarcasına şahlandırmış, önceleri yalnızca umutsuzluğun karanlığı olan yere yüreklilik, güç ve gayret aşılamıştı.</p>
		<p>Mr. Haley cebinden irili ufaklı bir sürü gazete çıkardı, büyük bir ilgiyle ilanlarına bakmaya başladı. Pek akıcı bir okuması olmadığından ezbere okur gibi, yarı yüksek sesle, gözlerini kulaklarıyla doğrulayarak okuma alışkanlığındaydı. Böyle bir tonda, aşağıdaki paragrafı yavaş yavaş öykü gibi okudu.</p>
		<blockquote>
			<p>YETKİLİ KİŞİDEN SATIŞ: ZENCİLER!</p>
			<p>Mahkemenin kurallarına uygun olarak Salı, 20 Şubat’ta Washington, Kentucky’de mahkeme kapısının önünde aşağıda adları olan zenciler: Hagar yaş 60, John yaş 30, Ben yaş 21, Saul yaş 25, Albert yaş 14 satılacaktır. Satış, Jesse Blutchfort Esq’in mallarının alacaklı ve vârisleri yararına yapılacaktır.</p>
			<p>Samule Morris, Thomas Flint,</p>
			<p class="right">İcra Memurları.</p>
		</blockquote>
		<p>Mr. Haley birisiyle konuşma gereği duydu, Tom’a, “Şuraya bir baksan iyi olacak,” dedi. “Yanına katmak için birinci sınıf köleler alacağım Tom, bu da işi topluma yaraşır ve hoş kılacak. İyi arkadaşlıklar, anlıyorsun ya!.. Her şeyden önce Washington’a gitmeliyiz, ben orada hemen seni kodese tıkarım, sonra da işe koyulurum.”</p>
		<p>Tom bu akla yakın öneriye sabır ve uysallıkla uydu, yüreğinde bu yazısı kara adamların kaçının karısı çocukları olduğunu merak etmişti. Onlar da ayrılırken kendisi gibi hissetmişler miydi acaba? İtiraf etmeliyiz ki hapse atılacağına ilişkin rasgele, biraz da bönce yapılmış olan bu açıklama hiç kuşkusuz yaşamda hep dimdik durmuş ve son derece dürüst kalmış biri olarak kendisiyle gurur duyan zavallı adamcağızda hak verebileceğimiz bir etki yaratmıştı.</p>
		<p>Evet Tom, yine itiraf etmeliyiz ki, başka gururlanacak pek bir şeyi olmadığı için, dürüstlüğünden çok gurur duyan bu zavallı adamcağız toplumun daha üst kesiminde bir yerde olsaydı bu dar geçitlerden asla geçmek zorunda kalmayacaktı. Neyse, gün sona erdi ve akşam Tom ile Haley’i, Washington’da rahatça yerlerine yerleşmiş buldu, biri bir handa, öbürü kodeste.</p>
		<p>Ertesi gün on bir sularında, mahkeme merdivenlerinin çevresinde bir yığışma oldu; sigara içen, sakız çiğneyen, tüküren, söven, saygın beğenileri düzeyinde çene çalan bir kalabalık mezatın başlamasını beklemeye koyuldu. Satılacak kadınlarla erkekler ayrı oturtulmuş, birbirleriyle alçak sesle konuşuyorlardı. Hagar adıyla ilan edilen kadın, çizgileri ve görünüşüyle tam bir Afrikalıydı. Altmışında olabilirdi ama ağır iş ve hastalıklardan daha yaşlı gösteriyordu, yarı kördü, romatizmadan her yanı çarpılmıştı. Yanı başında, on dört yaşında hoş görünümlü bir çocuk olan, elinde kalan tek oğlu Albert duruyordu. Çocuk, Güney’deki pazara başarıyla satılan koca bir aileden tek kalandı. Anası titreyen iki eliyle ona tutunuyor, incelemek için yaklaşan herkese dehşetle bakıyordu.</p>
		<p>Adamlardan en yaşlısı, “Korkma Hagar Teyze,” dedi, “ben Efendi Thomas’la konuştum bir kurada ikinizi birden satmayı başarabileceğini sandığını söyledi.”</p>
		<p>Kadın titreyen ellerini kaldırarak, “Bana bitmiş demesinler daha,” dedi, “yemek pişirebiliyorum, ovarım, fırçayla parlatırım, alınmaya değerim, daha da ucuza giderim, <em>söyle </em>onlara,” diye içtenlikle ekledi.</p>
		<p>Haley kalabalıktan kendine yol açarak ilerledi, doğru yaşlı adamın önüne geldi, ağzını açıp baktı, dişlerini elledi, dik durdurdu, öne eğdi, kaslarını göstermesi için bazı hareketler yapmasını istedi, derken bir sonrakine geçti, onu da aynı sınavdan geçirdi. En son çocuğa yaklaştı, kollarını yokladı, ellerini uzattırıp parmaklarına baktı, ardından da çevikliğini görmek için zıplattı.</p>
		<p>Yaşlı kadın heyecanlı bir sabırsızlıkla, “O bensiz satılmayacak!” dedi. “Biz aynı kuradayız, benim gücüm kuvvetim hâlâ yerinde efendim, bir sürü iş görebilirim, ardından da bir sürü daha efendim.”</p>
		<p>Haley küçümseyen bir bakışla, “Ekim alanında mı?” dedi. “Oldukça inandırıcı bir öykü!” İncelemesinden hoşnut kalmışçasına uzaklaştı, elleri cebinde, purosu ağzında, şapkası bir yana eğik, hareket etmeye hazır, durdu, baktı.</p>
		<p>Sonunda tükürerek, “Eh,” dedi, “sanırım katılacağım, genç olanlar ve çocuk için.”</p>
		<p>“Çocukla yaşlı kadını birlikte satmak istiyorlar,” dedi adam.</p>
		<p>“Bence bu biraz zor, baksanıza, kadın bir kemik yığını, ekmeğini hak edemez.”</p>
		<p>“Öyleyse almayacaksınız?” dedi adam.</p>
		<p>“Onu almak için enayi olmak gerek. Yarı kör, romatizmadan eğrilmiş, üstelik aptal.”</p>
		<p>Adam ince düşünceli olduğunu gösterdi. </p>
		<p>“Bu yaşlıları alanlar, onlarda sandıklarından çok şey buluyorlar,” dedi.</p>
		<p>Haley, “Hayır, hiç de değil. Armağan olarak alacak değilim ya, durumu <em>gördüm</em> şimdi.”</p>
		<p>“Oğluyla birlikte almazsanız yazık olur, yüreği çocuğuna öyle bağlı ki, ucuza da katıverirler yanına.”</p>
		<p>“Parasını öyle harcamak isteyenler varsa ona karışmam. Ben ekim dikimde kullanmak için o çocuk üstüne artırmaya katılacağım, kadınla hiç uğraşacak halim yok, bedava verseler de almam.”</p>
		<p>“Kadın çılgına dönecek,” dedi adam.</p>
		<p>“Döner elbet,” dedi köle tüccarı Haley serinkanlılıkla.</p>
		<p>Konuşma kalabalıktan yükselen bir uğultuyla kesildi, kısa boylu, ivecen, önemli bir zat olan mezatçı, kalabalığı dirsekleyerek kendine yol açmaya çalışıyordu. Yaşlı kadın soluğunu içine çekti, içgüdüsel olarak oğlunun koluna yapıştı.</p>
		<p>“Annenin yanından ayrılma Albert, yakın dur, bizi birlikte satsınlar.”</p>
		<p>“Ah ana, korkarım öyle olmayacak!” dedi çocuk.</p>
		<p>“Öyle yapmalılar oğul; satmazlarsa ben yaşayamam, hiç yolu yok,” dedi kadıncağız dehşetle.</p>
		<p>Tellalın yolu açmaları için bağıran yüksek sesi, şimdi de mezatın başlamakta olduğunu bildiriyordu. Bir yer açıldı ve artırma başladı. Listedeki değişik adamlar çok geçmeden pazarı enikonu canlandıracak fiyatlara gittiler, ikisi de Haley’e düştü.</p>
		<p>Tellal çekiciyle delikanlıya dokunarak, “Gel bakalım delikanlı,” dedi. “Ayağa kalk da şuraya nasıl sıçradığını göster bakalım.”</p>
		<p>Yaşlı kadın çabucak oğluna sarılarak, “Bizim ikimizi birlikte satın, lütfen efendim,” dedi.</p>
		<p>Adam sertçe onun ellerini itti.</p>
		<p>“Çekil şuradan! Sen en son geleceksin. Şimdi zenci parçası, sıçra bakalım!” Bu sözü söylediği anda çocuğu ileri, tellalın üstünde satış yaptığı tahtaya doğru itti, arkadan derin, ağır bir inilti koptu. Çocuk duraladı, arkasına baktı ama duracak zamanı yoktu; iri, parlak gözlerinden yaşlar fışkırarak tahtaya çıktı. Güzel bedeni, biçimli kollarıyla bacakları ve parlak yüzü rekabeti bir an için hızlandırdı, yarım düzine artırma birbiri ardına tellalın kulağına geldi. Çocuk kaygılı, yarı korkmuş, o yandan o yana bakarken, artıranların konuşma gürültülerini duydu, şimdi oradan derken öteden... ta çekiç ininceye dek. Haley almıştı onu. Kalabalıktan yeni efendisine doğru itilirken bir saniye durdu, arkasına baktı, zavallı anacığı her yanı zangır zangır, titreyen elini ona uzattı. </p>
		<p>“Beni de alın efendi, sevgili Tanrı’nın rızası için, alın beni yoksa öleceğim!”</p>
		<p>“Asıl alırsam öleceksin, işin garabeti burada,” dedi Haley, “hayır!”</p>
		<p>Ve topuklarının üstünde arkasını döndü. </p>
		<p>Zavallı ihtiyarın yakarışı bu kadarla kaldı. Haley’i izleyen acıma duygusundan yoksun bir adam, üç sente kadını satın alınca izleyiciler dağılmaya başladı. Yıllardır bu tür acılara tanık olurdu bu satışlar. İnsanlar, satışın kurbanları, acısı görenlerin yüreğini dağlayan karalar bağlamış ananın çevresine toplaştı.</p>
		<p>Kadın, insanın içini burkan bir sesle, “Birini bana bırakamazlar mıydı? Efendimle adamları birinin bana kalacağını söylemişti, öyle demişti,” dedi durdu.</p>
		<p>Adamların en yaşlısı üzgün üzgün, “Tanrı’ya güven Hagar Teyze,” dedi.</p>
		<p>Kadın çılgınca hıçkırarak, “Ne yararı var ki?” dedi.</p>
		<p>“Ana, ana yapma! Yapma!” dedi oğlan. “Senin efendinin iyi olduğunu söylüyorlar.”</p>
		<p>“Bana ne, bana ne! Ah Albert, ah oğulcuğum! Sen benim son çocuğumdun. Tanrı’m, nasıl dayanabilirim?”</p>
		<p>Haley, “Haydi, götürün onu buradan! Biriniz yapamıyor mu?” dedi kuru bir sesle. “Bunu sürdürmesi onun için hiç iyi olmaz.”</p>
		<p>Şirketin adamları yarı ikna ederek, yarı güç kullanarak zavallı kadının son umudunu da söndürdüler, yeni efendisinin arabasına götürülürken onu sakinleştirmeye çalışıyorlardı.</p>
		<p>Haley, “Şimdi!” diyerek üç kazancını bir araya getirdi, cebinden kelepçeleri çıkarıp çocuğun ve öbür alımlarının bileklerine taktı, her kelepçeyi uzun bir zincire bağlayarak önüne katıp hapse götürdü.</p>
		<p>Geçen birkaç gün içinde Haley mallarıyla birlikte Ohio’ya giden gemilerden birine bindi. Kölelere yenilerinin eklenmesine başlanmıştı, gemi ilerledikçe hem Haley hem de yardımcısı kıyı boyunca farklı yerlerden yeni mallar topluyorlardı.</p>
		<p>Adaşı olduğu nehirde yüzen, gelmiş geçmiş en albenili ve gözüpek gemi <em>La Belle Riviere</em> parlak bir göğün altında ve özgür Amerika’nın çizgileriyle yıldızları yolcuların başlarının üstünde dalgalanırken nehrin aşağısına doğru neşeyle kayıyordu. Nöbetçiler, iyi giyimli bayanlar ve baylar da yürüyerek bu nefis görüntünün tadını çıkarıyorlardı. Her şey yaşam doluydu, neşeli, şenlikliydi, Haley’in köle takımı dışında... Onlar öbür navlunla birlikte alt güvertedeydiler ve düğüm olmuş oturup alçak sesle konuşurken hiçbir ayrıcalığın farkında değildiler. </p>
		<p>Haley canlı bir tavırla geldi.</p>
		<p>“Çocuklar, yüreğinizi ferah tutun, neşenizi bozmayın. Şimdi, surat asmak yok, anlıyorsunuz ya, başınızı dik tutun çocuklar, huyuma giderseniz ben de sizin huyunuza giderim.”</p>
		<p>Delikanlıların yanıtı yıllardır zavallı Afrika’nın düsturu olan o değişmez, “Evet efendim,” oldu.</p>
		<p>Yine de pek neşeli sayılmayacaklarını itiraf etmek gerekir, her birinin son kez görmüş oldukları karıları, anneleri, kız kardeşleri, çocukları adına değişik, küçük kaygıları vardı ve her ne kadar “onları ziyan edenler çocuklarının şenlikli olmalarını istemişlerse de” bunun pek yakında olacağı yoktu.</p>
		<p>Kâğıtta adı yalnızca “otuz yaşında John” olan, “Bir karım var,” dedi ve zincirli elini Tom’un dizine koydu, “o, bu olup bitenlere ilişkin zerrece bir şey bilmiyor, zavallı kız.”</p>
		<p>“Nerede oturuyor?” dedi Tom.</p>
		<p>“Buralara yakın bir handa. Dünya gözüyle bir kez daha <em>görebilseydim </em>diyorum.”</p>
		<p>Zavallı John! Konuşurken gözlerinden akan yaşlar aynı bir beyaz adamınki kadar doğal boşanıyordu. Tom yaralı bir yürekten uzun bir soluk çekti ve içinde bulunduğu zavallı durumda onu rahatlatmaya çalıştı. Üstlerindeki güvertede analar, babalar, kocalar ve karılar oturuyordu. Neşeyle dans ederek yürüyen çocuklar minik kelebekler gibi onların arasında dolaşıyor, her şey çok kolay, rahat akıp gidiyordu.</p>
		<p>“Aa, anne,” dedi çocuğun biri, aşağıdan gelmişti, “güvertede bir köle tüccarı var, aşağıda da dört-beş tane köle götürüyor.”</p>
		<p>“Zavallıcıklar,” dedi annesi. Sesinde haksızlığa karşı öfke ve acı arasında bir şeyler vardı.</p>
		<p>“Ne olmuş?” dedi başka bir hanımefendi.</p>
		<p>“Aşağıda zavallı köleler varmış,” dedi anne.</p>
		<p>“Zincirleri de var,” dedi çocuk.</p>
		<p>“Bu tür şeylerin görülüyor olması ülkemiz için ne büyük utanç!” dedi başka bir hanımefendi.</p>
		<p>Zarif bir hanım, “Bu konuda her iki açıdan da söylenecek çok şey var,” dedi. Özel kamarasının kapısının önünde oturmuş gergef işliyor, küçük kızıyla oğlu çevresinde oynuyorlardı.</p>
		<p>“Güney’e gittim, bence zencilerin rahatları özgür olmalarına gerek kalmayacak kadar yerinde.”</p>
		<p>“Bazılarının rahatı yerinde olabilir elbette,” dedi sözü yanıtlanan hanımefendi, “ancak köleliğin en korkunç yanı duygulara aykırı olması, ailelerin ayrılması örneğin...”</p>
		<p>Beriki, “Bu <em>kötü</em> bir şey elbette,” dedi. Yeni bitirdiği bebek giysisini kaldırmış, havada tutarak süslemelerini dikkatle inceliyordu, “Sık sık olmaması gerekir.”</p>
		<p>İlk konuşan hanımefendi, heyecanla atıldı:</p>
		<p>“Aa, oluyor Kentucky’de de, Virginia’da da uzun yıllar oturdum ve insanın yüreğini hasta edecek kadar çok şey gördüm. Farz edin ki, iki çocuğunuz sizden alındı ve götürülüp satıldı.”</p>
		<p>Öbür hanımefendi, “Biz kendi duygularımızdan hareketle o sınıfın duygularını anlayamayız,” dedi. Çıkardığı yün ipliği çilelerini kucağına koyuyordu.</p>
		<p>İlk konuşan hanımefendi sıcak bir tavırla, “Çok haklısınız hanımefendi, söylediğiniz gibi onlara ilişkin hiçbir şey bilemezsiniz!” dedi. “Ben onların arasında doğup büyüdüm. Bizim kadar, belki de daha yoğun duyguları <em>olduğunu</em> biliyorum!”</p>
		<p>Öbür hanımefendi esneyerek, “Öyle mi!” dedi ve kamaranın penceresinden dışarı bakarak son noktayı koymak için, söze başladığı, “bence zencilerin rahatları özgür olmaya gerek kalmayacak kadar yerinde,”yi yineledi.</p>
		<p>Ciddi görünüşlü, siyahlar giymiş, kamarasının açık kapısının yanında oturan bir rahip, “Hiç kuşkusuz Afrikalı ırkın hizmetçi olması, kötü koşullarda tutulmaları takdiriilahidir. Lanetlenmiş Kenan ili, ki o, hizmetçilerin hizmetçisi olacaktır, der Kutsal Kitap,”<a class="si-noteref epub-type_noteref" href="#f4" id="ref_f4">4</a> dedi.</p>
		<p>Ayakta duran uzun boylu bir adam, “Bakın yabancı, o metnin anlamı böyle mi yani sizce?” diye sordu.</p>
		<p>“Hiç kuşkusuz! Yıllar önce o ırkı köleliğe mahkûm etmek anlaşılmaz bir nedenden Tanrı’yı hoşnut etti, biz de buna karşı düşünceler üretmemeliyiz.”</p>
		<p>“Eh öyleyse hepimiz gidip zenciler satın alalım,” dedi adam, “Takdiriilahi buysa... değil mi Squire?” diyerek sobanın yanında elleri cebinde durmuş dikkatle konuşmayı dinleyen Haley’e döndü. Uzun boylu adam, “Evet,” diye konuşmasını sürdürdü, “hepimiz takdiriilahiye teslim olmalıyız. Zenciler satılmalı, takas edilmeli, başı ezilmeli, onlar bunun için yaratılmış. Bu bakış açısı insanın içini epey açıyor, değil mi yabancı?”</p>
		<p>“Bunu hiç düşünmedim. Pek okumadığım için söyleyecek fazla şeyim yok. Ben bu ticareti para kazanmak için yapıyorum, anlıyorsun ya?”</p>
		<p>“Böyle diyerek de sorunu başınızdan def etmiş oluyorsunuz, öyle değil mi?” dedi uzun boylu adam. “Kutsal Kitap ha! Siz de bu iyi yürekli rahip gibi Kutsal Kitap’ınızı çalışmış olsaydınız her şeyi bilirdiniz, bu da sizi bir sürü dertten kurtarırdı.” Kentucky’deki handa okurlarımıza tanıttığımız dürüst davar tüccarından başkası olmayan yabancı oturdu ve uzun, kuru yüzünde garip bir gülümseme, sigara içmeye başladı. Yüzünde son derece duyarlı ve akıllı bir anlam olan ince, uzun boylu, genç bir adam burada konuşmaya karıştı ve, “Onlar size ne yapıyorlarsa siz de onlara aynını yapın,”<a class="si-noteref epub-type_noteref" href="#f5" id="ref_f5">5</a> sözlerini yineledikten sonra, “bu da Kutsal Kitap’tan değil mi?” diye sordu.</p>
		<p>Davar tüccarı John, “Çok açık bir metin değil mi yabancı ve buradaki gafiller için ne kadar da gerekli,” dedi. Bir yandan da yanardağ gibi titremeyi sürdürüyordu.</p>
		<p>Genç adam duraladı, bir şeyler daha söyleyecek gibiydi ki, gemi ansızın duruverdi, herkes de nereye çıkacaklarını görmek için her zamanki telaşa kapıldı.</p>
		<p>John çıkarlarken adamlardan birine, “Bu gençlerin ikisi de rahip mi?” diye sordu.</p>
		<p>Adam onayladı.</p>
		<p>Gemi durduğu sırada zenci bir kadın gemiye uzatılmış kalasın üstünden çılgın gibi koşarak geldi, kalabalığa daldı, kölelerin oturduğu yere koştu, önünde “John, yaş otuz” yazan bahtsız taşınır malın boynuna kollarını doladı, hıçkırıklarla gözyaşları arasında inleyerek kocası olduğunu söylüyordu.</p>
		<p>Asıl anlatılmaya değer olan ve çok sık, her gün anlatılan, yürek tellerini yırtıp koparan, güçlünün kârı ve çıkarı adına zayıfın un ufak edilmesidir! Anlatılması da gerekmez aslında, her yeni gün onu anlatmaktadır zaten, uzun süre suskun kalsa da sağır olmayan O’nun kulağına da anlatmaktadır.</p>
		<p>İnsanlık ve Tanrı’dan söz açan genç adam kollarını kavuşturmuş bu sahneye bakıyordu. Döndüğünde yanı başında Haley’i buldu.</p>
		<p>Ağır bir dille ona, “Dostum, böyle bir ticareti nasıl, hangi cesaretle sürdürebiliyorsunuz? Şu zavallı varlıklara bir baksanıza! Şu anda ben, içten içe karımla çocuğuma kavuşacağım diye seviniyorum, beni ileri taşıyarak onlara götürmenin işareti olan kalk zili, bu adamcağızla karısını sonsuza dek ayıracak. Bunun için Tanrı sizi sorgulayacaktır,” dedi.</p>
		<p>Tüccar hiç sesini çıkarmadan döndü. Davar tüccarı genç adamın dirseğine dokundu.</p>
		<p>“Bakın ne diyorum, rahipler arasında da farklar vardır, öyle değil mi? Kenan iline lanet olsun demek bu duruma pek uygun kaçmıyor değil mi?”</p>
		<p>Haley tedirgin olmuş bir homurtu koyverdi.</p>
		<p>“Bu en kötüsü değil,” dedi John, “günü gelince hepimiz gibi Tanrı’nın karşısına çıktığında bu yapılanlar O’nun hoşuna gitmeyebilir, bence.”</p>
		<p>Haley düşünceli bir tavırla geminin öbür ucuna yürüdü.</p>
		<p>“Bundan sonraki bir ya da iki köle topluluğuyla voliyi vurursam,” diye düşünüyordu, “bu sene başka iş yapmam. Giderek daha tehlikeli oluyor.” Not defterini çıkarıp hesap yapmaya girişti, Mr. Haley’in yanı sıra birçok beyefendinin tedirgin bir vicdan karşısında buldukları bir yöntemdi bu.</p>
		<p>Gemi gururla süzülerek kıyıdan uzaklaştı ve her şey önceki gibi keyif içinde sürmeye başladı. Erkekler konuşuyor, aylak aylak geziniyor, okuyor, sigara içiyordu. Kadınlar dikiş dikiyor, çocuklar oynuyor, gemi de kendi yolunda geçip gidiyordu.</p>
		<p>Bir gün Kentucky’de küçük bir kasabaya yanaştığında Haley küçük bir iş için karaya çıktı.</p>
		<p>Prangaları, mantıklı bir çember içinde hareket etmesine izin verdiğinden, Tom geminin bordasına yanaşmış, küpeşteden dikkatsiz bakışlarla bakınıyordu. Bir süre sonra tüccarın, kollarında bir çocuk taşıyan zenci bir kadınla birlikte hızlı adımlarla döndüğünü gördü. Kadının saygı uyandıran bir giyimi vardı, peşinden zenci bir adam küçük bir sandıkla onu izliyordu. Kadın neşeyle yaklaştı, bir yandan sandığını taşıyan adamla konuşuyordu, pasarelladan yürüyerek gemiye bindi. Zil çaldı, buhar makinesi tısladı, makineler homurdanıp öksürdü ve gemi nehrin aşağısına doğru uzaklaştı.</p>
		<p>Kadın alt güvertedeki kutularla balyaların arasında yürüdü, oturarak çocuğuyla neşe içinde cıvıldamaya koyuldu.</p>
		<p>Haley geminin içinde bir-iki tur attıktan sonra gelip kadının yanına oturdu ve ilgisiz bir tonda bir şeyler söylemeye başladı.</p>
		<p>Tom çok geçmeden kadının alnının kara bir bulutla ağırlaştığını gördü, adamı hızlı hızlı dehşetle yanıtlıyordu.</p>
		<p>Tom onun, “İnanmıyorum, buna inanamam!” dediğini duydu. “Beni kandırıyorsunuz.”</p>
		<p>Adam bir kâğıt çıkardı.</p>
		<p>“İnanmıyorsan buraya bak! Bu yılın satış faturası, üstünde de sahibinin adı yazılı, üstelik peşin para verdim, bunu da söyleyebilirim, işte bu kadar!”</p>
		<p>Kadın artan bir sıkıntı ve heyecanla, “Efendimin beni aldattığına inanmıyorum, doğru olamaz!” dedi.</p>
		<p>“Burada okuma bilen herkese sorabilirsin. İşte!” diyerek yanından geçmekte olan adama uzattı. “Şunu okur musunuz? Bunun ne olduğunu söylediğimde bu kız bana inanmıyor.”</p>
		<p>“John Fosdick imzasıyla bir satış faturası,” dedi adam. “Gördüğüm kadarıyla Lucy ile çocuğu adına düzenlenmiş.”</p>
		<p>Kadının heyecanlı telaşlı, itirazları çevresine bir kalabalık toplamıştı, tüccar bu heyecanın nedenini kısaca onlara açıkladı.</p>
		<p>Kadın, “Bana kocamın çalıştığı hana, aşçı olarak çalışmak için Louisville’e gittiğimi söyledi, efendimin kendi ağzıyla bana söylediği bu, yalan söylediğine inanamıyorum,” dedi.</p>
		<p>İyi huylu biri izlenimini bırakan bir adam, “Ama seni satmış zavallı kadıncağızım, bundan hiç kuşku yok,” dedi. Bir süredir kâğıtları incelemekteydi. “Evet yapmış, bu işte yanlışlık yok.”</p>
		<p>Kadın, “Öyleyse bunu konuşmaya gerek yok,” diyerek ansızın son derece sakinleşti, çocuğunu kollarıyla daha sıkı sardı, sandığının üstüne oturdu ve sırtını dönüp ilgisizce denize bakmaya başladı.</p>
		<p>Tüccar, “Sonunda boş vermeye karar verdi. Kız yiğit çıktı,” dedi.</p>
		<p>Gemi ilerlerken kadın sakin görünüyordu, başının üstünden şefkatli bir ruh gibi güzel, yumuşacık bir yaz esintisi geçti, yelpazelediği alnın esmer mi, açık renk mi olduğunu asla sorgulamayan tatlı bir rüzgâr. Gün ışığının suda, altın dalgacıkların içinde parladığını gördü, dinginlik ve haz dolu, neşeli sesler dört bir yanında konuşuyordu, onun yüreğiyse ortasına koca bir taş düşmüş gibi ezilmiş yatıyordu. Bebek, kucağında ayağa kalktı, küçük elleriyle annesinin yanaklarını okşamaya başladı, zıplayarak, sevinçle haykırarak, yarım yamalak konuşmaya uğraşıyor, onu canlandırmaya kararlı görünüyordu. Kadın ansızın bebeğini bağrına basarak kollarıyla sımsıkı sardı ve çocuğun kaygılı, masum yüzüne bir, ardından bir tane daha gözyaşı damladı, kadın giderek sakinleşiyor gibiydi, çocukla ilgilenerek kendisini oyalıyordu.</p>
		<p>On aylık bir oğlan olan çocuk, yaşına göre az rastlanır ölçüde iri ve güçlüydü, kollarıyla bacakları tosun gibiydi. Bir an bile yerinde durmuyor, yaptıklarıyla annesinin sürekli onu tutmasını, o sıçrayıp duran hareketliliğe göz kulak olmasını zorunlu kılıyordu.</p>
		<p>Adamın biri ansızın karşısında durdu, elleri cebindeydi.</p>
		<p>“Esaslı bir oğlan!” dedi. “Kaç yaşında?”</p>
		<p>“On buçuk aylık.”</p>
		<p>Adam, çocuğa ıslık çaldı, ona bir parça çubuk şeker uzattı, çocuk açgözlülükle kaptığı gibi doğru bir bebeğin ambarına, yani ağzına attı.</p>
		<p>“Amma da antika çocuk! Neyin ne olduğunu iyi biliyor!”</p>
		<p>Bir ıslık daha çaldı ve yürüyüp gitti. Geminin öbür ucuna vardığında bir kutu yığınının tepesinde sigara içmekte olan Haley’in karşısına geçti. Yabancı, kibritini çıkarıp bir puro yakarken, “Buralarda epey ar namus yerinde eksik etekleriniz var bakıyorum,” dedi.</p>
		<p>“Bence eli yüzü de oldukça <em>düzgün</em>,” dedi Haley dumanları ağzından çıkararak.</p>
		<p>“Güney’e mi götürüyorsunuz onu?”</p>
		<p>Haley onaylayarak sigara içmeyi sürdürdü.</p>
		<p>“Ekim alanına mı?”</p>
		<p>“Ekim işi için bir sipariş doldurmaya çalışıyorum, sanırım onu da aralarına katacağım. İyi bir aşçı olduğunu söylediler, o işte kullanabilirler ya da pamuk toplatırlar. Bu işe uygun parmakları var, baktım. Her iki işten biri için satarım nasıl olsa.”</p>
		<p>Haley purosunu bitirdi.</p>
		<p>“Ekim alanlarında çocukları istemiyorlar,” dedi adam.</p>
		<p>Haley yeni bir puro yakarak, “İlk fırsatta onu satacağım,” dedi.</p>
		<p>“Biraz ucuza satarsınız belki,” dedi yabancı. Kutuları üst üste koyup rahatça oturdu.</p>
		<p>“Onu bilmem. Epey açıkgöz bir çocuk. Dimdik oturuyor, tombul, güçlü, eti taş gibi kaskatı!”</p>
		<p>“Çok doğru ama bu durumda gideri çok demektir, henüz çok küçük.”</p>
		<p>“Saçma! Zenciler kolay büyür, köpek enciğinden farkları yoktur onların. Bir aya kalmaz ortalıkta koşuşmaya başlar.”</p>
		<p>“Ona bakmaya çok uygun bir yerim var, elde bulundurduklarımın sayısını artırmam gerekiyor. Aşçımız çocuğunu geçen hafta yitirdi, sanırım orası bu çocuğu büyütmek için iyi bir yer.”</p>
		<p>Haley ile yabancı bir süre sessizce purolarını içtiler, hiçbiri konuşmanın can alıcı sorusunu öne sürmeye hevesli görünmüyordu. Sonunda adam özetledi:</p>
		<p>“Nasılsa elinizden çıkarmak zorunda olduğunuzu göz önüne alırsak onun için on dolardan çok istemeyi düşünmüyorsunuzdur değil mi?”</p>
		<p>Haley başını sallayarak berikini şaşırtan bir biçimde tükürdü.</p>
		<p>“Olmaz, hiç yolu yok,” dedi ve yine purosunu içmeye koyuldu.</p>
		<p>“Eh, yabancı ne alacaksınız öyleyse?”</p>
		<p>“Şimdi bakın, o çocuğa ben de <em>bakabilirim </em>ya da baktırabilirim, böylesine az rastlanır, çok da sağlıklı, altı aya kalmaz yüz dolar eder, bir-iki yıl sonra da adamını buldun mu iki yüz getirir, o yüzden şimdi elliden bir sent aşağıya vermem.”</p>
		<p>“Aa, yabancı, bu gerçekten gülünç!” dedi adam.</p>
		<p>Haley başının kararlı bir onaylama hareketiyle, “Gerçek bu!” dedi.</p>
		<p>“Otuz veririm ama bir sent fazla olmaz.”</p>
		<p>Haley yeni bir karar almış gibi yine tükürdü.</p>
		<p>“Bakın ne yapacağımı söyleyeyim size. Farkı bölüp kırk beş diyorum, en son yapabileceğim de bu kadar.”</p>
		<p>Bir anlık suskunluktan sonra, “Tamam anlaştık!” dedi adam.</p>
		<p>Haley de, “Tamam,” dedi. “Nerede iniyorsunuz?”</p>
		<p>“Louisville’de.”</p>
		<p>“Louisville. Çok güzel, akşam karanlığında varırız oraya. Çocuk uyumuş olur, her şey güzelce işler, ağlama mağlama olmadan usulca alırsınız, güzelce olur, ben her şeyi sessiz sedasız yapmayı severim, heyecandan, telaştan nefret ederim.”</p>
		<p>Böylece adamın çek defterinden tüccarınkine paralar ve faturalar aktarıldıktan sonra tüccar purosunu bitirdi.</p>
		<p>Gemi, Louisville Rıhtımı’nda durduğunda parlak, dingin bir akşamdı. Kollarında çocuğuyla oturan kadını ağır bir uyku sarmıştı. İskelenin adının bağırıldığını duyunca, yere yaydığı pelerininin üstünde, kutuların arasında oluşturuverdiği beşiğimsi yuvacığa çocuğunu alelacele yerleştirip rıhtıma üşüşen otel garsonları arasında kocasını görmek umuduyla küpeşteye koştu. Bu umutla küpeşteden iyice sarkarak uzandı, gözlerini kıyıda hareket eden kafaların üstünde dikkatle gezdirdi, bu arada çocukla arasına bir kalabalık girdi.</p>
		<p>Haley, uyuyan çocuğu kapıp yabancıya verirken, “Şimdi tam zamanı,” dedi. “Sakın şimdi uyandırayım da ağlatayım demeyin, kız kızılca kıyameti koparır.”</p>
		<p>Adam sarılı çocuğu dikkatle aldı, çok geçmeden rıhtımdan yukarı giden kalabalığın arasında gözden yitti.</p>
		<p>Gemi gıcırdaya homurdana, oflaya poflaya rıhtımdan palamar çözüp de yavaştan yola koyulmaya başladığında kadın yerine döndü.</p>
		<p>Tüccar orada oturuyordu ve... çocuk gitmişti!</p>
		<p>Kadın müthiş bir şaşkınlık içinde, “Neden, neden, nerede...” diye bir şeyler söylemeye başladı.</p>
		<p>Tüccar, “Lucy çocuğun gitti, nasılsa eninde sonunda öğreneceksin. Onu Güney’e götüremeyeceğini biliyordum, elime birinci sınıf bir aileye satma fırsatı geçti, onlar senden daha iyi yetiştirir.”</p>
		<p>Tüccar bu noktada Kuzey’in bazı vaiz ve politikacılarınca atılan Hıristiyanlık ve politik kusursuzluğa ilişkin bir söylev vermeye koyulmuştu. Bununla vicdanının hakkından geldi. Çocuk çaba ve eğitimle adam gibi bir yere gelebilirdi. Onun adına tek dilediği buydu. Annesi de aynısını dilemeliydi. Kadının ona çevirdiği o müthiş ıstıraplı, çılgın ve sonsuz umutsuzluk dolu bakış az kaşarlanmış birini rahatsız edebilirdi ama Haley buna alışıktı. Aynı bakışı yüzlerce kez görmüştü. Bu tür şeylere de alışabilirsiniz, devletin çıkarları uğruna Kuzey toplumunu buna alıştırmak için son zamanlarda gösterilen çabalarsa büyük bir göstergeydi. Kölelik işleyen bir sistemdi. Bu nedenle tüccar o kapkara çizgilerdeki acıyı, sıkılmış yumrukları, boğulurcasına alınıp verilen solukları ticaretin gereği olarak gördü ve kadının bağırıp çağırarak gemide kargaşa çıkarıp çıkarmayacağını hesapladı yalnızca. Bu özel düzenin tüm yandaşları gibi o da gürültü ve kargaşadan nefret ederdi.</p>
		<p>Ne var ki kadın bağırmadı. Vuruş, bağırıp gözyaşı dökemeyecek kadar dosdoğru yüreğinin gözüne rastlamıştı.</p>
		<p>Kadın sersem gibi oturdu. Gevşemiş elleri iki yanından ölü eli gibi sarkıyordu. Gözleri dümdüz karşıya bakıyor ama hiçbir şey görmüyordu. Geminin tüm gürültüsüyle mırıltısı, makinelerin homurtusu sersemlemiş kulağında düşteymişçesine birbirine karışıyordu. Şaşkınlıkta donmuş, zavallı yüreğinin çektiği had safhadaki acıdan ne çığlığı ne de yaşı kalmıştı. Kadın son derece sakin görünüyordu.</p>
		<p>Çıkarını düşünen tüccar da en az bu işlere göz yuman politikacılar kadar insancıldı. Durum her elverdiğinde suçu düzene atıyor ve yüreğini ferahlatıyordu.</p>
		<p>“Bu sana önceleri çok zor gelecek biliyorum Lucy ama senin gibi akıllı ve mantıklı bir kız kendini bırakmayacaktır. Görüyorsun ya bu <em>gerekli</em> ve başka çare de yok!”</p>
		<p>“Ah, yapmayın efendi yapmayın!” dedi kadın. Sesi boğulan biri gibi çıkmıştı.</p>
		<p>Adam diretiyordu.</p>
		<p>“Sen akıllı bir kadınsın Lucy, seninle iyi geçinmek, seni nehrin aşağısında güzel bir yere yerleştirmek istiyorum, yakında başka bir koca da bulursun, senin gibi hoş bir kız...”</p>
		<p>“Ah efendim, <em>tek isteğim</em> şu anda benimle konuşmamanız,” dedi kadın. Sesinde öyle diri öyle capcanlı bir elem vardı ki, tüccar iş yapma yöntemlerini aşan bir şeyle karşı karşıya olduğunu hissetti. Ayağa kalktı, kadınsa arkasını döndü ve başını pelerinine gömdü.</p>
		<p>Tüccar bir süre yukarı aşağı yürüdü, arada durup ona bakıyordu.</p>
		<p>Kendi kendine konuşarak, “Epey zor gelir ama kendi haline bırakmalı biraz. Çalışıp terlesin, yavaş yavaş yola gelir.”</p>
		<p>Tom bu işi baştan sona izlemişti ve olacakları eksiksiz tahmin edebiliyordu. Yapılan Tom’a son derecede dehşet verici ve kötülük dolu görünüyordu, kurban da zavallı, cahil kara canlardı! Tom genelleştirmeyi ve genişlemiş bakış açıları edinmeyi öğrenememişti. Bazı Hıristiyan bakanlarca aydınlatılmış olsaydı daha olumlu düşünebilir, bunu gündelik bir alışverişin bir ayrıntısına indirgeyebilirdi. Hem bu ticaret yerleşmiş bir geleneğin de can damarıydı üstelik. Amerikalı ilahî bir aklın, Dr. Joel Parker’ın dediği gibi, “Toplumsal yaşam ve ev yaşamında birinden ayrılmayı istememek kadar kötü bir şey yoktu.” Ne var ki Tom gördüğümüz gibi okuması Yeni Ahit’le sınırlı kalmış garip, cahil bir adam olarak ancak Kutsal Kitap’ın sahneleriyle avunuyor, bu tür sahnelerde kendini rahatlatıp avutacak yönler bulamıyordu. Ezilmiş bir kamış gibi kutuların üstünde yatan zavallı acılı şeyin yaşadığı <em>yanlışlar</em> adına içinde canı kanıyordu; bozguna uğramış, yaşayan, kanayan ama yine de ölümsüz olan bu<em> şeyi</em> Amerikan Eyalet Yasası soğukkanlılıkla arasında yattığı çıkınlar, denkler ve kutularla birlikte sınıflandırıyordu.</p>
		<p>Tom yaklaştı, bir şeyler söylemeye çalıştı ama kadın yalnızca inledi. Tom yüreğinden gelerek gözyaşları yanaklarından süzülerek göklerdeki bir sevgiden, merhamet eden bir İsa’dan, sonsuz bir evden söz etti, ne var ki kadının kulağı acıyla sağırlaşmıştı ve inmeli yüreği hissetmiyordu.</p>
		<p>Gece geldi, dingin, kımıltısız, muhteşem: sayısız ve kutsal melek gözleriyle aşağılara ışık saçan, göz kırpan, güzel ama suskun gece. O uzak gökte ne bir konuşma ne bir dil, ne acıyan bir ses ne de yardım eden bir el vardı. Birbiri ardına iş ve haz sesleri sona erdi, gemide herkes uyuyor, pruvaya vuran dalgacıklar açıkça duyuluyordu. Tom bir kutunun üstüne uzandı ve orada yatarken takatsiz, yere kapanıp kalmış kadıncağızdan kulağına boğuk bir hıçkırık ya da ağlama çalındı.</p>
		<p>“Ah ne yapacağım? Ah Tanrı’m, ah iyi Tanrı’m, n’olur bana yardım et!”</p>
		<p>Sonra ara ara duyulan bu mırıltı suskunluğun içinde yitip gitti.</p>
		<p>Gece yarısı Tom ansızın irkilerek uyandı. Önünden geminin yan tarafına doğru hızla siyah bir şey geçti, derken bir su şapırtısı duydu. Hiç kimse bir şey görmedi, duymadı. Tom başını kaldırdı, kadının yeri boştu! Kalktı, boş yere arandı. Zavallı kanayan yürek sonunda durmuştu ve nehir, onun üstünü hiç örtmemişçesine bir parlaklıkla dalgalanıyor, göz göz oluyordu.</p>
		<p>Sabır! Sabır! Böyle yanlışlara yüreği öfkeyle şişen sizler. Acının tek bir nabız atışı, zulüm görenlerin tek bir damla yaşı Acıların Sahibi Ulu Tanrı tarafından unutulmamıştır. Siz de O’nun gibi sabırla katlanın, aşkla çalışın, O’nun Tanrı olduğuna ne kadar kuşku yoksa, Kurtarıcı olduğuna da o kadar yoktur.</p>
		<p>Tüccar erkenden dipdiri uyandı ve canlı malını görmeye geldi. Şimdi şaşkınlıkla çevresine bakınma sırası ondaydı.</p>
		<p>“Bu kız nerede?” diye Tom’a sordu.</p>
		<p>Düşüncelerini kendine saklamanın akıllılığını öğrenmiş olan Tom kendini gözlem ve kuşkularını açıklayacak durumda hissetmedi, bilmediğini söylemekle yetindi.</p>
		<p>“Ben uyanıktım ve gemi her durduğunda baktım, o yüzden yanaşılan yerlerden hiçbirinde inmediğinden hiç kuşkum yok. Bu konuda asla başkalarına güvenmem,” dedi tüccar.</p>
		<p>Bu konuşma özellikle ona ilginç gelecek bir şey varmışçasına Tom’a hitaben yapılmıştı. Tom hiç sesini çıkarmadı.</p>
		<p>Tüccar gemiyi baştan kıça, kutuların, balyaların, varillerin arasına varıncaya kadar, kazan dairesi, bacalar da olmak üzere boş yere aradı.</p>
		<p>“Bak Tom, bu konuda dürüst olmanı istiyorum.” Arama sonuç vermeyince Tom’un durduğu yere gelmişti. “Bu konuda bir şey biliyorsun. Hayır deme, bildiğini biliyorum. Kızın saat onda buraya uzandığını gördüm, on ikide de, bir ile iki arasında da buradaydı, kalktığımda yoktu, sen de bu süre içinde hep orada uyudun. Şimdi, sen bir şey biliyorsun. Hiç kaçarın yok.”</p>
		<p>“Eh, efendim,” dedi Tom, “sabaha doğru bir şey bana süründü, uyanır gibi oldum, sonra da büyük bir şapırtı duyunca iyice uyandım, kız gitmişti. Tüm bildiğim bu.”</p>
		<p>Tüccar çok büyük bir şaşkınlığa uğramadı, daha önce de söylediğimiz gibi sizin alışık olmadığınız birçok sıra dışı olaya o alışıktı. Ölümün varlığı bile onda hatırı sayılır bir ürperti uyandırmazdı. Birçok kez görmüştü, ticaret yaparken onunla karşılaşmış, tanış olmuşlardı, ölüm için düşündüğü, mal işlemleri konusunda çok haksızca zorluk çıkaran çetin bir müşteri olduğuydu, onun için de yalnızca bir bagajdan başka şey olmayan kıza sövdü ve şanssızlık diz boyu, diye düşündü, işler böyle giderse bu yolculukta sent kazanamayacaktı.</p>
		<p>Kısaca kendini kesinlikle kullanılmış hissediyordu ama bu konuda yapılabilecek bir şey yoktu. Kadın koskoca anlı şanlı Amerika bile istese, onun gibi bir kaçağı asla geri vermeyecek bir konuma kaçmıştı.</p>
		<p>Tüccar küçük hesap defterini alıp hoşnutsuzluk içinde oturdu ve yitik bedeni ve ruhu <em>“Kayıplar”</em> başlığı altına yazdı.</p>
		<p>“Bu tüccar şaşırtıcı bir yaratık değil mi? Öyle duygusuz ki! Gerçekten çok korkunç!”</p>
		<p>“Aa ama kimse bu tüccarlar için iyi bir şey düşünmüyor ki, tüm dünyada aşağılanır, doğru dürüst hiçbir insan topluluğuna alınmazlar.”</p>
		<p>İyi de, bu tüccarı yapan kim, beyefendi! En çok suçlanması gereken kim? Aydınlamış, kültürlü, akıllı adam; tüccarın kaçınılmaz sonuç olduğu sistemi ya da o zavallı tüccarı kim destekliyor?</p>
		<p>Tüccarı ayartıp bozarsan, bu ticareti isteyen toplumsal kayıtsızlığı artık tüccarın bundan hiç utanmayacağı bir noktaya getirirsen, hangi konuda ondan daha iyi olursun? Sen eğitimlisin o cahil mi yani, sen yüksektesin de o alçakta mı, sen incelmişsin de o kaba mı kalmış, yoksa sen yeteneklisin de o sıradan mı?</p>
		<p>Böyle bakıldığında Kıyamet Günü’nde ona, sana gösterilecek olandan daha fazla hoşgörü gösterilebilir.</p>
		<p>Yasal ticaretin bu küçük olayları söz konusu olduğunda Amerikan yasa yapıcıların hepten insanlıktan yoksun olduğunun düşünülmemesini rica etmeliyiz. Bu tüccarı korumak ve yaşatmak, bu ticareti kollamak kolay mı? Büyük adamlarımızın <em>yabancı</em> köle ticaretine karşı bağırıp çağırarak nasıl karşı çıktıklarını, mücadele ettiklerini bilmeyen var mı? Bu konuda büyük çabalarıyla yüreğimize su serpen Clarkson’lar ve Wilberforce’lar diye iki harika yol gösterici çıkmıştır. Afrika’dan zenciler alıp satmak öyle korkunç ki, sevgili okur, bu akla bile getirilmemeli! Ama Kentucky’den alıp satalım derseniz... O başka!</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f3"><a class="si-backref" href="#ref_f3">3</a><span class="si-footnote-text">. Eski Ahit, “Yeremya”, 31:15. (Y.N.)</span></div>
		<div class="si-footnote html5_aside epub-type_footnote" id="f4"><a class="si-backref" href="#ref_f4">4</a><span class="si-footnote-text">. Eski Ahit, “Yaratılış”, 9:25. (Y.N.)</span></div>
		<div class="si-footnote html5_aside epub-type_footnote" id="f5"><a class="si-backref" href="#ref_f5">5</a><span class="si-footnote-text">. Yeni Ahit, “Matta”, 7:12. (Y.N.)</span></div>
	</div>
</body>
</html>