<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
	<title>Tom Amcanın Kulübesi</title>
	<link href="main.css" rel="stylesheet" type="text/css"/>
</head>
<body class="chapter epub-type_chapter">
	<div class="container html5_section">
		<h1>45 <span class="inline">Son sözler</span></h1>
		<p>Yazara ülkenin değişik yörelerinden gelen mektuplarda öykünün doğru olup olmadığı sorulmuştur, onunsa tüm sorulara tek bir yanıtı vardır: Öyküyü oluşturan her olay büyük ölçüde gerçektir, çoğu ya kendi kişisel ya da yakın arkadaşlarının gözlemidir. Yazar ya da arkadaşları burada sunulan hemen her kişiyi gözlemlerinin kopyası olarak aktarmışlardır, konuşmaların pek çoğuysa ya her sözcüğünü kendi duyduğu ya da ona anlatılan konuşmalardır.</p>
		<p>Eliza’nın görünüşüyle ona verilen kişilik yaşamdan alınmış çizgilerdir. Tom Amca’nın lekelenmemiş doğruluğu, dindarlığı, dürüstlüğü yazarın bildiği kadarıyla değişik olaylarla gelişmiştir. Bunlardan kimi aşırı ölçüde acı ve hoş bir güzelliği olan kimi de son derece çarpıcı olaylardır ancak ortak yönleri çok fazladır. Ohio Nehri’nde annenin buzların üstünden atlayarak karşıya geçmesi, çok bilinen bir olaydır. İkinci bölümdeki “Yaşlı Prue”nun öyküsü yazarın erkek kardeşinin, New Orleans’ta büyük bir tüccarın malikânesinde muhasebecilik yaparken tanık olduğu bir olaydır. Aynı kaynaktan ekici Legree kişiliği çıkmıştır. Yine yazarın kardeşinin aktardığına göre; bir pamuk ekimi alanını gezerlerken bu adam ona demirci çekici ya da demir bir gülleye benzeyen yumruğunu göstermiş, zencileri yere sermekten nasır tuttuğunu söylemiştir. Kardeşi bunun ardından da, “Oradan çıkınca derin bir soluk aldım, kendimi insan yiyen devin mağarasından kaçmış gibi duyumsuyordum,” diye eklemiştir. </p>
		<p>Tom’un acı yazgısının ülkemizde hâlâ yaşayan tanıklarca da doğrulanabilecek sayısız benzeri vardır. Tüm Güney eyaletlerde bir zamanlar zenci ırkından birinin bir beyaza karşı tanıklık edemeyeceğinin hukuksal bir düstur olduğu anımsanmalıdır. Tutkusu çıkarlarına baskın olan birinin ya da ilkeleri ve insanlığı iradesine karşı koyan bir kölenin olduğu her yerde böyle bir dava görülebilir. Bu nedenle ve daha birçok yanlış yasa nedeniyle, aslında ne kölenin yaşamı korunabilir ne de efendinin kişiliği. Düşünülemeyecek kadar çarpıcı olaylar olanak buldukça toplumun kulağına ulaşır ancak dinleyicilerin söylediği bazı şeyler olaydan daha çarpıcıdır.</p>
		<p>“Bu tür olaylar var, her zaman da olacak ama bu çoğunluğu örneklemiyor.”</p>
		<p>New England yasaları, mahkemeye çıkarılma olasılığı olmaksızın kişinin her zaman kölesine işkence edip ölümüne neden olabileceği biçimde düzenlenseydi bu durum aynı rahatlıkla karşılanabilir miydi?</p>
		<p>“Bu olaylar binde bir olur, çoğunluğu yansıtmaz,” denebilir miydi? Bu haksızlık kölelik düzeninin yapısında vardır ve onsuz var olamaz.</p>
		<p>Pearl’ün alınışından sonra güzel kızların orta yerde, utanmazca yapılan satışlarının adı kötüye çıkmıştı. Aşağıdaki alıntıyı, o davayı savunan yasal dava vekillerinden biri olan Horace Mann’ın konuşmasından alıyoruz.</p>
		<blockquote>
			<p>1848 de <em>Pearl</em> adlı üç direkli yelkenli gemiyle Columbia’dan kaçmaya kalkışan yetmiş altı kişiyle savunmalarına yardım ettiğim subayların yanı sıra tavır ve beden olarak bu işten anlayanların tam not verecekleri, herkesin dikkatini çeken birkaç da genç, sağlıklı kız vardı. Elizabeth Rassel bunlardan biriydi. Hemen köle tüccarının pençesine düşmüş, New Orleans pazarı onun da kıyameti olmuştu. Bu yazgıdan kızı görenlerin tümünün de yüreği sızlamıştı. Bedelini verip geri almak için bin sekiz yüz dolar önerdiler. Kimi önerenlerin bunu ödedikten sonra pek paraları kalmayacaktı ama köle tüccarı amansızdı. New Orleans’a gidecekken neyse ki Tanrı acıdı da, yarı yolda kızı öldürdü. Aynı yerde Edmundson adlı iki kız kardeş daha vardı. Aynı pazara gönderilmek üzereyken büyük kız, sahibi olacak alçağa Tanrı aşkına onları bırakması için yalvardı. Adam da pek çok güzel giysiye ve eşyaya kavuşacağını söyleyerek onunla alay etti. Kız da, “Evet bu yaşamda bu çok hoş olabilir ama ya öbür yaşamda ne olacak?” diye sordu.</p>
			<p>Onlar da New Orleans’a gönderildi ama sonradan müthiş bir paraya bedelleri ödenip geri alındılar. Bundan da Emmeline ile Cassy’nin öyküsünün birçok eşi olabileceği doğrulanmıyor mu?</p>
		</blockquote>
		<p>Hakseverlik olgusu da St. Clare’e verilen düşünce güzelliğiyle gönül bolluğunun kesinlikle bir benzeri olabileceğini düşündürtür yazara. Aşağıdaki alıntı bunu göstermektedir.</p>
		<blockquote>
			<p>Birkaç yıl önce genç bir Güneyli bey çocukluğundan beri ona hizmet eden en sevdiği hizmetçisiyle Cincinnati’deydi. Genç köle bu ayrıcalığı özgürlüğünü sağlamak için kullandı ve genç bir Quaker’lının koruyuculuğuna koştu. Quaker’lıysa bu tür olaylar açısından mimliydi. Kölenin sahibi son derece öfkelendi. Kölesine her zaman öylesine hoşgörülü davranmıştı, onun kendisine olan sevgisine güveni öyle tamdı ki, onu isyan etmemeye ikna etmeyi denemek istedi. Quaker’lıyı ziyarete gittiğinde öfkesi burnundaydı; ama öylesine az rastlanır içtenlikte bir açıkyürekliliği vardı ki, az sonra adamın köle adına yaptığı konuşmalar ve karşı çıkışları karşısında sustu. Olayın bir de duymadığı, üzerine kafa yormadığı bir yanı vardı demek. Hemen Quaker’lıya, kölesi yüzüne karşı özgür olmanın kendi isteği olduğunu söylerse onu azat edeceğini söyledi. Hemen bir konuşma yapılarak genç efendisince Nathan’a herhangi bir konuda yakınma olup olmadığı soruldu.</p>
			<p>“Hayır efendim,” dedi Nathan. “Bana hep iyi davrandınız.”</p>
			<p>“Peki öyleyse neden beni terk etmek istiyorsun?”</p>
			<p>“Efendim ölebilir sonra beni kim alacak? Özgür bir adam olmayı yeğliyorum.”</p>
			<p>Bir süre bu yanıtı düşünen genç efendi, “Nathan, ben de senin yerinde olsam aynı şeyi düşünürdüm, özgürsün,” dedi.</p>
		</blockquote>
		<p>Hemen azat kâğıtlarını hazırladı. Yeni bir yaşama başlarken onu desteklemek için akıllıca kullanılmak üzere Quaker’ lıya biraz parayla, genç adama çok nazik, çok akla yatkın bir referans mektubu bıraktı. Bu mektup bir süre sonra yazarın eline geçti. Yazar, Güneyli kişilerin çoğunda olan bu soyluluk, insanlık ve eli açıklığa hakça davranmış olduğunu umuyor.</p>
		<p>Böyle örnekler bizi kendimiz karşısında duyduğumuz müthiş umutsuzluktan kurtarıyor ama yazar dünyayı tanıyan herkese böyle insanlar her yerde <em>bulunur mu</em> diye de soruyor.</p>
		<p>Yazar, araştırmayı çok acı verici bulduğu ve ışığa, uygarlığa öncü olan durumların da kesinlikle zamanla unutturacağı düşüncesiyle yıllar boyu kölelik üstüne bir şey okumaktan da, o konudan söz etmekten de kaçınmıştır. 1850’deki yasal düzenlemelerden sonra müthiş bir şaşkınlık ve dehşetle insancıl, Hıristiyan kişilerin iyi kentlilere düşen bir görev gereği kaçak tutukluların köle olmalarını salık verdiğini duyduğunda, Kuzey’in özgür eyaletlerinin dört bir yanındaki iyi yürekli, sevecen, saygın insanların Hıristiyanlığın asal görevinin bu olduğunu tartışmaları kulağına geldiğinde yaptığı yalnızca düşünmek oldu. Bu insanlar ve Hıristiyanlar köleliğin ne olduğunu biliyor olamazlardı, öyle olsaydı, böyle bir soruyu asla tartışmaya açmazlardı. Daha sonra yazar bu konuyu <em>yaşamın acı bir gerçeği</em> olarak sergileme isteği duydu. Yazar bu olayın en iyi ve en kötü yüzünü dürüstçe göstermeye çabalamıştır. <em>İyi</em> yüzü konusunda başarılı olmuş olabilir ama ah! Beri yanda ölümün kucağında ve gölgesinde yatan, dile getirilmemiş olanları kim anlatacak? Güney’in gönlü bol, soylu düşünceli kadınlarıyla erkekleri! Erdemi, yüce gönüllülüğü ve kişiliklerinin saflığı karşılaştıkları katı yargılardan büyük olan sizler! Yazarın yardım istediği sizlersiniz. Ruhunuzun en gizli yerinde, en özel içsel çelişkilerinizde bu kötü düzende gizlenen, gölgede kalan, çok daha kötü bir şey, bir felaket olduğunu düşünmediniz mi? Başka türlü olabilir mi zaten? <em>İnsan</em> tümüyle sorumsuz gücü olan bir yaratık olmuş mudur hiç? Peki kölelik düzeni, kölelerin yasal tanıklığını yadsımak, köle sahibi olan her bireyi sorumsuz bir despot yapmış olmuyor mu? Bu konuda işlevsel sonucun ne olacağını çıkarmakta insan zorlanabilir mi? Böyle bir şeyi kabullenecek olursak onurlu, haktanır, insancıl olan sizler için geçerli olan toplumsal duyarlılık, vicdansız, kaba, aşağılık olanlar için onlara özgü başka biçimde, farklı bir toplumsal duyarlılık olarak da geçerli değil midir? Bu vicdansız, kaba, aşağılıklar köle yasasıyla en iyi, en temiz adamlarla aynı sayıda köleye sahip olamazlar mı? Dünya yüzünde onurlu, doğru, düşünceli, merhametli insanların çoğunlukta olduğu bir yer var mıdır?</p>
		<p>Amerikan yasalarında köle ticareti artık korsanlık olarak görülmektedir. Ne var ki Afrika kıyılarında eskisi gibi sürmekte olan köle ticareti Amerikan köleciliğinin kaçınılmaz eşlikçisi ve sonucudur. Ya bu işin kalp kırıklıklarıyla dehşeti <em>anlatılabilir mi</em>? Yazar şu anda bile binlerce yüreği yaran, binlerce aileyi dağıtan ve umarsız, duyarlı bir ırkı çılgın bir umutsuzluğa salan şiddetli acının bize yalnızca silik bir gölgesini, loş bir görüntüsünü vermiştir. Hâlâ yaşayanlar arasında, bu kahrolası alışveriş yüzünden evlatlarını öldürmeye itilen anneleri tanıyanlar vardır. Kendileri de korkunç felaketlerden kaçmak için ölümü bir sığınak olarak aramışlardır. Her gün, her saat kıyılarımızda Amerikan yasalarının ve İsa’nın haçının gölgeleri altında meydana gelen olayların korku verici gerçekliği, böyle bir acı öykünün ne yazılabilir, ne konuşulabilir ne de kavranabilir oluşuyla eşdeğerdir.</p>
		<p>Şimdi, Amerika’nın kadınlarıyla erkekleri, bu önem verilmeyecek, özür dilenip suskunlukla geçiştirilecek bir şey midir? Bu kitabı bir kış akşamı ateşin alazında okuyan Massachusetts’li, New Hampshire’lı, Vermont’lu, Connecticut’lı çiftçiler! Main’ in yüreği pek denizcileriyle gemi sahipleri! Bu, destekleyeceğiniz, yüreklendireceğiniz bir şey midir? New York’un yürekli, eli açık adamları, Ohio’nun zengin, neşeli çiftçileri ve siz, geniş kırlık eyaletler, yanıt verin, bu koruyacağınız, destekleyeceğiniz bir şey midir? Siz de, Amerika’nın anaları! Çocuklarınızın beşiği başındayken onlarda duyduğunuz kutsal sevgiyle, onun lekesiz, güzel bebekliğinden aldığınız hazla büyürken, size yol gösteren, ona yol gösteren analık merhametiniz, eğitimi için duyduğunuz kaygı, sonsuz esenliği için okuduğunuz dualar değil mi insanı sevmeyi, anlamayı öğreten? Sizin bu duygularınızın tümü onda da olan ama bağrındaki çocuğunu korumak, yol göstermek ya da eğitmek için tek bir yasal hakkı olmayan anneye acımanız için yalvarıyorum size! Çocuğunuzun hastalığının, asla unutamayacağınız ölen gözlerinin, ne yardım edebilir ne kurtarabilirken yüreğinizi buran o son ağlamalarının, o boş beşiğin kimsesiz perişanlığının ve o suskun çocuk odasının yanı başında Amerikan köle ticaretiyle sürekli çocuksuz bırakılan analara acımanız için yalvarıyorum! Söyleyin bakalım Amerika’nın anaları, bu savunulacak, yakınlık duyulacak, sessizce geçiştirilecek bir şey midir?</p>
		<p>Özgür eyaletlerin bununla bir ilgisi olmadığını, hiçbir şey yapamayacaklarını mı söylüyorsunuz? Tanrı katında bu doğru diyorlar ama değil. Özgür eyaletlerde bu düzeni savunan, destekleyen ve buna katılan kişiler, eğitimi ve geleneği <em>olmayan</em> Güneylilerden Tanrı katında daha suçlular.</p>
		<p>Geçmişte özgür eyaletlerdeki analar, hissetmeleri gerektiği gibi hissetselerdi, oğulları bu işin yöneticileri olarak çalışmaz, herkesin bildiği gibi de kölelerin en amansız efendileri olmazlardı. Özgür eyaletlerin oğulları ulusal yapımız içinde köleliğin suç ortakları olamazlardı. Bu oğullar mal olarak bu insanların bedenleriyle ruhlarını para karşılığı satarak onlarla ticaret yapmazlardı. Kuzey’deki tüccarlarca durmadan alınıp satılan bir sürü köle varken köleliğin tüm suçunu neden yalnızca Güney’e yüklüyoruz ve yalnızca Güney’i kınıyoruz?</p>
		<p>Kuzeyli erkeklerin, Kuzeyli anaların ve Kuzeyli Hıristiyanların Güney’deki din kardeşlerini suçlamaktan başka yapacak işleri olmalı, önce kendi aralarındaki kötüyü aramalılar.</p>
		<p>Peki birey olarak bu konuda ne yapılabilir? Bunu her birey kendi tartmalıdır. Her bireyin yapabileceği tek bir şey var. Kendilerini <em>doğruyu yapmış olarak hissedip hissetmediklerine</em> baksınlar. Sevimli gelen bir etkilenme havası her canlıyı kuşatabilir ama insanlığın büyük payı konusunda güçlü, sağlıklı, haksever duyguları olan kadınlarla erkekler insanlığın sürekli velinimetidir. Öyleyse bu olaya duyduğunuz yakınlığı bir daha gözden geçirin! İsa’nın duyduğu yakınlıkla örtüşüyor mu? Yoksa dünya politikasının safsatalarınca sarsılmış ve yön mü değiştirmiş?</p>
		<p>Kuzeyli Hıristiyan kadınlarla erkekler, bir gücünüz daha var! <em>Dua edebilirsiniz!</em></p>
		<p>Duaya inanır mısınız? Yoksa o da havarilerin silik bir geleneğine mi dönüştü? Uzaklardaki din kardeşleriniz için dua edersiniz, yanınızdakiler için de edin. Dinsel gelişmeleri için tüm fırsatları ticaret ve satış kazasına kurban giden sıkıntılı Hıristiyanlar için dua edin. Bunların Hıristiyan ahlakıyla bağı, şehit olmanın yürekliliğiyle güzelliğini Tanrı bağışlamadıkça çoğu kez olanaksızdır.</p>
		<p>Dahası var. Özgür eyaletlerimizin kıyılarında kölelik dalgasından Tanrı’nın yardımıyla kaçabilmiş ailelerin zavallı, darmadağın, kırık dökük kalıntıları ortaya çıkmaktadır. Bunlar Hıristiyanlıkla ahlakı birbirine karıştırmış bir düzenden gelen bilgisi kıt, çoğu kez de ahlak durumu sağlam olmayan kadınlarla erkeklerdir. Sizlerin arasında göçmen olarak bir yer, eğitim, bilgi, Hıristiyanlık aramaya geldiler.</p>
		<p>Bu zavallı bahtsızlara siz ne borçlusunuz, ey Hıristiyanlar? Her Amerikalı Hıristiyan, Afrikalı ırka Amerikan ulusunun onların başlarına açtıkları belaları onarmak adına bir çaba borçlu değil midir? Kiliselerle okulların kapıları yüzlerine mi kapanacak? Eyaletler ayağa kalkıp onları dışarı mı atacak? İsa’nın kilisesi onlara atılan iğneli sözleri sessizce dinleyip uzattıkları umarsız elden kaçınarak suskunluğuyla sınırlarımızdan içeri girer girmez düşen kötülüğü yüreklendirecek mi? Öyle olması gerekiyorsa bunu izlemek çok acı verici olacak. Öyle olmalıysa ülkelerin yazgısının Esirgeyen ve Bağışlayan’a bağlı olduğunu anımsadığında, titremek için bu ülkenin yeterli nedeni olacaktır.</p>
		<p>“Onları burada istemiyoruz, Afrika’ya gitsinler!” mi diyorsunuz?</p>
		<p>Tanrı’nın lütfuyla Afrika’dan gelip sığınanlar önemli, dikkate değer bir olgudur ancak, İsa’nın kilisesinin kendisini sorgularken tüm sorumluluğu toplumdışı bırakılmış bu ırkın üstüne atması için de hiçbir neden yoktur.</p>
		<p>Liberya’yı köleliğin zincirlerinden yeni kaçmış cahil, deneyimsiz, yarı barbar bir ırkla doldurmak, yeni atılımlara başlamanın kaçınılmazı olan çekişmelerle savaşları yüzyıllara yaymaya yarar ancak.</p>
		<p>Kuzey’in kilisesi acı çeken bu zavallıları İsa’nın ruhuna kabul etsin! Ahlaksal, bilgili bir olgunluğa erişinceye dek onlara Hıristiyan cumhuriyetçi topluluklarla okulların eğitsel edinimini kazandırsın sonra da Amerika’da öğrendikleri dersleri uygulayabilecekleri kıyılara açılan yollarda onlara yardım etsin.</p>
		<p>Kuzey’de bu işi yapmakta olan son derece küçük bir topluluk var. Sonuç olarak da ülke şimdiden eskiden köle olan insanların çabucak kazandıkları özellik, ün ve eğitimi gördü. Yetenekleri gelişti. Koşullar göz önüne alındığında bu gerçekten övgüye değerdir.</p>
		<p>Dürüstlük, iyilik ve şefkat duygularının ahlaksal özelliğine gelince; bu insanlar hâlâ köle olan arkadaşlarıyla din kardeşlerini fidye ödeyerek serbest bıraktırmaya varan yiğitçe çabalarla kendinden önce onları düşünmede öyle bir noktaya kadar başarılı olmuşlardır ki, nasıl bir düzene doğdukları düşünülürse bu çok şaşırtıcıdır.</p>
		<p>Yazar uzun yıllar kölelik olan eyaletlerin sınırlarında yaşamış, bu da ona bir zamanlar köle olanlar arasında gözlem yapması için büyük olanak sağlamıştır. Hiçbir okul onları almadığı için ailesinde hizmetçi olarak çalışmışlar, o da pek çoğunu kendi çocuklarıyla aile okuluna göndermiştir. Kanada’daki kaçaklara yardım eden misyonerlere tanık olmuş, buna kendi deneyimlerini de eklemiştir. Irkın yeteneğine ilişkin vardığı sonuçlarsa son derece yüreklendiricidir.</p>
		<p>Azat olan kölenin ilk isteği çoğu kez <em>eğitim</em> olmuştur. Çocuklarına yol gösterilmesi için yapmayacakları ya da vermeyecekleri şey yoktur. Yazarın gözlemlediği kadarıyla, öğretmenlerin de söylediğine göre son derece akıllı ve çabuk öğrenen kişilerdir. Cincinnati’de yardımseverlerce onlar için kurulan okullarda bunun sonuçları çok açık görülür.</p>
		<p>Yazar aşağıdaki ek bilgileri Ohio’daki, Profesör C.E. Stowe başkanlığındaki Lane Semineri’nde, şu anda Cincinnati’de oturan azat olmuş kölelere dayanarak vermiştir. Bu örnekler ırkın yeteneğini, başka hiçbir özel destek ve yardıma gerek olmaksızın göstermektedir.</p>
		<p>Yalnızca adlarının baş harfleri verilen bu kişilerin tümü Cincinnati’de yaşamaktadır.</p>
		<p>B. Mobilyacı. Yirmi yıldır kentte. On bin doları var. Baptist.</p>
		<p>C. Afrika’dan kaçırılmış. Su katılmamış zenci. New Orleans’ta satılmış. On beş yıldır özgür, kendisi için altı yüz dolar ödemiş. Çiftçi. Indiana’da birkaç çiftliği var. Presbiteryen. Tümünü de kendi kazandığı on beş-yirmi bin doları var.</p>
		<p>K. Su katılmamış zenci. Emlakçı. Otuz bin doları var. Kırk yaşlarında. Altı yıldır özgür. Ailesi için bin sekiz yüz dolar ödemiş. Baptist kilisesi üyesi. Çok iyi baktığı efendisinden miras kalmış.</p>
		<p>G. Su katılmamış zenci. Kömür ticareti yapıyor. Otuz yaşlarında. Bin sekiz yüz doları var. Bir kez altı yüz dolar dolandırıldığından kendisi için iki kez para ödemiş. Tüm parasını köleyken kendi adına iş yaparak biriktirmiş. İyi yürekli, beyefendi bir kişi.</p>
		<p>W. Dörtte üç siyah. Berber ve garson. Kentucky’li. On dokuz yıldır özgür. Kendisiyle ailesi için üç bin doların üstünde bedel ödemiş. Tümü de kendi kazancı. Baptist.</p>
		<p>G. D. Dörtte üç siyah. Badanacı. Kentucky’li. Dokuz yıldır özgür. Ailesiyle kendi için bin beş yüz dolar ödemiş. Kısa süre önce altmış yaşında ölmüş, altı bin doları var.</p>
		<p>Profesör Stowe, “G. dışında tümüyle arkadaşlık kurdum, bu bilgileri kendim edindim,” demektedir.</p>
		<p>Yazar, babasının ailesindeki yaşlı bir çamaşırcı kadını çok iyi anımsıyor. Bu kadının kızı bir köleyle evlenmiş. Canlı, yetenekli bir genç kadınmış. Çalışkanlığı, tutumluluğu, kendinden önce başkalarını düşünme azmiyle, kocasının özgürlüğü için dokuz yüz dolar biriktirmiş. Tamamlar tamamlamaz da parayı kocasının efendisinin avucuna saymış. Yine de adam öldüğünde yüz dolar daha borcu kalmış ama o parayı asla biriktirememiş.</p>
		<p>Bunlar özgür bir eyalette yaşayan kölenin kendinden önce nasıl başkasını düşündüğünü, gücünü, sabır ve dürüstlüğünü gösteren birçok örneğe eklenebilecek az sayıda örneklerdir.</p>
		<p>Bu arada bu kişilerin tüm zorluk ve kösteklemelere karşın kendileri için diğerlerine kıyasla enikonu varlıklı bir toplumsal konum edindiklerini de anımsamak gerekir. Ohio yasalarınca zenciler oy veremiyordu, birkaç yıl öncesine kadar da beyazlarla olan davalarda yasal tanıklık hakları bile yadsınıyordu. Birleşik Devletler’in tüm eyaletlerinde dünkü kölelerin tutsaklık zincirlerini kırıp kendi kendilerini eğitme gücüyle toplumda yüksek yerlere geldiklerini görebiliyoruz. Yazmanlar arasında Pennington, basımcılar arasında Douglas ile Ward iyi bilinen örneklerdir. Zulüm altındaki bu ırk, her kösteğe, her elverişsiz koşula karşın bu kadarını yapabiliyorsa, bir de Kilise ve Tanrı’nın ruhuna yaraşan biçimde davranırsa neler yapabileceklerini düşünün!</p>
		<p>Yaşadığımız dünya ulusların titreyip kıvrandıkları bir çağ. Denizaşırı yerlerden gelen müthiş bir etki dünyayı deprem gibi kaplayıp kabartıyor. Peki ya Amerika güvende mi? Bağrında düzenlenmeye ve giderilmeye ihtiyaç olan haksızlıklarla var olan her ülke, bu haksızlıklarda yaşayacağı rahatsızlık ve sıkıntı öğelerini de barındırır. İnsanların özgürlük ve eşitliği için tüm uluslarla dillerden yükselen ve ama söze dökülmeyen bu seslerin ve homurtuların bir anlamı olsa gerek.</p>
		<p>Ey İsa’nın kilisesi, çağın işaretini oku! Bu, dünya yüzünde krallığının kurulacağı, dünyayı cennete çevirecek olan O’nun ruhunun gücü değil mi?</p>
		<p>Ama O’nun ortaya çıkacağı güne kadar kim dayanabilir? “Bir fırın gibi yanacak olan o gün... Dulun, yetimin emeğinin parasını kesen zorbanın ve <em>bilmeyen yabancıyı baştan çıkarıp saptıranın </em>karşısına dikilecek, zorbayı yok edecek olan O’dur.”<a class="si-noteref epub-type_noteref" href="#f73" id="ref_f73">73</a></p>
		<p>Saygıdan gelen korkuyu yaratan bu sözleri bağrında taşıyan bir ulus için haksızlık dehşet verici değil midir? Hıristiyanlar! İsa’nın krallığının gelmesi için her dua ettiğinizde, tüm vahiylerde O’nun kurtarıcılığıyla <em>Kıyamet Günü</em>’nün çakıştığını aklınızdan çıkarabilir misiniz?</p>
		<p>Merhamet şu anda bize uzaktır. Kuzey de Güney de Tanrı önünde suçludur ve <em>Hıristiyan kilisesi</em>nin yanıtını vereceği ağır bir hesabı vardır.</p>
		<p>Birleşik Devletler haksızlık ve zalimliği sürdürerek ortak bir günah başkenti yaratarak kurtarılamaz. Pişmanlıkla, hakseverlik ve merhametle kurtarılabilir ancak. Bu yapılmalıdır çünkü en güçlü yasadan da güçlü olduğu tartışılmaz Sonsuz’un Yasası’nın kilometre taşı okyanusta battı! Haksızlıkla kötülük uluslara Yüce Tanrı’nın gazabını getirecek!</p>
	</div>
	<div class="si-footnotes html5_section epub-type_footnotes">
		<div class="si-footnote html5_aside epub-type_footnote" id="f73"><a class="si-backref" href="#ref_f73">73</a><span class="si-footnote-text">. Eski Ahit, “Malaki”, 4:1. (Y.N.)</span></div>
	</div>
</body>
</html>