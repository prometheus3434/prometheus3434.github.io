<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <meta content="Atlantis Word Processor 1.6.6.0" name="Generator" />
  <link href="../Styles/balci60.css" rel="stylesheet" type="text/css" />

  <title></title>
</head>

<body>
  <h1 class="h11 sigil_not_in_toc"><img alt="img5.jpg" height="151" src="../Images/img5.jpg" width="431" /></h1>

  <p class="p8"><span class="t16">Evrim, ölümün hizmetçisidir.</span></p>

  <p class="p6">&nbsp;</p>

  <p class="p6">&mdash; NAİB İSMAİL</p>

  <p class="p6">Zensünni Sutrasının tefsiri</p>

  <p>&nbsp;</p>

  <p>Etrafındaki dünya ne kadar değişirse değişsin, çöl daima berrak, huzurlu, geniş, engin ve sonsuza kadar tertemiz kalmaya devam ediyordu. Ama bugünlerde İsmail'in bir parça olsun huzur bulabilmesi için büyük beledin giderek daha da derinlerine inmesi gerekiyordu.</p>

  <p>Arrakis'in sertliği ve yalıtılmışlığı davetsiz misafirleri yüzyıllardır uzak tutmuştu. Ama artık salgın hastalık yüzünden baharat çok güçlü bir çağrıda bulunmuştu ve yabancılar buradan uzak kalmıyordu. İsmail bu durumdan nefret etmişti.</p>

  <p>Düzenli davul vuruşlarıyla çağırdığı kumsolucanı ufaktı, ama İsmail için bunun bir önemi yoktu. Uzun bir yolculuğa çıkmayacaktı. Yalnızca kendi halkının arasındayken bile etrafını saran dış-dünyalıların müzik gürültüsünden ve yabancı kumaşların parlak renklerinden uzaklaşması gerekiyordu. Kalbini ve zihnini temizlemek için zamana ihtiyacı vardı.</p>

  <p>İsmail, kancalar ve ipler kullanarak yaratığa bindi. Onlarca yıllık deneyimden sonra bu işe artık fazlasıyla alışkındı. İsmail, arkadaşlarıyla birlikte Poritrin'den kaçıp Arrakis'e düşmelerinin ardından, aşırı derecede sabırlı olan Marha, bunun Solucansüvarisi Selim efsanesini anlamanın önemli bir parçası olduğunda ısrar ederek İsmail'e kumsolucanlarına nasıl bineceğini öğretmişti. Onu nasıl da özlüyordu. ...</p>

  <p>Şimdi, şafağın renkleri içinde İsmail solucanın üst halkalarının kaba ve kabuklu yüzeyine tutunuyordu. İsmail yüzündeki sıcak ve sert rüzgârın, solucan kumda ilerledikçe çıkardığı tıslamanın tadını çıkarıyordu. Kumullar, engin boşluk, birkaç kaya, sonsuz rüzgârlar, tek tük görünen bitkiler ve hayvanlar. Kumullarla birleşen kumullar, çölle birleşen çöl. Uçuşan kumlar ufku puslandırıyor, doğan güneşin görünmesini engelliyordu.</p>

  <p>Zihninde açık bir hedef olmaksızın, yalnızca tek başına kalmayı dileyerek yaratığın istediği yere gitmesine izin verdi. Anıları da kendisiyle birlikte giderken onlarca yıllık zorluğun ardından gelen değişimi ... ve nihai mutluluğunu düşünüyordu. Çıplak arazide sayısız hayalet İsmail'i takip ediyordu, ama anıları ürkütücü değildi. Arkadaş ve aile kayıplarını kabullenmişti, sevdikleriyle geçirdiği zamanın tadını çıkarıyordu.</p>

  <p>Küçük bir çocuk olduğu Harmonthep'teki bataklık köyünü, sonra Poritrin'de köle olarak büyüyüşünü, Arrakis'e kaçmadan önce tarım alanlarında, Üstat Holtzman'ın evinde ve sonra da tersanelerde çalışmaya zorlanışını hatırladı. Hayalet halindeki anılardan ikisi fazlasıyla bulanık ve aradan geçen uzun zaman yüzünden iyice belirsizdi: karısı ve küçük kızına dair anıları. Aradan o kadar uzun zaman geçmişti ki adlarını hatırlaması biraz zaman aldı. Ozza ve Falina. Onları geride, köle ayaklanmasının içinde bırakmak zorunda kalmıştı. Burada kapana kısıldığı için sonunda başka bir evlilik yapmıştı ... ve artık Marha da yoktu. Uçan kumlar ve gözyaşı yüzünden gözleri yanıyordu. Vücut suyunu böyle bir şekilde ziyan etmek hiç hoşuna gitmiyordu.</p>

  <p>Yüzünü günün sıcağından korumak için örtüsünü başının ve yüzünün üstüne çekti. Haritaya ihtiyacı yoktu, bir daire çizip evine giden yolu bulurdu. Bunca zaman sonra bu becerisi konusunda hiçbir kuşkusu yoktu.</p>

  <p>Havada güçlü, zengin bir baharat kokusu vardı. Keskin tarçın kokusu burun deliklerine soktuğu tıkaçlara bile nüfus ediyordu. Kumsolucanı baharat püskürtüsünün meydana geldiği pas rengi kumlardan geçerken huzursuzca sağa sola çalkalandı. Hayatının büyük bölümünde devasa kumsolucanlarını sürmüş olmasına rağmen İsmail, bu davranışın nedenini anlayamıyordu. Kimse anlamıyordu. Şeyh Hulud'un kendi düşünceleri ve tarzı vardı, hiçbir insan da bunları sorgulayamazdı.</p>

  <p>Gün batımına, kamp kurmaya karar verdiği uzun bir kaya yükseltisine doğru ilerledi. Yalıtılmış bölgeye yaklaşırken keskin gözleri kısıldı; parlak metal ve yuvarlak yapıları gördüğündeyse nefesini hızlı ve öfkeli bir şekilde içine çekti - kayalık adanın korunağında ortaya çıkan küçük bir köydü bu. İsmail daha önceki ziyaretlerinde burada böyle bir yerleşim yeri olduğunu hatırlamıyordu.</p>

  <p>Yan tarafa doğru eğilerek kancaları çekti, solucanı çirkin uygarlık görüntüsünden uzaklaştırmak için yön değiştirme aletlerini kullandı. Kayalıkların kilometrelerce ötedeki karşı tarafının etrafından dolaşmaya başladı. Rengarenk şafakta kasabadaki birileri onun yılankavi yaratığa binmiş olduğunu görebilirdi. Bu önemli değildi. Solucansüvarisi Selim'in ve haydutlarının hikâyeleri dış-dünyalı baharat arayıcıları arasında iyi biliniyordu; hem de batıl inanç derecesinde.</p>

  <p>Yorgun kumsolucanının kayalığın uzaktaki ucunda bulunan sığ kumullara çökmesine izin verdi. Yaratığın kaba yüzeyinden olabildiğince uzağa atlayıp kumun üstünde sıçrarken solucan kumulların altına, giderek daha da derinlere daldı. Yaşına rağmen bu deneyimle yeniden canlandığını hissediyordu. Daha önceden çalışılmış, düzenli olmayan adımlarla yürüdü, güvende olacağı kayalara tırmandı.</p>

  <p>Oradaki çatlakların arasında, hayatın zorluğunu ve esnekliğini gösteren alacalı likenler ve birkaç dikenli ot buldu. El'hiim'in onları geleneksel yollardan uzaklaştırma çabalarına rağmen halkının da bu bitkiler gibi azmini sürdürmesini ve zayıf düşüp şımarmamasını umuyordu.</p>

  <p>İsmail döşeğini sereceği için bir yer ve yemeğini pişireceği düz bir kaya parçası ararken burada bile insanlara ait işaretler görüp kederlendi. Bu izler çöl insanları tarafından bırakılmış olamazdı, Zensünni tarzı konusunda ya da dikkatli hayatta kalma teknikleri konusunda uzman olan birinin izlerine hiç benzemiyordu. Hayır, bu bastığı yeri bilmeyen ve Arrakis'i hiç tanımayan bir yabancının yürüyüşüydü.</p>

  <p>Bir anlık tereddütten sonra öfkeyle izi takip etti - tozun içinde sürüklenen birkaç ayak izi, bırakılmış birkaç alet, Arrakis Kentinde satın alınan fahiş fiyatlı metal malzemeler. İsmail parlak ve yeni görünen bir pusulayı eline aldı, ama çalışmadığını görünce hiç şaşırmadı. Sonra boş bir su kabına ve yiyecek ambalajlarına rastladı. Çöl ve zaman bütün izleri silecek olsa bile yabancıların çölün bakir saflığını nasıl lekelediğini görmek onu tiksindiriyordu. Kısa süre içinde parçalanmış giysiler buldu: sert hava ve amansız güneş için tasarlanmamış incecik dokumalar.</p>

  <p>İsmail, sonunda davetsiz misafiri buldu. Adam kayalardan aşağıya inmiş, sendeleyerek kum okyanusuyla birleşen kayaların kıyısını takip ediyordu. Belli ki birkaç kilometre uzaktaki yeni yerleşim birimine geri dönmeye çalışıyordu. İsmail, neredeyse çıplak ve güneşten yanmış adamın tepesinde dikildi. Adam inleyip öksürüyordu ve hâlâ hayattaydı, ama pek uzun süre hayatta kalacağa benzemiyordu.</p>

  <p>En azından yardımsız.</p>

  <p>Yabancı kararmış ve kabarcıklanmış yüzünü yukarı kaldırıp keskin yüz hatlarını ve birbirine yakın gözlerini gösterdi. İsmail'e kindar bir şeytan ... ya da kurtarma meleğiymiş gibi bakıyordu. Bu adam El'hiim'le birlikteyken Arrakis Kentinde karşılaştıkları Tlulaxa'ydı. <span class="t15">Wariff.</span></p>

  <p>"Suya ihtiyacım var," dedi adam boğuk bir sesle. "Bana yardım et. Lütfen."</p>

  <p>İsmail'in bütün kasları katılaştı. "Neden edeyim ki? Sen bir Tlulaxa'sın, bir köleci. Halkın benim hayatımı mahvetti-"</p>

  <p>Wariff onu duymuyor gibiydi. "Bana yardım et. Kendi ... vicdanın adına."</p>

  <p>İsmail'in yanında elbette ki erzağı vardı. Tamamen hazırlanmadan bir yolculuğa asla çıkmazdı. Ayırabileceği çok az şey vardı, ama bir Zensünni köyünde her zaman için daha fazlasını bulabilirdi. Kendisini baharat avcısı sanan bu Tlulaxa kolay zengin olma vaatleriyle Arrakis'e çekilmiş, boyunu aşan yerlere gelmişti - üstelik henüz kumul denizinin en acımasız olduğu yerlerde bile değildi!</p>

  <p>İsmail kendi merakına küfretti. Kampta kalsaydı, bu aptalın izini sürmesi gerekmeyecekti. Tlulaxa hak ettiği gibi ölecekti. Wariff'e karşı bir sorumluluğu, bir yükümlülüğü yoktu. Ama şimdi bu umutsuz ve çaresiz adamla karşılaştığı için ona sırtını dönemezdi.</p>

  <p>Uzun yıllar önce büyükbabasının kendisine öğrettiği Kuran Sutralarını hatırladı: "Bir adamın dış dünyada huzur bulmadan önce kendi içinde huzur ilan etmesi gerekir." Bir tane daha: "Bir adamın işleri ruhunun ölçüsüdür." Buradan alacağı bir ders var mıydı?</p>

  <p>İçini çekip kendine fazlasıyla öfkelenerek çantasını açtı ve su kabını çıkarıp Wariff'in kavrulmuş ağzına birazcık su döktü. "Senin halkın gibi canavar olmadığım için şanslısın." Güneşten yanmış adam açgözlü bir şekilde uzandı, ama İsmail suyu geri çekti. "Yalnızca hayatta kalmana yetecek kadar."</p>

  <p>Bu deneyimsiz baharat arayıcısı, yolundan çıkmış ve çölde sıkışıp kalmıştı. Arrakis Kentindeyken El'hiim'in yardım teklifini ve tavsiyelerini kabaca geri çevirmişti, ama İsmail'in üvey oğlu bütün hatalarına ve yanılgılarına rağmen adamın bu kadar ahmakça hatalar yapmasına izin vermezdi.</p>

  <p>Wariff az az verilen sudan bir yudum daha aldıktan sonra İsmail ona hemen enerji sağlaması için bir parça baharat gofreti verdi. Sonunda adamın kolunu omzuna atıp doğruldu ve Wariff'i ayağa kaldırdı. "Seni kilometrelerce uzaktaki en yakın yerleşim birimine taşıyamam. Kendi talihsizliğine kendin neden olduğuna göre biraz yardımcı olmalısın."</p>

  <p>Wariff sendeledi. "Beni köye götür, bütün araç gereçlerim senin olsun. Umurumda değil."</p>

  <p>"Siz dış-dünyalıların eşyalarının benim için hiçbir değeri yok."</p>

  <p>Birlikte yalpalayarak yürüdüler. Yükselen iki ay sayesinde daha şimdiden aydınlanmış gece önlerinde uzanıyordu. Sağlıklı bir insan bu yolu bir günde alırdı. Yolculuklarını çok daha kolaylaştıracak olmasına rağmen İsmail'in kumsolucanı çağırmak gibi bir niyeti yoktu. "Hayatta kalacaksın. Şirket kasabası sana tıbbi yardımda bulunacaktır."</p>

  <p>"Sana hayatımı borçluyum," dedi Wariff.</p>

  <p>İsmail ona kaşlarını çatarak baktı. "Hayatının değersiz malzemelerinden daha fazla önemi yok benim için. Çöle uyum sağlamak için basit önlemler bile alamıyorsan Arrakis'te bir işin yok demektir."</p>

  <p>&nbsp;</p>
</body>
</html>
