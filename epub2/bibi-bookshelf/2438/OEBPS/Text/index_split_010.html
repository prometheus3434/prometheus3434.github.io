<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block_16" id="calibre_pb_9">YALANCI!</h1>

  <p class="block_4">&nbsp;</p>

  <p class="block_4">&nbsp;</p>

  <p class="block_4">&nbsp;</p>

  <p class="block_15">Alfred Lanning sigarasını dikkatle yaktı ama parmak uçları titriyordu. Sigarasının dumanlarını üflerken kırlaşmış kaşlarını çatarak, «Gerçekten insanın aklından geçenleri okuyor,» dedi. «Kahretsin! Bu konuda en ufak bir şüphe bile yok. Ama neden?» Matematikçi Peter Bogert’e baktı. «E?»</p>

  <p class="block_15">Bogert siyah saçlarını iki eliyle düzeltti. «O yaptığımız otuz dördüncü RB modeli robot, Lanning. Diğerleri çok normal.»</p>

  <p class="block_15">Masadaki üçüncü adam kaşlarını çattı. Milton Ashe, ABD Robot ve Makine Adamlar Şirketinin en genç yöneticisiydi ve bununla gururlanıyordu. «Dinle, Bogert. Montajda baştan sona kadar hiçbir hata olmadı. Bunu kesinlikle söyleyebilirim.»</p>

  <p class="block_15">Bogert’in kalın dudakları yayvan bir gülüşle aralandı. «Öyle mi? Bütün montaj servisi için aynı şeyi söyleyeceksen o zaman terfi ettirilmeni öneririm. Bir tek pozitronik beynin oluşturulması için tam tamına yetmiş beş bin iki yüz otuz dört işlem gereklidir. Her işlemin ayrı ayrı başarıya erişmesi pek çok faktöre bağlıdır. Beşten yüz beşe kadar değişir bunlar. Bu işlemlerden herhangi birinde ciddi bir arıza oldu mu, ‘beyin’ de mahvolur. Bu sözleri bizim broşürümüzden aldım, Ashe.»</p>

  <p class="block_15">Milton Ashe kıpkırmızı kesildi. Ama o cevap veremeden dördüncü birinin sesi duyuldu.</p>

  <p class="block_15">«Eğer işe suçu birbirimizin üzerine atarak başlayacaksak ben gidiyorum.» Susan Calvin ellerini sıkıca birbirlerine kenetlemişti. Uçuk renkli, ince dudaklarının çevresindeki çizgiler derinleşmiş gibiydi. «Elimizde insanın aklından geçenleri okuyan bir robot var. Bunu nasıl başardığını öğrenmek çok önemliymiş gibi geliyor bana. Tabii bu işi ‘Senin suçun! Benim suçum,’ diyerek başaramayız.» Soğuk bakışlı gri gözlerini Ashe’e diktiğinde adam gülümsedi.</p>

  <p class="block_15">Lanning de öyle. Uzun beyaz saçları, zekâ dolu küçük gözleriyle İncil’de sözü edilen kabile reislerine benziyordu. «İyi söyledin, Dr. Calvin.» Sesi aniden sertleşti. «Şimdi özetliyorum. Normalden farksız olması gereken bir pozitronik beyin yarattık. Ama beyin düşünce dalgalarını algılamak gibi olağanüstü bir şeyi başarıyor. Bunun nasıl olduğunu öğrenirsek, bu son on yıl içerisinde robotik biliminde görülen en önemli gelişme sayılır. Bu işin nasıl olduğunu bilmiyoruz ama bunu öğrenmek zorundayız. Anlaşıldı mı?»</p>

  <p class="block_15">Bogert, «Bir öneride bulunabilir miyim?» dedi.</p>

  <p class="block_15">«Tabii.»</p>

  <p class="block_15">«Bu karmakarışık işi çözünceye kadar RB-34’ün varlığını gizleyelim. Bir matematikçi olarak bu işin çok karmaşık olacağını biliyorum. Robotu, şirkette çalışan diğer kimselerden saklamalıyız. Bölüm şefleri olduğumuza göre bu işi kolaylıkla başarabiliriz. Olayı ne kadar az insan bilirse...»</p>

  <p class="block_15">Dr. Calvin, «Bogert haklı,» diye başını salladı, «Gezegenler Arası Yasa robot modellerin ihraç edilmeden önce fabrikalarda denenmesini kolaylaştıracak biçimde değiştirildiğinden beri, düşmanca propagandalar iyice arttı. Biz bu fenomeni tümüyle kontrol altına alamadan kafaların içini okuyan bir robot yapıldığı duyulursa, makine adam düşmanlarının ellerine güçlü bir silah geçmiş olur.»</p>

  <p class="block_15">Lanning sigarasını içerek baş<span class="calibre1">ını ciddi ciddi salladı. Sonra</span> Ashe’e döndü. «Robotun düşünceleri okuduğunu anladığın sırada yalnız olduğunu söyledin sanırım.»</p>

  <p class="block_15">«Evet, yalnızdım! Tabii ödüm patladı! RB-34’ün montajı tamamlandıktan sonra bana gönderdiler. Obermann çıkıp bir yerlere gitmişti. O yüzden robotu ben deneme odasına götürdüm. Daha doğrusu götürmeye hazırlandım.» Ashe durakladı ve dudaklarında çok hafif bir gülümseme uçuştu. «Hiç içinizden birinin kafasında bir konuşma başlattığı oldu mu? Yani farkına varmadan?»</p>

  <p class="block_15">Kimse cevap vermek zahmetine girmediğinden Ashe de konuşmasını sürdürdü. «İnsan önce fark etmiyor ama robot benimle konuştu. Tahmin edeceğiniz gibi mantıklı ve açık bir biçimde. Ben ancak deneme odasına doğru giderken ona hiçbir şey söylememiş olduğumu farkettim. Evet, pek çok şey düşünüyordum ama bu aynı şey sayılmaz. Öyle değil mi? Robotu kilitleyerek Lanning’e koştum. Makine adamın yanımda yürüyerek kafamın içine bakması ve düşüncelerimden istediklerini seçmesi tüylerimi diken diken etti!»</p>

  <p class="block_15">Susan Calvin düşünceli bir tavırla, «Herhalde bu insanı korkutur,» diye mırıldandı. Gözlerini tuhaf bir ısrarla Ashe’e dikmişti. «Hepimiz düşüncelerimizin gizli şeyler olduğuna inanmaya çok alışığız.»</p>

  <p class="block_15">Lanning sabırsızca onun sözünü kesti. «Öyleyse bu olayı yalnızca dördümüz biliyoruz. Pekâlâ! Bu işi sistemli bir şekilde yapmalıyız. Ashe, senin montaj işlemlerini başından sonuna kadar dikkatle kontrolden geçirmeni istiyorum. Hiçbir ayrıntıyı kaçırmamalısın. Hata olması ihtimali bulunmayan bütün çalışmaları bir yana bırakıp hata olması ihtimali bulunanların üzerinde dur. Sorunun ne tür ve önemde bir şey olabileceğini anlamaya çalış.»</p>

  <p class="block_15">Ashe, «Zor bir iş bu,» diye konuştu.</p>

  <p class="block_15">«Tabii! Ama bu görevi emrindeki adamlara vereceksin. Gerekiyorsa hepsini bu işte çalıştır. Programın gerisinde kalman da bana vız gelir. Ama adamların nedeni bilmeliler.»</p>

  <p class="block_15">«Ah, evet.» Genç teknisyen alayla güldü. «Bu iş yine de korkunç.»</p>

  <p class="block_15">Lanning iskemlesinde Calvin’e doğru döndü. «Senin bu işle diğer uçtan başlayarak ilgilenmen gerekiyor. Yani sen şirketin robo-psikoloğusun. Onun için robotun kendisini inceleyecek yani sondan başa doğru gideceksin. Robotun özelliklerini anlamaya çalışıp onun telepatik güçlerine başka nelerin bağlı olduğunu öğren. Bu gücünün sınırlarını ve başkalarının düşüncelerini okumasının görüş açısını nasıl çarpıttığını, normal RB özelliklerine ne tür zararlar verdiğini de tabii. Anlıyor musun?» Lanning kadının cevabını beklemedi. «Ben çalışmaları koordine edecek ve bulguları matematik açısından yorumlayacağım.» Sigarasının dumanlarını çevreye üfleyerek konuşmasını sürdürdü. «Tabii Bogert de bana bu konuda yardım edecek.»</p>

  <p class="block_15">Bogert tombul elinin tırnaklarını diğeriyle parlatarak kibar bir tavırla, «Tabii,» dedi. «Bu konuda biraz bilgim var.»</p>

  <p class="block_15">«Eh, ben işe başlayayım.» Ashe iskemlesini geri iterek kalktı. Gülüşü genç ve yakışıklı yüzünü aydınlatıyordu. «İçinizde en zor iş benim. Buradan hemen gidip çalışmaya başlayacağım.» Odadan çıkarken ekledi. «Görüşürüz...»</p>

  <p class="block_15">Susan Calvin ona başını hafifçe eğerek karşılık verdi ama bakışlarıyla genç adamı odadan çıkıncaya dek izledi; Lanning, «Şimdi gidip RB-34’ü görmek ister misin, Dr. Calvin,» dediği zaman da ona cevap vermedi.</p>

  <p class="block_15">RB-34 kapının açıldığını duyduğunda foto-elektrik gözlerini elindeki kitaptan kaldırdı. Susan Calvin içeri girdiği sırada ayağa kalkmıştı.</p>

  <p class="block_15">Kadın durup kapıya takılmış ‘Girilemez’ yazılı büyük tabelayı düzeltip robota doğru gitti. «Sana hiper-atom motorlarıyla ilgili birkaç kitap getirdim, Herbie. Bakmak ister misin?»</p>

  <p class="block_15">Herbie diye tanınan RB-34 kalın üç kitabı alıp birinin ilk sayfasını açtı. «Hım... ‘Hiper-atom Teorisi’.» Sayfaları çevirirken dalgın dalgın bir şeyler mırıldandı. Sonra da, «Oturun Dr. Calvin,» dedi. «Bu yalnızca birkaç dakikamı alacak.»</p>

  <p class="block_15">Psikolog bir koltuğa yerleşerek Herbie’yi süzmeye başladı.</p>

  <p class="block_15">Robot masanın diğer tarafındaki koltuğa oturup sistemli bir şekilde üç kitabı inceledi. Yarım saat sonra ciltleri bırakarak, «Tabii, onları neden getirdiğinizi biliyorum,» diye mırıldandı.</p>

  <p class="block_15">Dr. Calvin yavaşça, «Ben de bundan korkuyordum. Seninle çalışmak çok zor, Herbie. Her zaman benden bir adım öndesin.» dedi.</p>

  <p class="block_15">«Bu kitaplar da diğerlerinin aynı. Bu yüzden beni ilgilendirmiyorlar. Kitaplarınızda hiçbir şey yok. Biliminiz derme çatma teorilerle birbirlerine bağlanmış bulgulardan oluşuyor. Hepsi de inanılmaz derecede basit. İlgilenmeye bile değmez.</p>

  <p class="block_15">«Beni ilgilendiren sizin romanlarınız. İnsanca duygular ve amaçlarla ilgili araştırmalarınız.» Robot uygun kelimeler ararken dev gibi elini hafifçe salladı.</p>

  <p class="block_15">Dr. Calvin, «Galiba anlıyorum...» diye konuştu.</p>

  <p class="block_15">Robot konuşmasını sürdürdü. «Anlayacağınız ben kafaların içini görüyorum. İnsanların düşüncelerinin ne kadar karmaşık olduğunu bilemezsiniz. Her şeyi anlayamıyorum. Çünkü benim kafamla onlarınki birbirlerine hiç benzemiyor. Ama elimden geleni yapıyorum. Romanlarınızın da yardımı oluyor.»</p>

  <p class="block_15">«Evet, ama günümüzün romantik hikâyelerindeki sarsıcı duygusallıktan sonra...» Kadının sesinde hafif bir burukluk vardı. «Bizimkiler gibi gerçek kafaları renksiz ve sıkıcı bulacaksın.»</p>

  <p class="block_15">«Hayır! Hiç de öyle bulmuyorum!»</p>

  <p class="block_15">Robotun aniden böyle heyecanla konuşması Susan Calvin’in ayağa fırlamasına neden oldu. Oldukça şaşırmış bir halde, o her şeyi biliyor... diye düşündü.</p>

  <p class="block_15">Herbie duraklayarak alçak sesle, «Ben her şeyi tabii biliyorum, Dr. Calvin,» dedi. Sesindeki o madeni ton kaybolmuştu. «Her zaman bunu düşünüyorsunuz. Durumu nasıl anlamam?»</p>

  <p class="block_15">Dr. Calvin’in yüzünde sert bir ifade belirdi. «Bundan... başka birine söz ettin mi?»</p>

  <p class="block_15">«Tabii ki etmedim.» Robotun sesinde gerçek bir şaşkınlık vardı. «Kimse bunu sormadı ki.»</p>

  <p class="block_15">Kadın, «Pekâlâ,» diye söylendi. «Herhalde benim aptalın teki olduğumu düşünüyorsun.»</p>

  <p class="block_15">«Hayır. Bu çok normal bir duygu.»</p>

  <p class="block_15">«Belki de o yüzden çok gülünç.» Kadının sesinde çok belirgin bir üzüntü vardı. Ciddi robo-psikolog maskesinin altındaki kadın biraz ortaya çıkmış gibiydi. «Ben... çekici diye tanımlayabileceğin bir insan değilim.»</p>

  <p class="block_15">«Eğer fiziki çekicilikten söz ediyorsanız bu konuda karar veremem. Ama ben başka tür çekicilikler olduğunu biliyorum.»</p>

  <p class="block_15">Dr. Calvin bu sözleri pek dinlememişti. «Genç de sayılmam.»</p>

  <p class="block_15">«Ama daha kırkında bile değilsiniz.» Herbie’nin sesinde ısrar ve endişe vardı.</p>

  <p class="block_15">«Yılları sayacak olursan otuz sekiz yaşındayım. Ne var ki duygu bakımından kupkuru, altmışında bir kadın gibiyim. Sonuçta ben psikolog değil miyim?» Kesik kesik soluyarak acı bir sesle ekledi. «Aslında o henüz otuz beşinde ve daha genç duruyor. Neredeyse bir delikanlı gibi davranıyor. Onun bana başka gözle baktığını mı sanıyorsun?»</p>

  <p class="block_15">«Yanılıyorsunuz!» Herbie çelik yumruğunu gürültüyle plastik masaya vurdu. «Beni dinleyin...»</p>

  <p class="block_15">Ama Susan Calvin robota doğru döndü. Gözlerindeki acının yerini öfke aldı. «Neden dinleyeyim? Sen... sen bir makinesin! Böyle şeylerden ne anlarsın? Ben senin için yalnızca bir örneğim. Garip kafasını kolaylıkla inceleyebildiğin ilginç bir böcek. Ne harika bir hayal kırıklığı örneği bu! Hemen hemen romanlar kadar ilginç!» Kuru kuru hıçkırarak sustu.</p>

  <p class="block_15">Robot bu sözler yüzünden olduğu yere sinmişti. Yalvarırcasına başını sallıyordu. «Lütfen, beni dinler misiniz? İzin verirseniz size yardım edebilirim.»</p>

  <p class="block_15">«Nasıl?» Kadının dudakları büküldü. «Bana öğüt vererek mi?»</p>

  <p class="block_15">«Hayır, hayır! Yalnızca başkalarının neler düşündüklerini biliyorum. Örneğin... Milton Ashe’in kafasından geçenleri.»</p>

  <p class="block_15">Uzun bir sessizlik oldu. Sonra Susan Calvin bakışlarını robottan kaçırarak gözlerini yere dikti. İnlercesine, «Onun neler düşündüğünü bilmek istemiyorum,» dedi. «Sesini kes.»</p>

  <p class="block_15">«Bence onun düşüncelerini öğrenmek isteyeceksiniz.»</p>

  <p class="block_15">Kadın hâlâ başını eğmiş öylece duruyordu ama solukları hızlanmıştı. «Saçmalıyorsun...»diye fısıldadı.</p>

  <p class="block_15">«Neden saçmalayayım? Size yardımcı çalışıyorum. Milton Ashe sizin hakkınızda...» Herbie durakladı.</p>

  <p class="block_15">Psikolog başını kaldırarak, «Evet?» dedi.</p>

  <p class="block_15">Robot usulca, «O size âşık,» diye açıkladı.</p>

  <p class="block_15">Dr. Calvin tam bir dakika hiçbir şey söylemedi. Hayretle Herbie’ye bakakalmıştı. Sonra, «Kesinlikle yanılıyorsun. O beni neden sevsin?»</p>

  <p class="block_15">«Ama seviyor. Böyle bir şey gizlenemez. Özellikle benden!»</p>

  <p class="block_15">«Ama ben o kadar... o kadar...» Kadın kekeleyerek sustu.</p>

  <p class="block_15">«Milton Ashe görünüşe değil, kişiliğe bakıyor. Akıllı insanlara karşı hayranlık duyuyor. O gür saçlar ve bir çift gözle evlenecek bir erkek değil.»</p>

  <p class="block_15">Susan Calvin gözlerini kırpıştırıp konuşmak için kendini zorladı. Sesi titriyordu. «Ama o bana hiçbir zaman...»</p>

  <p class="block_15">«Siz ona hiç fırsat verdiniz mi?»</p>

  <p class="block_15">«Nasıl verebilirdim? Ben hiçbir zaman onun...»</p>

  <p class="block_15">«Tabii ya!»</p>

  <p class="block_15">Psikolog düşünceli düşünceli durdu. Sonra birdenbire başını kaldırdı. «Altı ay kadar önce bir kız şirkete onu görmeye geldi. Güzel, ince bir sarışındı. İki kere ikinin kaç ettiğini bile bilmiyordu neredeyse. Milton Ashe bütün gün onu gururla fabrikada dolaştırdı ve kıza bir robotun nasıl yapıldığını anlatmaya çalıştı.» Sesi sertleşti. «Kız onun sözlerinden hiçbir şey anlamadı tabii. O kimdi?»</p>

  <p class="block_15">Herbie hiç duraklamadan cevap verdi. «Kastettiğiniz o kızı biliyorum. O, Milton Ashe’in kuzeni. Ve aralarında duygusal bir bağ da yok. Bundan emin olabilirsiniz.»</p>

  <p class="block_15">Susan Calvin adeta bir genç kız neşesiyle, «Ah, ne garip,» dedi. Bazen kendi kendime böyle söylüyor ama inanamıyordum. Demek doğruymuş?» Herbie’ye koşarak soğuk ve ağır elini avuçlarının arasına aldı. «Sağol, Herbie.» Sesi hafiflemiş, heyecanlı bir fısıltıya dönüşmüştü. «Bundan kimseye söz etme, aramızda bir sır olarak kalsın. Tekrar teşekkür ederim.» Herbie’nin madeni parmaklarını sıkıp dışarı çıktı.</p>

  <p class="block_15">Robot yavaşça romanına döndü. Ama onun düşüncelerini okuyabilecek kimse yoktu.»</p>

  <p class="block_15">Milton Ashe ağır ağır gerinirken inledi, eklemleri çatırdadı. Genç adam sonra öfkeyle matematikçi Peter Bogert’e baktı. «Bir haftadır bu işle uğraşıyorum ve doğru dürüst uyuyamadım bile. Daha ne kadar uğraşmam gerekiyor? Bütün bunlara vakum odasındaki pozitronik bombardımanın neden olduğunu söylüyordun.»</p>

  <p class="block_15">Bogert nazikçe esneyerek beyaz ellerine baktı. «Bu doğru ve iz üzerindeyim.»</p>

  <p class="block_15">«Bir matematikçi böyle konuştuğu zaman ne anlama geldiğini bilirim. Çözüme ne kadar yaklaştın?»</p>

  <p class="block_15">«Bazı şeylere bağlı.»</p>

  <p class="block_15">«Nelere?» Ashe bir koltuğu çekerek ayaklarını uzattı.</p>

  <p class="block_15">«İhtiyar Lanning’e! O ihtiyar benimle aynı fikirde değil.»</p>

  <p class="block_15">Bogert içini çekti. «Zamana ayak uyduramıyor, derdi bu. Her zaman matriks mekaniğine sımsıkı sarılıyor. Oysa problemin çözülmesi için daha güçlü matematik araçlar gerekli. Lanning çok inatçı.»</p>

  <p class="block_15">Ashe bezgince, «Neden Herbie’ye sormuyor ve sorunu kökünden halletmiyorsun?» diye mırıldandı.</p>

  <p class="block_15">«Robota mı sorayım?» Bogert kaşlarını kaldırdı.</p>

  <p class="block_15">«Neden olmasın? Kadın sana söylemedi mi?»</p>

  <p class="block_15">«Calvin’i mi kastediyorsun?»</p>

  <p class="block_15">«Evet, bizim Susan’ı kastediyorum. Robot matematik açısından bir dâhiymiş. Her şeyi hatta daha fazlasını biliyormuş. Kafasında üçlü integralleri hesaplayıp, tatlı olarak da vektör niceliklerini yiyormuş.»</p>

  <p class="block_15">Matematikçi genç adama şüpheyle baktı. «Ciddi misin?»</p>

  <p class="block_15">«Çok ciddiyim hem de! Ama işin kötüsü matematikten hoşlanmıyor, iç bayıltıcı romantik hikâyeleri okumayı tercih ediyor-muş. Gerçekten! Susan’ın ona götürdüğü o berbat şeyleri görmelisin. ‘Kızgın İhtiraslar’ ve ‘Uzayda Aşk.’»</p>

  <p class="block_15">«Dr. Calvin bundan bize hiç söz etmedi.»</p>

  <p class="block_15">«Eh, robotu incelemesi henüz sona ermedi. Onun nasıl bir insan olduğunu biliyorsun. Büyük sırrı açıklamadan önce her şeyin tamam olmasını istiyor.»</p>

  <p class="block_15">«Ama sana bunları açıklamış.»</p>

  <p class="block_15">«Konuşmaya daldığımız bir sırada söyledi. Son günlerde onu sık sık görüyorum.» Ashe gözlerini iri iri açıp kaşlarını çattı. «Bu sıralar onda bir tuhaflık var. Bunu fark ettin mi, Bogert?»</p>

  <p class="block_15">Matematikçi oldukça yumuşak bir tavırla güldü. «Dudaklarını boyamaya başladı. Kastettiğin bu muydu?»</p>

  <p class="block_15">«Kahretsin, bunu biliyorum! Allık, pudra ve göz farı da kullanıyor. Görünüşü çok kötü, ama anlatmak istediğim bu değil. Ne olduğunu bir türlü anlayamıyorum. Konuşma tarzı... sanki bir şeye çok seviniyormuş gibi.» Genç adam biraz düşündü sonra da omzunu silkti.</p>

  <p class="block_15">Ellisini geçmiş bir bilim adamı olmasına rağmen Bogert yine de heyecanlı görünmeyi başardı. «Belki de âşıktır.»</p>

  <p class="block_15">Ashe gözlerini yumdu yine. «Saçmalama, Bogert... Neyse... Gidip Herbie’yle konuş. Ben burada kalıp biraz kestireceğim.»</p>

  <p class="block_15">«Pekâlâ. Bir robotun bana işimi öğretmesi hiç hoşuma gitmeyecek. Ayrıca bunu başarabileceğini pek sanmıyorum.»</p>

  <p class="block_15">Bogert’e hafif bir horultu cevap verdi.</p>

  <p class="block_15">Ellerini ceplerine sokmuş olan Bogert yapay bir kayıtsızlıkla konuşurken Herbie onu dikkatle dinledi. «İşte böyle... Bana bu işlerden anladığını söylediler, Herbie. Bunları aslında merakımdan soruyorum. Sana açıkladığım gibi kurduğum mantık dizisinde birkaç kuşkulu nokta var. Açıkladığım halde Dr. Lanning düşüncelerimi kabul etmiyor. Tablo hâlâ eksik.»</p>

  <p class="block_15">Herbie sesini çıkarmadı.</p>

  <p class="block_15">Bogert, «E?» dedi.</p>

  <p class="block_15">Robot rakamları inceliyordu. «Ben bir hata görmüyorum.»</p>

  <p class="block_15">«Bundan daha fazlasını söyleyemez misin?»</p>

  <p class="block_15">«Buna cesaret edemem. Siz benden daha usta bir matematikçisiniz ve... kesin bir şey söylemek hoşuma gitmez.»</p>

  <p class="block_15">Bogert memnun bir tavırla gülümsedi. «Böyle olacağını biliyordum. Zor bir problem bu. Neyse, unutalım gitsin.» Kâğıtları buruşturarak çöp borusuna attı. Tam dışarı çıkacakken birden vazgeçti. «Ha aklıma gelmişken...»</p>

  <p class="block_15">Robot bekledi.</p>

  <p class="block_15">Bogert konuşmakta zorluk çekiyormuş gibiydi. «Bir şey var... belki sen...» Durakladı.</p>

  <p class="block_15">Herbie usulca, «Düşünceleriniz karmakarışık,» dedi. «Ama tüm bunların Dr. Lanning’le ilgili oldukları kesin. Kararsızlığınız gülünç, çünkü kendinizi toplar toplamaz ben de neyi sormak istediğinizi anlayacağım.»</p>

  <p class="block_15">Matematikçi, elini kaldırarak her zaman ki gibi ışıltılı saçlarını düzeltti. Sanki bu her şeyi açıklıyormuş gibi, «Lanning yetmişine merdiven dayadı,» diye mırıldandı.</p>

  <p class="block_15">«Bunu biliyorum.»</p>

  <p class="block_15">«Hemen hemen otuz yıldan beri bu fabrikanın yöneticisi.» Herbie başını salladı, Bogert de konuşmalarını dalkavukça bir tavırla sürdürdü. «Belki sen onun... onun istifa etmeyi düşünüp düşünmediğini biliyorsundur. Belki sağlık nedeniyle ya da başka bir sebeple...»</p>

  <p class="block_15">Herbie, «Evet,» dedi.</p>

  <p class="block_15">«Yani... biliyor musun?»</p>

  <p class="block_15">«Tabii.»</p>

  <p class="block_15">«O halde... şey., bunu bana söyleyebilir misin?»</p>

  <p class="block_15">«Madem soruyorsunuz, evet.» Robot kayıtsızca konuşuyordu. «İstifa etti bile!»</p>

  <p class="block_15">«Ne?» Bilim adamının sesi bir bombanın patlamasından farksızdı. İri başını öne doğru eğdi. «Şunu tekrar söyle.»</p>

  <p class="block_15">Robot sakince tekrarladı. «İstifa etti bile. Ama henüz yürürlüğe girmedi. Anlayacağınız o... şey... benimle ilgili problemin çözülmesi için bekliyor. Bu iş hallolunca yerini kendisinden sonra burayı yönetecek olan kimseye bırakacak.»</p>

  <p class="block_15">Bogert hızla soluk verdi. «Onun yerini alacak kimse? Kim o?» Herbie’ye iyice yaklaşmıştı artık. Gözlerini büyülenmiş gibi robotun gözleri görevini yapan o donuk kırmızı foto-elektrik pillere dikmişti.</p>

  <p class="block_15">Herbie yavaşça cevap verdi. «Bundan sonraki yönetici siz olacaksınız.»</p>

  <p class="block_15">Bogert sinirli sinirli gülümseyerek gevşedi. «Bunu öğrendiğime sevindim. Bunu umuyor ve bekliyordum. Sağol, Herbie.»</p>

  <p class="block_15">Peter Bogert o gün sabahın beşine kadar çalıştı. Dokuzda tekrar masasının başındaydı. Yazı masasının arkasındaki rafa dizilmiş ve taburelere yığılmış olan kitaplara uzanarak teker teker inceliyordu. Önündeki hesap dolu kâğıtlar gitgide fazlalaşıyor, buruşturup yere attığı kâğıtlarsa büyük bir yığın oluşturuyorlardı.</p>

  <p class="block_15">Bogert tam öğle zamanı son sayfaya bakarken, kanlanmış gözlerini ovuşturarak esnedi. Sonra da, «Durum her an daha da kötüleşiyor,» diye omzunu silkti. «Kahretsin!»</p>

  <p class="block_15">Kapının açıldığını duyduğunda döndü ve Lanning’in içeri girdiğini görünce başıyla selam verdi. Yaşlı adam eklemleri çıkık ellerini çatırdatıp duruyordu.</p>

  <p class="block_15">Lanning, «Yeni bir ipucu var mı?» diye sordu.</p>

  <p class="block_15">Bogert meydan okurcasına, «Hayır, yok,» dedi. «Eskisinin nesi var?»</p>

  <p class="block_15">Lanning cevap vermek zahmetine girmeden Bogert’in masasındaki son sayfaya çabucak bir göz atmakla yetindi. Sigarasını yakarken, «Calvin sana robottan söz etti mi?» diye konuştu. «Matematik konusunda bir dâhi o. Olağanüstü bir şey.»</p>

  <p class="block_15">Bogert burnundan soluk vererek garip bir ses çıkardı. «Evet, duydum. Ama Calvin’in robo-psikoloji sınırlarının dışına çıkmaması daha iyi olur. Matematik konusunda Herbie’yi sınadım. Diferansiyel hesabı bile zorla başarabildi.»</p>

  <p class="block_15">«Calvin bana öyle söylemedi.»</p>

  <p class="block_15">«O kadın deli!».</p>

  <p class="block_15">«Ben de onunla aynı fikirdeyim.» Yöneticinin gözleri tehlikeli bir biçimde kısıldı.</p>

  <p class="block_15">«Sen!» Bogert’in sesi sertleşti. «Sen neden söz ediyorsun?»</p>

  <p class="block_15">«Bütün sabah Herbie’yi sınavdan geçirdim. O senin bilmediğin pek çok şeyi başarabiliyor.»</p>

  <p class="block_15">«Öyle mi?»</p>

  <p class="block_15">«İnanmıyormuş gibi görünüyorsun.» Lanning yeleğinin cebinden katlanmış bir kâğıdı çıkarıp açtı. «Bu benim el yazım değil sanırım. Öyle değil mi?»</p>

  <p class="block_15">Bogert kâğıdı dolduran dik açılı, iri işaretleri inceledi. «Bunları Herbie mi yazdı?»</p>

  <p class="block_15">«Evet! Belki fark ettin? O senin 22’inci Denklemin zaman kökenlerini bulmaya çalıştı.» Lanning sararmış tırnağını son bölüme vurdu. «Benimle aynı sonuca vardı. Ama harcadığım zamanın dörtte biri sayılacak bir sürede. Pozitronik bombardımanda Linger Etkisini göz ardı etmeye hiç hakkın yoktu.»</p>

  <p class="block_15">«Hayır! Tanrı aşkına, Lanning, şunu iyice anlamaya çalış! Bu...»</p>

  <p class="block_15">«Ah, biliyorum, daha önce de anlattın. Sen Mitchell’in Çevirme Denklemini kullandın, öyle değil mi? Eh... bunun durumla hiçbir ilgisi yok.»</p>

  <p class="block_15">«Nedenmiş o?»</p>

  <p class="block_15">«Çünkü sen bir kere hiper-sanal sayıları kullanıyorsun...»</p>

  <p class="block_15">«Bunun karşımızdaki problemle ne ilgisi var?»</p>

  <p class="block_15">«Bazı durumlarda Mitchell Denklemi...»</p>

  <p class="block_15">«Sen çıldırdın mı? Eğer Mitchell’in tezini yeniden okursan, o zaman...»</p>

  <p class="block_15">«Bunu okumama gerek yok. Sana daha başlangıçta onun oluşturduğu mantık dizisini beğenmediğimi söyledim. Herbie de bu konuda beni destekliyor.»</p>

  <p class="block_15">Bogert, «Pekâlâ öyleyse!» diye bağırdı. «Bırak da o iri saat bütün problemi senin için çözümlesin! Neden önemsiz ayrıntılarla ilgileniyorsun?»</p>

  <p class="block_15">«İşte sorun da bu. Herbie bu yüzden problemi çözemiyor. O başaramazsa, biz de başaramayız. Yani... yalnız başımıza. Ben bütün sorunu Milli Kurula bırakacağım. Çünkü iş artık bizi aştı.»</p>

  <p class="block_15">Bogert ayağa fırlarken iskemlesi devrildi. Yüzü kıpkırmızı kesilmiş, dudakları gerilerek dişleri ortaya çıkmıştı. «Öyle bir şey yapamazsın.»</p>

  <p class="block_15">Lanning bozulmuştu. «Bana ne yapıp ne yapmayacağımı sen mi söyleyeceksin?»</p>

  <p class="block_15">Matematikçi dişlerini sıkarak, «Evet, öyle,» dedi. «Problemi çözmek üzereyim, bunu benden alamazsın. Anlıyor musun? Amacının ne olduğunu anlamadığımı sanma, seni sıska fosil! Robotik telepati olayını çözümlediğim için onurlandırılmam hiç hoşuna gitmeyecek. Bu uğurda bindiğin dalı bile keseceksin.»</p>

  <p class="block_15">«Sen lanet olasıca bir ahmaksın, Bogert! Biraz daha konuşursan seni amirine itaatsizlik ettiğin için işten uzaklaştırırım.» Lanning’in alt dudağı öfkesinden titriyordu.</p>

  <p class="block_15">«İşte yapamayacağın tek şey de bu, Lanning! Burada insanın kafasından geçenleri okuyan bir robot olduğu için hiçbir sırrın gizli kalamıyor! Bu sayede istifa ettiğini biliyorum! Bunu sakın unutayım deme!»</p>

  <p class="block_15">Lanning’in sigarasının ucundaki kül titreyip düştü. Ardından da.. «Ne, ne...»</p>

  <p class="block_15">Bogert pis pis güldü. «Yeni yönetici benim, bunu unutma. Kör olduğumu sanma her şeyin farkındayım. Lanet olsun sana, Lanning. Artık burada emirleri ben vereceğim. Yoksa başın kötü biçimde belaya girecek.»</p>

  <p class="block_15">Lanning sonunda konuşmayı başararak, «Seni geçici olarak işten çekiyorum!» diye kükredi. «Duyuyor musun? Bütün görevleri bırakacaksın. Seni mahvedeceğim. Beni anlıyor musun?»</p>

  <p class="block_15">Bogert’in tebessümü iyice yayıldı. «Ah, bunun sana ne yararı olacak? Bir şey başaramayacaksın ki. Bütün kozlar bende, istifa ettiğini biliyorum. Herbie söyledi, bütün bilgiyi kafandan almış!»</p>

  <p class="block_15">Lanning kendini zorlayarak sakin bir tavırla konuşmaya çalıştı. Şimdi daha da yaşlanmış gibiydi. Bakışları yorgundu. Yüzündeki morluk geçmiş, geride yaşlılığın neden olduğu beyazlık kalmıştı. «Herbie’yle konuşmak istiyorum. Sana böyle bir şey söylemiş olamaz. Sen sinsice bir oyun oynuyorsun, Bogert ama blöfünü göreceğim. Benimle gel şimdi.»</p>

  <p class="block_15">Bogert omzunu silkti. «Herbie’yi görmeye mi? İyi! Harika!»</p>

  <p class="block_15">Milton Ashe tam öğle zamanı beceriksizce çizdiği resimden başını kaldırdı. «Bir fikir edinebildin mi? Resmi doğru dürüst çizemedim. Ama görüntü açısından şahane bir ev. Üstelik bedava sayılacak kadar ucuza satın alacağım.»</p>

  <p class="block_15">Susan Calvin genç adama baygın baygın baktı. «Gerçekten çok güzel,» diye içini çekti. «Ben de çoğu zaman böyle...» Sesi hafifledi.</p>

  <p class="block_15">Ashe kurşunkalemini bırakarak konuşmasını sürdürdü. «Tabii izin alıncaya dek beklemem gerekiyor ama iki hafta var. Şu Herbie olayı her şeyi altüst etti.» Gözlerini tırnaklarına dikti. «Zaten bir şey daha var... ama bu bir sır.»</p>

  <p class="block_15">«O halde bunu bana açıklama.»</p>

  <p class="block_15">«Ah, açıklayacağım. Birine anlatmazsam patlayacağım. Burada da senden daha iyi... şey... bir sırdaş bulunamaz.» Ashe utanmışçasına güldü.</p>

  <p class="block_15">Susan Calvin’in kalbi deli gibi çarptığından konuşmaya cesaret edemedi.</p>

  <p class="block_15">«Açıkçası,» Ashe iskemlesini masaya yaklaştırarak sesini iyice alçalttı.«... o evde tek başıma oturmayacağım. Yakında evleniyorum.» Sonra da yerinden fırladı. «Bir şey mi oldu?»</p>

  <p class="block_15">«Hayır, hayır.» Susan Calvin’in o korkunç baş dönmesi çabuk geçti ama konuşmakta zorluk çekiyordu. «Evleniyor musun? Yani...»</p>

  <p class="block_15">«Ah, tabii. Artık bunun zamanı gelmedi mi? Geçen yaz buraya gelen kızı anımsıyorsun değil mi? İşte onunla evleniyorum!.. Hey, sen hastasın sanırım. Sen...»</p>

  <p class="block_15">«Yalnızca başım ağrıyor...» Susan Calvin genç adamın yaklaşmaması için elini bitkince salladı. «Son... son günlerde sık sık oluyor. Seni... seni kutlamak istiyorum. Çok sevindim...» Kadının beceriksizce sürdüğü allıklar şimdi bembeyaz suratında çirkin, kırmızı iki leke gibi duruyordu. Çevresinde her şey yeniden fırıl fırıl dönmeye başlamıştı. «Affedersin... lütfen...» Bu sözleri mırıltıyla söylerken kör gibi sendeleyerek odadan çıktı.</p>

  <p class="block_15">Her şey bir kâbustan farksızdı. Olayda rüyaların gerçek olmayan o dehşet dolu havası vardı.</p>

  <p class="block_15">Ama bu nasıl olur? Herbie dedi ki...</p>

  <p class="block_15">Herbie her şeyi biliyor! O insanların kafalarının içini görüyor.</p>

  <p class="block_15">Dr. Calvin kendini Herbie’nin odasında buldu. Soluk soluğa kapıya yaslanmış, robotun madeni yüzüne bakıyordu. İki kat merdiven tırmanmıştı ama hatırlamıyordu bile. Rüyalarda olduğu gibi uzaklığı bir saniyede aşmıştı sanki.</p>

  <p class="block_15">Rüyada gibi!</p>

  <p class="block_15">Herbie hiç kırpmadığı gözleriyle onun gözlerinin içine bakıyordu. Sanki bu donuk kırmızı küreler kâbuslara yakışacak bir biçimde irileşiyor, irileşiyorlardı.</p>

  <p class="block_15">Robot konuşurken Susan Calvin yutkunarak titredi. O zaman etrafını daha iyi farketti.</p>

  <p class="block_15">Herbie telaşlı bir sesle hâlâ konuşuyordu. Sanki yaralanmış ve korkmuştu, yalvarıyordu.</p>

  <p class="block_15">Kadın bu sözlerden bir anlam çıkarmaya başlarken Herbie, «Bu bir rüya,» diyordu. «Buna inanmamalısın. Yakında gerçek dünyaya uyanacak ve kendine güleceksin. O seni seviyor. Bana inan! Seni seviyor o, seviyor! Ama burada değil! Şimdi olmaz! Bu bir hayal.»</p>

  <p class="block_15">Susan Calvin başını sallayarak! «Evet! Evet!» diye fısıldadı. Herbie’nin koluna sıkıca sarılmış arka arkaya tekrarlıyordu. «Bu doğru olamaz değil mi? Bu doğru olamaz...»</p>

  <p class="block_15">Doktor kendini nasıl topladığını hiçbir zaman anlayamadı. Bu gerçek olmayan şeylerle dolu sisli bir dünyadan parlak güneşe çıkmaya benziyordu. Herbie’yi geri itti. Çelik kolu olanca gücüyle iterken gözleri iyice irileşmişti.</p>

  <p class="block_15">«Sen ne yapmaya çalışıyorsun?» Sesi öfkeli bir çığlık halini aldı. «Sen ne yapmaya çalışıyorsun?»</p>

  <p class="block_15">Herbie gerildi. «Yardım etmek istiyorum.»</p>

  <p class="block_15">Psikolog robota şaşkınlıkla baktı. «Yardım etmek mi? Bana bunun bir rüya olduğunu söyleyerek mi? Beni bir şizofreniye döndürerek mi?» Sinir krizi geçiriyordu. Bütün vücudu gerilmişti. «Bu bir rüya değil! Keşke öyle olsaydı!» Derin bir soluk aldı. «Bir dakika! Ah... evet, anlıyorum... Tanrım! O kadar açık ki.»</p>

  <p class="block_15">«Bunu yapmak zorundaydım.» Robotun sesinde korku vardı.</p>

  <p class="block_15">«Ben de hiç düşünmeden sana inandım!» Dr. Calvin dışarıdan gelen bağrışmalar yüzünden durakladı. Sonra döndü. Yumruklarını sıkıp sıkıp açıyordu. Bogert’le Lanning içeri girdiklerinde en dipteki pencerenin önünde duruyordu. İki adam onunla hiç ilgilenmediler.</p>

  <p class="block_15">İkisi de aynı anda Herbie’ye yaklaştılar. Lanning öfkeli ve sabırsız, Bogert sakin ve alaycıydı. Önce yönetici konuşmaya başladı.</p>

  <p class="block_15">«Herbie, şimdi beni dinle.»</p>

  <p class="block_15">Robot çabucak yaşlı adama baktı. «Evet, Dr. Lanning?»</p>

  <p class="block_15">«Dr. Bogert’le benden söz ettin mi?»</p>

  <p class="block_15">«Hayır, efendim.» Herbie ağır ağır cevap verirken Bogert’in yüzündeki gülümseme siliniverdi.</p>

  <p class="block_15">«Ne dedin?» Matematikçi amirini iterek öne geçti. Bacaklarını açıp robotun önünde durdu. «Bana dün söylediklerini tekrarla.»</p>

  <p class="block_15">«Ben dedim ki...» Herbie birdenbire sustu. Gövdesinin içinde maden diyaframı titreşiyor, yumuşak, ahenksiz sesler çıkıyordu.</p>

  <p class="block_15">Bogert, «Bana Lanning’in istifa ettiğini söylemedin mi?» diye gürledi. «Cevap ver!» Ellerini heyecanla havaya kaldırdı.</p>

  <p class="block_15">Ama Lanning onu yavaşça yana itti. «Ona zorbalıkla yalan mı söyleteceksin, Bogert?»</p>

  <p class="block_15">«Duydun, Lanning. ‘Evet,’ derken aniden sustu. Çekil önümden! Ona doğruyu söyleteceğim. Bundan hiç kuşkun olmasın!»</p>

  <p class="block_15">«Hayır ben soracağım!» Lanning robota döndü. «Pekâlâ, Herbie. Kaygılanma. Ben istifa ettim mi?»</p>

  <p class="block_15">Herbie ona baktı. Yaşlı adam endişeyle tekrarladı. «Ben istifa ettim mi?» Robot sonunda kafasını hafifçe, «Hayır,» dermiş gibi salladı.</p>

  <p class="block_15">İki adam birbirlerine baktılar. Gözlerinde hâlâ o düşmanca ifadeler vardı.</p>

  <p class="block_15">Sonra Bogert, «Ne oluyor?» diye bağırdı. «Robotun dili mi tutuldu? Konuşamıyor musun, biçimsiz canavar?»</p>

  <p class="block_15">Herbie hemen, «Konuşabiliyorum,» dedi.</p>

  <p class="block_15">«Öyleyse soruyu cevapla. Bana Lanning’in istifa ettiğini söylemedin mi?»</p>

  <p class="block_15">Ne var ki soruyu yine bir sessizlik izledi. Sonra aniden Susan Calvin gülmeye başladı. Sesi sinir krizi geçiriyormuş gibi tizleşmişti.</p>

  <p class="block_15">İki matematikçi irkilmişti. Bogert’in gözleri kısıldı. «Sen burada mıydın? Bu kadar komik olan nedir?»</p>

  <p class="block_15">«Komik olan bir şey yok.» Kadının sesi hiç de normal değildi. «Ona yakalanan yalnız ben değilim. Dünyanın en büyük robotik uzmanlarından üçünün aynı ilkel tuzağa düşmeleri çok garip. Öyle değil mi?» Sesi hafifledi. Kadın beyaz elini alnına bastırdı. «Ama bu hiç komik değil.»</p>

  <p class="block_15">Bu kez iki adam birbirlerine bakarak kaşlarını kaldırdılar. Lanning soğuk soğuk, «Sözünü ettiğin tuzak nedir?» diye sordu. «Herbie de bir bozukluk mu var?»</p>

  <p class="block_15">«Hayır.» Dr. Calvin onlara ağır ağır yaklaştı. «Bozukluk onda değil, bizde.» Birdenbire dönerek olanca sesiyle robota bağırdı. «Bana yaklaşayım deme! Odanın öbür tarafına git! Seni gözüm görmesin!»</p>

  <p class="block_15">Herbie kadının öfkeli bakışları karşısında sindi ve ayaklarını takırdatarak koşarcasına uzaklaştı.</p>

  <p class="block_15">«Ne oluyor, Dr. Calvin?» Lanning’in sesi düşmancaydı.</p>

  <p class="block_15">Kadın tekrar iki adama dönerek alayla, «Herhalde o temel yasayı biliyorsunuz,» dedi. «Birinci Robot Yasasını.»</p>

  <p class="block_15">İki matematikçi aynı anda başlarını salladılar. Bogert öfkeyle, «Tabii,» diye terslendi. «Bir robot bir insana zarar veremez. Ya da harekete geçmeyerek o insanın zarar görmesine razı olamaz.»</p>

  <p class="block_15">Dr. Calvin alayla, «Ne güzel de söyledin. Ama sözü edilen ne tür bir zarar?» dedi.</p>

  <p class="block_15">«Şey... her tür.»</p>

  <p class="block_15">«Evet! Her tür! Ama ya duyguların incinmesi? Gururda açılan yaralar? Umutların kırılması? Bunlar zarar sayılır mı?»</p>

  <p class="block_15">Lanning kaşlarını çattı, «Bir robot böyle şeyleri nereden bilecek...» derken sesi inliyormuş gibiydi.</p>

  <p class="block_15">«Şimdi durumu anladın değil mi? Bu robot insanların kafalarından geçenleri okuyor. Onun manevi zarar konusunda hiçbir şey bilmediğini mi sanıyorsun? Soru sorduğunda sana tam istediğin cevabı veriyor çünkü başka tür bir cevap seni üzecek. Herbie de bunu biliyor.»</p>

  <p class="block_15">Bogert, «Tanrım...» diye mırıldandı.</p>

  <p class="block_15">Psikolog ona alayla bir göz attı. «Anladığım kadarıyla Herbie’ye Lanning’in istifa edip etmediğini sordun. Böyle bir şeyin olmasını çok istiyordun. O yüzden Herbie sana istediğin cevabı verdi.»</p>

  <p class="block_15">Lanning ifadesiz bir sesle, «Demek o yüzden biraz önce cevap vermek istemedi,» dedi. «Çünkü yapacağı açıklama birimizden birini incitecekti.»</p>

  <p class="block_15">Yine sessizlik oldu. İki adam odanın dibinde, kitaplığın önündeki koltuğa çökmüş robota baktılar. Herbie başını bir eline dayamıştı.</p>

  <p class="block_15">Susan Calvin gözlerini yere dikip, «Herbie bütün bunları biliyordu... O... o iblis her şeyin farkında. Montajı sırasında ne olduğunun da!» Bakışları sıkıntılıydı. Gözleri daha koyu renk duruyordu şimdi.</p>

  <p class="block_15">Lanning başını kaldırdı. «Bence yanılıyorsun, Dr. Calvin. O neyin hatalı olduğunu bilmiyor. Bunu kendisine sordum.»</p>

  <p class="block_15">Kadın, «Bu ne anlama geliyor?» diye bağırdı. «Bu yalnızca senin Herbie’nin cevabı açıklamasını istemediğini gösteriyor. Bir makinenin senin başaramadığın şeyi yapması gururunu kırar.» Bogert’e baktı. «Ona sordun mu?»</p>

  <p class="block_15">«Bir bakıma.» Bogert öksürürken kızarmıştı. «Herbie bana matematikten pek anlamadığını söyledi.»</p>

  <p class="block_15">Lanning hafifçe gülerken psikolog ise alayla gülümsedi. «Ona soracağım! Onun sorunu çözümlemesi benim gururumu kırmaz.» Sesini yükseltip buz gibi bir tavırla emretti. «Buraya gel!»</p>

  <p class="block_15">Herbie ayağa kalkarak kararsızca yaklaştı.</p>

  <p class="block_15">Kadın, «Herhalde montajın sırasında hangi noktada dış bir faktörün eklendiğini ya da unutulduğunu biliyorsun,» dedi.</p>

  <p class="block_15">Herbie güç duyulacak bir sesle, «Evet,» diye cevap verdi.</p>

  <p class="block_15">Bogert öfkeyle söze karıştı. «Bir dakika! Bunun doğru olması şart değil ki! Sen sadece bu cevabı duymak istiyorsun, hepsi bu kadar.»</p>

  <p class="block_15">Calvin, «Aptallık etme,» diye söylendi, «Kafanızın içini okuyor o. Onun için de sen ve Lanning kadar matematik biliyor. Herbie’ye fırsat verin.»</p>

  <p class="block_15">Matematikçi geriledi. Dr. Calvin konuşmasını sürdürdü. «Pekâlâ, Herbie. Açıkla bakalım. Seni bekliyoruz.» Diğerlerine bakarak usulca ekledi. «Kâğıt ve kalemlerinizi hazırlayın, baylar.»</p>

  <p class="block_15">Ama Herbie sesini çıkarmadı. Psikolog zaferle, «Neden konuşmuyorsun, Herbie?» diye sordu.</p>

  <p class="block_15">Robot birdenbire, «Konuşmam imkânsız,» dedi. «Bunu siz de biliyorsunuz. Dr. Bogert ve Dr. Lanning çözümü açıklamamı istemiyorlar!»</p>

  <p class="block_15">«Problemin çözümlenmesini istiyorlar.»</p>

  <p class="block_15">«Ama benim çözümlememi değil.»</p>

  <p class="block_15">Lanning söze karışarak ağır ağır ve kelimelere basa basa, «Aptallık etme, Herbie,» dedi. «Her şeyi açıklamanı istiyoruz.»</p>

  <p class="block_15">Bogert de sertçe başını salladı.</p>

  <p class="block_15">Herbie’nin sesi iyice tizleşmişti. «Böyle söylemenin ne yararı var? Kafanızın yüzeyinin daha derinlerini göremediğimi mi sanıyorsunuz? Beyninizin derinliklerinde o isteksizlik gizli. Çözümü benim açıklamamı istemiyorsunuz. Ben bir makineyim. Bir canlı taklidiyim. Bunu insanların oluşturdukları pozitronik beyin sağlıyor. Benim karşımda küçük düşerseniz zarar görürsünüz. Bu kafanızın çok derinliklerinde gizli olan bir şey ve silinmesi de imkânsız. Size çözümü açıklayamam.»</p>

  <p class="block_15">Dr. Lanning, «Biz gidiyoruz,» dedi. «Çözümü Calvin’e açıkla.»</p>

  <p class="block_15">Herbie, «Bu hiçbir şeyi değiştirmez ki,» diye bağırdı. «Siz nasıl olsa cevabı benim sağladığımı bileceksiniz.»</p>

  <p class="block_15">Dr. Calvin, «Ama buna rağmen Dr. Lanning’le Dr. Bogert cevabı istiyorlar, Herbie,» dedi. «Bunu sen de biliyorsun.»</p>

  <p class="block_15">Herbie, «Çözümü kendi çabalarıyla bulmak istiyorlar,» diye ısrar etti.</p>

  <p class="block_15">«Ama çözümü istiyorlar. Çözümü bilmen ve açıklamaman onları yaralıyor. Bunun farkındasın değil mi?»</p>

  <p class="block_15">«Evet! Evet!»</p>

  <p class="block_15">«Bunu onlara açıkladığın takdirde de yaralanacaklar.»</p>

  <p class="block_15">«Evet! Evet!» Herbie ağır ağır gerilerken Dr. Calvin de adım adım ona doğru gidiyordu. İki adam bu sahneyi donmuş gibi şaşkın şaşkın seyrediyorlardı.</p>

  <p class="block_15">Psikolog ağır ve tekdüze bir sesle, «Her şeyi söylemen imkânsız,» dedi. «Çünkü konuşmaların zarar verecek. Ne var ki sen ikisine de zarar vermemelisin. Ama cevabı açıklamazsan yine de yaralanacaklar. Böyle yapmamalısın. Onun için cevabı onlara açıklayamayacaksın. Ama açıklamazsan onlara zarar vereceksin. Bunu yapmamalısın. Açıklarsan da zarar vereceksin. Bunu da yapmamalısın. Her şekilde zarar vereceksin. Bunu da yapmamalısın...»</p>

  <p class="block_15">Herbie duvara dayanıp kalmıştı. Dizüstü çökerek, «Susun!» diye bir çığlık attı. «Kafanızın içini görmeme engel olun! Beyniniz acı, hayal kırıklığı ve nefret dolu! Benim kötü bir niyetim yoktu. Bana inanın. Ben yalnızca yardım etmeye çalıştım! Size duymak istediğiniz şeyi söyledim. Böyle yapmak zorundaydım.»</p>

  <p class="block_15">Psikolog bu sözlere aldırmadı bile. «Cevabı onlara söylemelisin. Ama bunu yaparsan onlara zarar verirsin. Onun için cevabı söylememelisin. Ama söylemezsen onlara yine zarar verirsin. O halde cevabı açıklamalısın...»</p>

  <p class="block_15">Ve Herbie arka arkaya çığlıklar atmaya başladı!</p>

  <p class="block_15">Bu bir pikolonun iyice yükseltilmiş sesine benziyordu. Tizdi ve gitgide daha da tizleşiyordu. Sonunda kayıp bir ruhun dehşetini yansıtan bir sese dönüşerek odayı doldurdu.</p>

  <p class="block_15">Sonra da kesildi ve Herbie yere yığıldı. Şimdi hareketsiz bir maden yığını gibiydi.</p>

  <p class="block_15">Bogert’in suratı bembeyaz kesilmişti. «O öldü!»</p>

  <p class="block_15">«Hayır!» Susan Calvin sarsıla sarsıla deli gibi gülmeye başladı. «Ölmedi... sadece çıldırdı. Onun çözümlenemeyecek bir ikilemle karşılaşmasını sağladım ve bozuldu. Artık onu hurdaya verebilirsiniz. Çünkü bir daha konuşamayacak.»</p>

  <p class="block_15">Lanning eskiden Herbie denilen ölü robotun yanında diz çöktü. Robotun soğuk maden yüzüne dokunarak titredi. «Bunu kasten yaptın, Calvin.» Ayağa kalkarak kadının karşısına dikildi. Suratı çarpılmıştı.</p>

  <p class="block_15">«Öyle de olsa artık yapabileceğiniz bir şey yok.» Kadın ani bir öfkeyle bağırdı. «Bunu hak etmişti!»</p>

  <p class="block_15">Yönetici felce uğramış gibi hiç kımıldamayan Bogert’i bileğinden tuttu. «Bu önemli mi? Gel, Peter.» İçini çekti. «Böyle düşünen bir robotun yararı yoktu zaten.» Yaşlı gözlerinde yorgun bir ifade vardı. «Gel, Peter,» diye tekrarladı.</p>

  <p class="block_15">Dr. Susan Calvin iki matematikçi odadan çıktıktan dakikalar sonra dengesini bulabildi. Ağır ağır Herbie’ye baktı ve yüz hatları tekrar gerildi. Robotu uzun uzun süzerken yüzündeki zafer dolu ifadenin yerini bitkinlik ve hayal kırıklığı aldı. Ve kadın bütün duygularını bir tek acı sözcükle açıkladı. «Yalancı!»</p>

  <p class="block_15">Tabii konuşmamız burada sona erdi. Dr. Calvin’den artık o gün başka bir şey öğrenemeyeceğimi biliyordum. Orada öylece kımıldamadan oturuyordu. Yüzünde soğuk bir ifadeyle olanları anımsıyordu.</p>

  <p class="block_15">«Teşekkür ederim, Dr. Calvin,» dedim. Ama o cevap vermedi. Onu ancak iki gün sonra tekrar görebildim.</p>

  <p class="block_4">&nbsp;</p>
</body>
</html>
