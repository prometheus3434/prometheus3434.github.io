<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block_16" id="calibre_pb_12">KANIT</h1>

  <p class="block_4">&nbsp;</p>

  <p class="block_4">&nbsp;</p>

  <p class="block_4">&nbsp;</p>

  <p class="block_15">Dr. Calvin, düşünceli bir tavırla, «Ama sorun bu da değildi,» dedi. «Ah, evet. Sonunda o gemi ve benzerleri hükümetin malı oldu. Hiper-uzayda sıçrama yöntemi iyice geliştirildi. Şimdi bize daha yakın olan yıldızların gezegenlerinde insanlar yaşıyor. Ama sorun bu değildi.»</p>

  <p class="block_15">Yemeğimi bitirmiş, sigaramın dumanlarının arasından yaşlı kadına bakıyordum.</p>

  <p class="block_15">«Asıl önemlisi son elli yıl içerisinde Dünya’da yaşayan insanlara olanlar. Ben doğduğum sırada son Dünya Savaşından yeni çıkmıştık. İnsanlık tarihinin en kötü devrelerinden biriydi bu. Ama sonra ekonomimiz dengesini buldu. Altın Çağ başladı. Yani bu yüzyılla bundan öncekini karşılaştırdığımızda böyle söyleyebiliriz. Bunu robotlar sağladı.»</p>

  <p class="block_15">«Bugün birtakım işleri yöneten makineleri kastediyorsunuz sanırım. Sözünü ettiğiniz beyin o makinelerin ilkiydi değil mi?»</p>

  <p class="block_15">«Evet, öyle. Ama ben makineleri düşünmüyordum. Düşündüğüm bir insandı. O geçen yıl öldü.» Susan Calvin’in sesinde o an derin bir keder belirdi. «Daha doğrusu ölmeyi sağladı. Çünkü artık ona ihtiyacımız olmadığını biliyordu. Stephen Byerley’den söz ediyorum.»</p>

  <p class="block_15">«Evet, onu kastettiğinizi anlamıştım.»</p>

  <p class="block_15">«2732 de ilk kez siyasete atıldı. Siz o sırada çocuktunuz. Onun için olayın ne kadar garip olduğunu anımsamanız olanaksız. Tarih boyunca Byerley’in Belediye Başkanı seçilmek için giriştiği kampanya kadar tuhafı hiç görülmemişti...»</p>

  <p class="block_15">Francis Quinn yeni tarz bir politikacıydı. Aslında bu anlamsız bir söz, tüm benzeri sözler gibi. Karşılaştığımız ‘yeni ekol’lerin çoğu eski Yunan toplumsal yaşamının kopyalarıydı. Hatta belki Sümerlilerin ve tarih öncesi çağlarda İsviçre’de göllerde yaşayan insanların yaşamlarının.</p>

  <p class="block_15">Ama sıkıcı ve karmaşık olacağa benzeyen bu girişten vazgeçmek için hemen Quinn’in adaylığını koymadığını söylemeliyiz. Oy toplamaya kalkışmadığını da. O ne konuşmalar yaptı, ne de oy sandıklarını pusulalarla doldurdu. Napolyon, Musterlitz de bir tek silahın tetiğini, bile çekmemişti. Bu olay da ona benziyordu işte.</p>

  <p class="block_15">Ancak politikanın insanın garip dostlar edinmesine neden olduğunu unutmamalıyız.</p>

  <p class="block_17">&nbsp;</p>

  <p class="block_15">Alfred Lanning masanın diğer tarafında oturuyordu. Gür beyaz kaşlarının gölgelediği, her zaman sabırsızlık dolu gözlerini karşısındaki adama dikmişti. Bakışlarının sertliğinden hiç hoşlanmadığı anlaşılıyordu.</p>

  <p class="block_15">Quinn bunu fark etseydi, yine de sinirlenmezdi. Sesi dostçaydı. Belki bu «profesyonelce bir dostluk,» diye de tanımlanabilir.</p>

  <p class="block_15">«Stephen Byerley’i tanıdığınızı sanıyorum, Dr. Lanning.»</p>

  <p class="block_15">«Ondan söz edildiğini birçok insan gibi ben de duydum.»</p>

  <p class="block_15">«Evet. Hatta ben de. Belki bundan sonraki seçimde ona oy vereceksiniz.»</p>

  <p class="block_15">«Bu konuda bir şey söyleyemem.» Yaşlı adamın sesinde çok belirgin bir öfke vardı. «Ben siyasi akımları izlemem. Onun için Byerley’in seçimlere gireceğinden haberim yok.»</p>

  <p class="block_15">«Bundan sonraki Belediye Başkanımız olabilir. Tabii Byerley. şimdi avukat, ama dev meşeler de...»</p>

  <p class="block_15">Lanning, Quinn’in sözünü k<span class="calibre1">esti... «Evet, evet. Bu deyişi</span> daha önce de duydum. Acaba artık konuya giremez misiniz?»</p>

  <p class="block_15">«Konuya girdik bile, Dr. Lanning.» Quinn’in sesi oldukça nazikti. «Çıkarlarım nedeniyle Bay Byerley’in en çok savcı olarak kalmasına izin verebilirim. Kendi çıkarlarınız açısından da bana yardım etmeniz gerekir.»</p>

  <p class="block_15">«Kendi çıkarlarım açısından mı?» Dr. Lanning’in kaşları iyice çatıldı.</p>

  <p class="block_15">«Öyleyse ABD Robot ve Makine Adamlar Şirketinin çıkarları diyelim. Size geldim çünkü siz araştırmaları yöneten profesördünüz. Şimdi emeklisiniz ama yine de şirketle ilişkinizi kesmediniz. Herkes fikrinizi alıp konuşmalarınızı saygıyla dinliyor. Ama artık şirketle aranızda eskisi kadar sıkı bir bağ yok. O yüzden özgür davranabilirsiniz. Hatta alışıla gelmiş davranışlarınızın dışına bile çıkabilirsiniz.»</p>

  <p class="block_15">Dr. Lanning bir süre sesini çıkarmadı. Düşünüyordu, sonra hafif bir sesle, «Ne demek istediğinizi hiç anlamadım, Bay Quinn,» diye konuştu.</p>

  <p class="block_15">«Buna şaşırmadım, Dr. Lanning. Aslında konu çok basit...» Quinn sade ama zevkli bir çakmakla sigarasını yaktı. «Sizce bir sakıncası yok ya?» İri kemikli yüzünde hafif, alaylı bir ifade vardı. «Bay Byerley’den söz ediyorduk. Garip, renkli bir kişiliği var onun. Üç yıl önce kendisini kimse tanımıyordu. Ama şimdi çok ünlü. Güçlü ve yetenekli biri. Üstelik tanıdığım savcıların en başarılı ve en zekisi. Ama ne yazık ki benim dostum değil...»</p>

  <p class="block_15">Lanning laf olsun diye, «Anlıyorum...» dedi. Gözlerini tırnaklarına dikmişti.</p>

  <p class="block_15">Quinn kelimelere basa basa konuşmasını sürdürdü. «Geçen yıl Bay Byerley hakkında soruşturma yaptırdım. Geniş bir araştırmaydı... Reformlar peşinde olan politikacıların geçmişlerinin iyice incelenmesinin her zaman yararı vardır.» Susup sigarasının ateşine baktı ve neşesizce gülümsedi. «Ama Bay Byerley’in geçmişi hiç de dikkati çekecek gibi değil. Küçük bir kentte sakin bir yaşam, üniversite eğitimi, genç yaşta ölen bir eş, etkisinden yeni kurtulabildiği bir trafik kazası. Bunlardan başka hukuk fakültesi, başkente geliş ve avukatlık.» Francis Quinn yavaşça başını salladıktan sonra da ekledi. «Ama şimdiki yaşamı? Ama, işte bu ilginç. Savcımız hiç yemek yemiyor!»</p>

  <p class="block_15">Lanning başını hızla kaldırdı. Yaşlı gözleri inanılmayacak kadar keskin bakışlıydı yine. «Efendim?»</p>

  <p class="block_15">«Savcımız hiç yemek yemiyor!» Quinn bu cümleyi heceleri vurgulaya vurgulaya tekrarlamıştı. «Bu sözümü biraz değiştireceğim. Onun yemek yediğini ve su içtiğini hiç gören yok. Hiçbir zaman! Bu sözlerimin önemini anlıyor musunuz? Arada sırada değil! Hiçbir zaman yemiyor ve içmiyor!»</p>

  <p class="block_15">«Bu inanılacak gibi değil. Bu araştırmayı yapan adamlarınıza güvenebilir misiniz?»</p>

  <p class="block_15">«Onlara güveniyorum ama bu durum bana hiç de inanılmayacak gibi gözükmüyor. Savcımızın su içtiğini gören yok. İçki içtiğini ve uyuduğunu da. Başka faktörler de var ama neyi kastettiğimi anlamanız için bunlar yeterli sanırım.»</p>

  <p class="block_15">Lanning koltuğunda arkasına yaslandı. O derin sessizlikte Quinn sanki ona meydan okudu ve cevabını da aldı. Sonra yaşlı robotik uzmanı başını salladı. «Hayır. Siz bir tek şeyi ima ediyor olabilirdiniz. Birde bu sözleri bana söyleme nedenini de hesaba katarsak... Ne var ki kastettiğiniz şey imkânsız.»</p>

  <p class="block_15">«Fakat o adamın insanlıkla bir ilgisi yok, Dr. Lanning.»</p>

  <p class="block_15">«Eğer Byerley’in kılık değiştirmiş bir şeytan olduğunu söyleseydiniz belki size biraz inanırdım.»</p>

  <p class="block_15">«Dr. Lanning, size söylüyorum: o adam bir robot!»</p>

  <p class="block_15">«Ben de size bunun şimdiye dek duyduğum iddiaların en saçması olduğunu söylüyorum, Bay Quinn.»</p>

  <p class="block_15">Yine o gizli gerginlikle dolu sessizlik oldu.</p>

  <p class="block_15">Quinn abartmalı bir dikkatle sigarasını söndürdü. «Ama ne olursa olsun şirketin bütün kaynaklarından yararlanarak bu imkânsız iddiayı inceleyeceksiniz, Dr. Lanning.»</p>

  <p class="block_15">«Böyle bir görevi üzerime alabileceğimi sanmıyorum, Bay Quinn. Şirketin yerel politikaya karışmasını ciddi bir biçimde öneriyor olamazsınız.»</p>

  <p class="block_15">«Başka seçeneğiniz yok. Ya kanıt olmadan bu gerçekleri, kamuya açıklarsam? Gerçekler ortada.»</p>

  <p class="block_15">«Eh! İstediğinizi yapabilirsiniz.».</p>

  <p class="block_15">«Ama bence yeterli değil. Kanıtlar olmasını tercih ederdim. Bu durum sizin de hoşunuza gitmez. Çünkü konunun gazetelere geçmesi şirketin aleyhine olur. Herhalde robotların insanların yaşadıkları dünyalarda kullanılmalarının kesinlikle yasaklanmış olduğunu biliyorsunuz?»</p>

  <p class="block_15">Yaşlı adam sertçe, «Tabii,» dedi.</p>

  <p class="block_15">«Güneş sisteminde yalnızca ABD Robotun pozitronik maden adamlar yaptığını biliyorsunuz. Byerley makineyse, o da bir pozitronik robot demektir. Herhalde pozitronik robotların sadece kiralandıklarından, hiçbir zaman satılmadıklarından da haberiniz var. Şirketin her robotun sahibi ve menajeri olduğundan da. Yani şirketin robotların hepsinin davranışlarından sorumlu olduğunu biliyorsunuz.»</p>

  <p class="block_15">«Şirketin insana benzeyen bir robot yapmadığını kanıtlamak kolay, Bay Quinn.»</p>

  <p class="block_15">«Böyle bir robot yapılabilir mi? Yalnızca olanaklardan söz etmek istiyorum.»</p>

  <p class="block_15">«Evet. Yapılabilir.»</p>

  <p class="block_15">«Herhalde gizlice. Yapılan bu tür bir robot şirketin defterlerinde de gösterilemez.»</p>

  <p class="block_15">«Pozitronik beyin konusunda böyle bir şey yapılamaz, efendim. Hükümet bu işi sıkı kontrol ediyor.»</p>

  <p class="block_15">«Evet ama robotlar eskir, bozulur, arızalanır ve sökülür.»</p>

  <p class="block_15">«Ve pozitronik beyin de ya yeniden kullanılır ya da ortadan kaldırılır.»</p>

  <p class="block_15">«Sahi mi?» Francis Quinn’in sesinde hafif bir alay vardı. «Ama birinin... kazara... ortadan kaldırılmadığını düşünelim... Bir beyin bekleyen insana benzer bir robot olduğunu da...»</p>

  <p class="block_15">«Olamaz!»</p>

  <p class="block_15">«Bunu hükümet ve kamuya kanıtlamak zorunda kalırsınız. Öyleyse neden bunu şimdi bana kanıtlamıyorsunuz?»</p>

  <p class="block_15">Lanning öfkeyle, «Amacımız ne olabilir?» diye sordu. «Niyetimiz? Biraz akıllı olduğumuzu kabul edin.»</p>

  <p class="block_15">«Sayın doktor, lütfen. Şirket, pozitronik robotların insanların yaşadıkları dünyalarda kullanılmalarına izin verilmesine çok sevinirdi. Ama halkın bu konudaki peşin hükümleri çok köklü. Diyelim ki konuyu önce bu tür bir robota alıştırmaya çalışıyorsunuz. ‘Bakın, ne usta bir avukat, ne iyi bir Belediye Başkanı. Üstelik o bir robot! Şimdi bizim robot uşaklarımızdan almaz mısınız?’»</p>

  <p class="block_15">«İnanılacak gibi değil. Adeta gülünç bu!»</p>

  <p class="block_15">«Herhalde. Öyleyse onun robot olmadığını bana neden kanıtlamıyorsunuz? Yoksa bunu halka kanıtlamayı mı tercih ederdiniz?»</p>

  <p class="block_15">Büronun ışıkları sönükleşiyordu ama içerisi henüz Alfred Lanning’in suratının öfkeden kızardığını gizleyecek kadar loş değildi. Robotik uzmanı ağır ağır bir düğmeye dokundu ve duvardaki aydınlatıcılar ışıldadılar. Yaşlı adam, «Pekâlâ,» diye homurdandı. «Bir bakalım.»</p>

  <p class="block_15">Stephen Byerley’in yüzünü tarif etmek kolay değildi. Kimlik belgesine göre kırk yaşındaydı ve tam o yaşta gözüküyordu. Sağlıklı, iyi beslenmiş, uysal bir adamdı.</p>

  <p class="block_15">Güldüğü zaman yaşını hiç göstermiyordu. Ve Byerley şimdi de gülüyordu. Gürültülü kahkahalar atıyor, biraz duraklıyor, sonra tekrar başlıyordu.</p>

  <p class="block_15">Alfred Lanning’in yüz hatları gerilmişti. Yüzünde hoşnutsuz bir ifade vardı. Yanında oturan kadına hafif bir işaret yaptı. Ama kadın uçuk renkli ince dudaklarını biraz daha büzdü.</p>

  <p class="block_15">Byerley soluk almaya çalışarak biraz sakinleşti. «Yani, Dr. Lanning... Ben... Ben bir robotum, öyle mi?»</p>

  <p class="block_15">Lanning öfkeyle, «Bu benim iddiam değil, efendim,» dedi. «Sizin insan ırkından olmanıza hiçbir itirazım yok. Bizim şirket sizi yaratmadığına göre bir insan olduğunuzdan eminim. Yani hiç olmazsa yasal bakımdan. Ancak, oldukça önemli biri bize gelip ciddi bir şekilde sizin bir robot olduğunuzu iddia etti...»</p>

  <p class="block_15">«Ahlak kurallarınıza aykırıysa adını bana söylemeyin. Ama sırf bu tartışmayı sürdürmek için isminin Francis Quinn olduğunu düşünelim.»</p>

  <p class="block_15">Lanning, Byerley sözünü kestiği için öfkeyle burnundan soludu. Daha soğuk bir tavırla konuşmasını sürdürmeden önce öfkeyle bir an durup, «Bu insanın kimliği konusunda tahmin oyunlarına girişmek niyetinde değilim. Sizden bu iddiaları çürütmek için bizimle iş birliği yapmanızı istemek zorundayım. Bu adam elindeki güçlerden yararlanarak bu iddiasını gazetelerde yayınlattığı takdirde temsilcisi olduğum şirketin adına gölge düşürülmüş olur. Bu iddia hiçbir zaman kanıtlanamasa bile... Beni anlıyor musunuz?»</p>

  <p class="block_15">«Ah, evet, durumunuzu çok iyi anlıyorum. Bu düşünce çok gülünç. Ama düştüğünüz durum hiç de gülünç değil. Güldüğüm için sizi kırdıysam özür dilerim. Ben söylenenlere güldüm, sizin durumunuza değil. Şimdi... size nasıl yardım edebilirim?»</p>

  <p class="block_15">«Bu çok basit bir biçimde başarılabilir. Bir lokantada tanıkların önünde bir masaya oturarak yemek yemeniz ve fotoğraflarınızı çektirmeniz yeterli olur.» Lanning koltuğunda arkasına yaslandı. Bu konuşmanın en kötü bölümünü atlatmıştı. Yanındaki kadın yüzünde çok dikkatli bir ifadeyle Byerley’i inceliyor ama bir şey söylemiyordu.</p>

  <p class="block_15">Stephen Byerley kadınla göz göze geldikten sonra robotik uzmanına döndü. Bir süre masasındaki tek süs olan bronz kâğıt ağırlığıyla oynadı. Sonra da usulca, «Korkarım bu isteğinizi yerine getiremeyeceğim,» dedi. Elini kaldırdı. «Bir dakika, Dr. Lanning. Bu konunun hiç hoşunuza gitmediğini biliyorum. Sizi bu işe zorla bulaştırdıklarını bildiğim gibi hoş olmayan, hatta gülünç bir rol oynadığınızı düşündüğünüzün de farkındayım. Aslında bu olay beni çok daha yakından ilgilendiriyor. Onun için biraz hoş görülü olmalısınız.</p>

  <p class="block_15">«Bir Quinn’in... yani şu önemli bir mevkide olan o adamın sizi, şimdiki gibi davranmanız için kandırmadığından nasıl emin olabilirsiniz?»</p>

  <p class="block_15">«Böylesi tanınmış biri durumundan emin olmadıkça kendisini gülünç bir şekilde tehlikeye atmaz.»</p>

  <p class="block_15">Byerley’in bakışları sertleşmişti. «Siz Quinn’i tanımıyorsunuz. O bir dağ keçisinin bile tırmanmaktan korkacağı yerlere çıkıp orayı güvenli hale sokmayı başarır. Size, hakkımda yaptığını iddia ettiği soruşturmayla ilgili raporları gösterdi mi? Ayrıntıları açıkladı mı?»</p>

  <p class="block_15">«Şirketimizin bu iddiayı çürütmesinin çok zor olacağını anlamamı sağlayacak kadar açıkladı. Oysa siz bu işi çok daha kolaylıkla başarabilirsiniz.»</p>

  <p class="block_15">«O halde Quinn benim hiç yemek yemediğimi iddia ettiği zaman ona inandınız. Siz bir bilim adamısınız, Dr. Lanning. Şu kurulan mantık dizisini bir düşünün. Beni yemek yerken görmediler, öyleyse ben hiç yemek yemiyorum. Yapmayın canım!»</p>

  <p class="block_15">«Aslında basit bir olayı karmaşık bir hale sokmak için savcılara özgü taktiklerden yararlanıyorsunuz.»</p>

  <p class="block_15">«Tersine! Quinn’in ve sizin iyice karmaşık hale soktuğunuz bir şeyi berraklaştırmaya çalışıyorum. Evet, ben fazla uyumam. Bu doğru... Ve herhalde herkesin gözleri önünde de yatmam. Başkalarıyla birlikte yemek yemek hiçbir zaman hoşuma gitmez. Bu tuhaf bir özellik. Olağanüstü ve psikolojiyle ilgili bir şey sanırım. Ama bunun kimseye bir zararı da dokunmuyor. Bakın, Dr. Lanning, şimdi size hayali bir olay anlatmama izin verin. Diyelim ki bir politikacı var. Reform isteyen bir adayı ne olursa olsun yenmek niyetinde. Bir de, bu adayın özel hayatını inceletirken az önce söylediğim gibi bazı garipliklerle karşılaşıyor.</p>

  <p class="block_15">«Adayı iyice lekelemek için şirketinizin ideal bir silah olduğunu düşünüyor. Şimdi... siz onun, ‘O adam bir robot,’ demesini mi beklersiniz? ‘Çünkü başkalarıyla pek yemek yemiyor. Bir dava sırasında uyuklamaya başladığını hiç görmedim. Üstelik bir gece yarısı evinin penceresinden içeri baktığımda kitap okuduğunu gördüm. Buzdolabına baktım, hiç yiyecek yoktu.’»</p>

  <p class="block_15">«Bu politikacı size böyle bir şey söylerse hemen bir deli gömleği getirtirsiniz. Ama size, ‘Aday hiçbir zaman uyumuyor,’ diyor. ‘Hiçbir zaman yemek yemiyor.’ Siz de şok geçiriyor ve o arada bu iddiaların kanıtlanamayacağı gerçeğini de göz ardı ediyorsunuz. Böylece onun istediklerini yapmış oluyorsunuz.»</p>

  <p class="block_15">Lanning tehditle karışık bir inatla, «Ne olursa olsun, efendim,» dedi. «Bu konuyu ister önemseyin, ister önemsemeyin, bir lokantada yemek yerseniz olay sona erer.»</p>

  <p class="block_15">Byerley yine kendisini ifadesiz bir yüzle süzen kadına dönüp, «Affedersiniz. Adınız konusunda yanılmıyorum, değil mi? Siz Dr. Susan Calvin’siniz.» dedi.</p>

  <p class="block_15">«Evet, Bay Byerley.»</p>

  <p class="block_15">«Siz ABD Robotun psikoloji uzmanısınız sanırım.»</p>

  <p class="block_15">«Robo-psikoloji uzmanıyım.»</p>

  <p class="block_15">«Yani robotlar kafaca insanlardan çok farklılar, öyle mi?»</p>

  <p class="block_15">«Hem de çok farklılar.» Kadın soğuk bir tavırla gülümsedi. «Robotlar temelde çok dürüsttürler.»</p>

  <p class="block_15">Byerley’in dudakları hafif bir neşeyle büküldü. «İşte bu büyük bir darbe!.. Size şunu söylemek istiyordum; siz robo-psikologsunuz ve ayrıca bir kadınsınız, Dr. Lanning’in aklına bile gelmeyen bir şeyi yaptığınızdan eminim.»</p>

  <p class="block_15">«Nedir bu?»</p>

  <p class="block_15">«Çantanıza yiyecek bir şeyler koyduğunuzu sanıyorum.»</p>

  <p class="block_15">Umursamaz bir tavır takınmış olan Susan Calvin’in gözlerinde tuhaf bir ifade belirip kayboldu. «Beni şaşırtıyorsunuz, Byerley.» Çantasını açarak bir elma çıkardı ve sessizce adama uzattı.</p>

  <p class="block_15">Dr. Lanning irkildi. Sonra da bu alış verişi dikkatle izledi.</p>

  <p class="block_15">Stephen Byerley elmayı yavaşça ısırdı ve lokmayı yine yavaşça yuttu. «Görüyor musunuz, Dr. Lanning?»</p>

  <p class="block_15">Yaşlı adam rahatladı ve kalın kaşlarının o sert ifadesini ortadan kaldıran bir tavırla gülümsedi. Ama bu ancak bir an sürdü.</p>

  <p class="block_15">Susan Calvin, «Elmayı yiyip yemeyeceğinizi merak ediyordum,» dedi. «Ama tabii bu hiçbir şeyi kanıtlamıyor.»</p>

  <p class="block_15">Byerley güldü. «Öyle mi?»</p>

  <p class="block_15">«Tabii ya. Dr. Lanning, bu bey insan biçimi bir robotsa o zaman kusursuz bir kopya olması gerekir. Ne de olsa bütün yaşantımız boyunca insanları gördük ve inceledik. Bu yüzden bizi insana biraz benzeyen bir makineyle kandırmaları olanaksız. Bay Byerley robotsa onu bizim şirketin yapmış olmasını isterdim. Çünkü gerçekten kusursuz biri. Şimdi... her türlü ayrıntıya dikkat eden biri yemek, içmek, uyumak gibi sorunları halledecek bir iki cihaz sağlamaz mıydı? Belki robot onları ancak acil durumlarda kullanacaktı. Örneğin şimdiki gibi bir duruma engel olmak için.</p>

  <p class="block_15">Bu yüzden Bay Byerley’in yemek yemesi hiçbir şeyi kanıtlamıyor.»</p>

  <p class="block_15">Lanning öfkeyle, «Bir dakika, bir dakika,» dedi. «Ben ikinizin de sandığı kadar aptal değilim. Bay Byerley’in insan olması ya da olmaması beni hiç ilgilendirmiyor. Ben yalnızca şirketin bu dertten kurtulmasını istiyorum. Bay Byerley’in herkesin önünde yemek yemesi, olayın sona ermesini sağlar. Quinn ne yaparsa yapsın artık bu konuyla kimse ilgilenmez. İnce ayrıntıları avukatlara ve robo-psikologlara bırakırız.»</p>

  <p class="block_15">Byerley, «Ama bu işin politik yanını unutuyorsunuz,» diye karşı çıktı. «Ben seçimi kazanmak istiyorum. Quinn de bana engel olmak. Ha, aklıma gelmişken, demin adamın adını söylediğinizin farkında mısınız? Bu da yine benim bir oyunum. Bu konuşma sona ermeden onun adını söyleyeceğinizi biliyordum.»</p>

  <p class="block_15">Lanning kıpkırmızı kesildi. «Seçimin bu olayla ne ilgisi var?»</p>

  <p class="block_15">«Reklam iki yönlü işler, efendim. Quinn benim robot olduğumu söylemek istiyorsa ve bunu yapacak cesareti de varsa, onun oyununa katılırım. Ben de bu cesaret var.»</p>

  <p class="block_15">«Yani siz...» Lanning çok sarsılmıştı.</p>

  <p class="block_15">«Evet! Yani Quinn’in istediğini yapmasına izin vereceğim. Sonunda da kazdığı kuyuya düşüreceğim onu. Gereken her şeyi yapacağım.»</p>

  <p class="block_15">Susan Calvin ayağa kalktı. «Gel, Alfred. Onun fikrini değiştiremeyeceğiz.»</p>

  <p class="block_15">Byerley usulca güldü. «Görüyorsunuz ya? Siz insan psikolojisinden de anlıyorsunuz.»</p>

  <p class="block_15">Ama o akşam Byerley arabasını yer altındaki garaja inen otomatik yola bırakırken Dr. Lanning’in sandığı kadar kendinden emin değildi. Bahçe yolundan evinin ön kapısına gitti.</p>

  <p class="block_15">İçeri girerken, tekerlekli sandalyede oturan adam başını kaldırarak gülümsedi. Byerley’in yüzünde sevgi dolu bir ifade belirdi. Hemen adama doğru gitti.</p>

  <p class="block_15">Sakat adamın sesi boğuk ve hırıltılıydı. Yana doğru çarpılmış olan ağzından zorlukla çıkıyordu sesi. Adamın yüzünün yarısı yara içindeydi. «Geç kaldın, Steve.»</p>

  <p class="block_15">«Biliyorum, John, biliyorum. Ama bugün çok tuhaf ve ilginç bir sorunla karşılaştım.»</p>

  <p class="block_15">«Ya?» John adlı adamın yaralı suratında ve boğuk sesin de bir ifadenin belirmesi imkânsızdı. Ama berrak gözlerinde kaygı vardı. «Başa çıkamayacağın bir sorun olmadığını umarım.»</p>

  <p class="block_15">«Bundan pek emin değilim. Belki yardımına ihtiyacım olabilir. Ailedeki dâhi sensin. Seni bahçeye çıkarmamı ister misin? Güzel bir akşam...»</p>

  <p class="block_15">Byerley güçlü elleriyle John’u kavrayıp tekerlekli sandalyeden kaldırdı. Sakat adamı omuzu ve sargılı bacaklarından şefkatle kavradı. Odada dikkatle, yavaşça ilerledi. Tekerlekli sandalye için yapılmış olan rampadan arka bahçeye çıktı. Bahçenin çevresi duvar ve tellerle çevrilmişti.</p>

  <p class="block_15">«Neden tekerlekli sandalyeyi kullanmama izin vermiyorsun, Steve? Bu saçma!»</p>

  <p class="block_15">«Seni taşımak hoşuma gidiyor da ondan. Bir itirazın mı var? O motorlu nesneden bir süre için kurtulmak hoşuna gidiyor. Ben de buna seviniyorum. Bugün nasılsın?» Byerley, John’u büyük bir dikkatle serin çimenlerin üzerine oturttu.</p>

  <p class="block_15">«Nasıl olmamı bekliyorsun? Ama sen şimdi bana şu olaydan söz et.»</p>

  <p class="block_15">«Quinn, benim bir robot olduğumu iddia ediyor. Kampanyası sırasında da bundan yararlanacak.»</p>

  <p class="block_15">John’un gözleri irileşti. «Nereden biliyorsun? İmkânsız bu, kesinlikle inanamam.»</p>

  <p class="block_15">«Haydi, haydi. Bana inanmıyor musun? Quinn, ABD Robot ve Makine Adamlar Şirketinin ileri gelen bilim adamlarından birini bana yolladı bugün.»</p>

  <p class="block_15">John ağır ağır otları yolmaya başladı. «Anlıyorum... Anlıyorum...»</p>

  <p class="block_15">Byerley, «Ama savaş alanını Quinn’in seçmesine izin verebiliriz,» dedi. «Bir fikrim var. Şimdi beni dinle ve bunu başarıp başaramayacağımızı bana söyle...»</p>

  <p class="block_15">O gece Alfred Lanning’in bürosundakiler birbirlerine bakıp durdular. Francis Quinn düşünceli bir tavırla Dr. Lanning’i süzdü.</p>

  <p class="block_15">Lanning müthiş bir öfkeyle Susan Calvin’e bakarken o ifadesiz bir yüzle Quinn’i inceledi.</p>

  <p class="block_15">Sonunda Quinn neşeli görünmeye çalışarak sessizliği bozdu. «Blöf bu! Olay gelişirken o da blöf yapıp duruyor.»</p>

  <p class="block_15">Dr. Calvin kayıtsızca, «Buna inanarak kumar oynayacak mısınız, Bay Quinn?» diye sordu.</p>

  <p class="block_15">«Aslında kumar oynayacak olan sizsiniz.»</p>

  <p class="block_15">Lanning kötümserliğini öfkeli tavırlarla gizlemeye çalıştı. «Bakın Bay Quinn! İstediğinizi yapıp adamın yemek yiyişine tanık olduk. Onun robot olduğunu düşünmek bile gülünç.»</p>

  <p class="block_15">Quinn, Calvin’e bağırırcasına, «Siz de öyle mi düşünüyorsunuz? Lanning ve siz birer uzmansınız...»</p>

  <p class="block_15">Lanning kadını neredeyse tehdit edecekti. «Susan, şimdi...»</p>

  <p class="block_15">Quinn hemen araya girdi. «Neden konuşmasına izin vermiyorsunuz? Yarım saattir orada sanki dilsizmiş gibi oturuyor.»</p>

  <p class="block_15">Lanning iyice sıkılmaya başlamıştı. Paranoyak olmasına bir adım kaldığını düşünüyordu. «Pekâlâ! Konuş bakalım, Susan. Sözünü kesmeyeceğiz.»</p>

  <p class="block_15">Susan Calvin ona neşesizce baktı. Sonra da soğuk bakışlı gözlerini Quinn’e dikti. «Byerley’in robot olduğunu kesin biçimde kanıtlamanın iki yolu var, efendim. Şu ana kadar birçok şey söyleyip Byerley’i suçladınız ama bir şey kanıtlayamadınız. Ne var ki Bay Byerley’in bu tür silahlara karşılık verecek kadar zeki olduğundan eminim. Aslında belki siz de öyle düşünüyorsunuz yoksa kalkıp buraya gelmezdiniz.</p>

  <p class="block_15">«Sözünü ettiğim iki kanıtlama yolundan biri fiziksel, biri psikolojik. Fizik açısından, Byerley’i ameliyat ettirir ya da Röntgen filmlerini çektirirsiniz. Ama nasıl başaracağınızı kendiniz düşünün. Psikolojik açıdan, Byerley’in davranışları incelenebilir. Eğer pozitronik bir makine adamsa Üç Robot Yasasına da uyması gerekir. Her pozitronik beyine bu yasalar yerleştirilir. Bu kanunları biliyorsunuz değil mi, Bay Quinn?»</p>

  <p class="block_15">Adam, «Evet, duydum,» dedi.</p>

  <p class="block_15">Psikolog alay eder gibi, «Öyleyse bu işi kolaylıkla başarabilirsiniz,» diye cevap verdi. «Bay Byerley üç yasadan birini çiğnerse onun robot olmadığı anlaşılır. Ne yazık ki bu işlem yalnızca tek yönlüdür. Yani... Byerley yasaları çiğnemediği takdirde bu onun bir robot olduğunu da kanıtlamaz.»</p>

  <p class="block_15">Quinn kibarca kaşlarını kaldırdı. «Neden, doktor?»</p>

  <p class="block_15">«Çünkü... durup düşünürseniz o Üç Robot Yasasının aslında Dünya’daki pek çok ahlak sisteminin temel rehber prensibini oluşturduğunu anlarsınız. Tabii her insanda kendini koruma güdüsü olduğu düşünülür. Bu bir robot için Üçüncü Yasadır. Ayrıca toplumsal vicdanı ve sorumluluk duygusu olan her ‘iyi’ insanın belirli otoriteleri dinlemesi gerekir. Yani doktorunu, patronunu, hükümetini, psikiyatri uzmanını, dostlarını. Ondan yasalara uyması, kuralları uygulaması, geleneklere karşı gelmemesi istenir. Hatta onun rahatını ve güvenini tehlikeye düşürdüğü zaman bile. Bir robot içinse İkinci Yasadır bu. Ayrıca her ‘iyi’ insanın hemcinslerini kendisi kadar sevmesi, diğerlerini koruması ve bir başkasını kurtarmak için yaşamını tehlikeye atması da beklenir. Bu da bir robot için Birinci Yasadır. Anlayacağınız... Byerley tüm Robot Yasalarına uyduğunda bu onun bir makine adam olduğunu da gösterir, çok iyi bir insan olduğunu da.»</p>

  <p class="block_15">Quinn, «Ama onun bir robot olduğunu hiçbir zaman kanıtlayamayacağınızı söylüyorsunuz,» dedi.</p>

  <p class="block_15">«Onun bir robot olmadığını kanıtlayabilirim.»</p>

  <p class="block_15">«Benim istediğim kanıt bu değil.»</p>

  <p class="block_15">«Ancak var olan kanıtları ele geçirebilirsiniz. İsteklerinizden yalnızca siz sorumlusunuz.»</p>

  <p class="block_15">O sıra Lanning’in aklına bir şey geldi. Öfkeyle, «Hiç şunu düşündünüz mü?» diye söylendi. «Savcılık bir robot için tuhaf bir meslek değil mi? İnsanların aleyhinde dava açmak, onları ölüm cezasına çarptırmak. Yani onlara zarar vermek...»</p>

  <p class="block_15">Quinn birdenbire sinirlenerek, «Hayır, bu işten yakanızı kolayca kurtaramazsınız! Savcılık yapmak Byerley’in insan olduğunu kanıtlamaz. Onun meslek hayatı hakkında hiç bilginiz yok mu? Byerley’in şimdiye kadar masum bir tek insanın bile aleyhine dava açmadığını söyleyerek övündüğünden hiç haberiniz yok mu? ‘Pek çok kimseyi dava etmedim çünkü kanıtlar yeterli gelmedi,’ dediğinden. ‘Oysa jüriyi onları ölüm cezasına çarptırmaları için kolaylıkla ikna edebilirdim!’» diye konuştu.</p>

  <p class="block_15">Lanning’in zayıf yanakları titredi. «Hayır, Quinn, hayır! Robot Yasalarında insan suçları konusunda hiçbir şey yok. Bir robot, bir insanın ölümü hak edip etmediği konusunda karar veremez. Bu onun karar vereceği şey değildir. Bir robot bir insana zarar veremez! İster bir melek olsun, ister bir iblis.»</p>

  <p class="block_15">«Alfred, saçma sapan konuşma!» Susan Calvin’in sesi yorgundu. «Bir robot, içinde insanlar bulunan bir evi yakmaya çalışan bir deliyle karşılaşırsa ne olur? Deliyi durdurmaya çalışır. Öyle değil mi?»</p>

  <p class="block_15">«Tabii.»</p>

  <p class="block_15">«Ve onu engellemenin tek yolu o deliyi öldürmekse...»</p>

  <p class="block_15">Lanning’in gırtlağından hafif bir ses koptu.</p>

  <p class="block_15">«Bu sorunun cevabı şu, Alfred. Robot deliyi öldürmemek için elinden geleni yapar. Eğer ölürse robotun psiko-terapi görmesi gerekir. Çünkü karşılaştığı çelişkiler yüzünden çıldırabilir. Birinci Yasaya daha yüksek bir anlamda uyabilmek için aynı kanunu çiğnemiştir. Sonuçta bu olay sırasında robot bir insan öldürmüş olur.»</p>

  <p class="block_15">Lanning olanca gücüyle, «Eh,» diye alay etti. «Byerley deli mi?»</p>

  <p class="block_15">«Hayır. Ama hiç kimseyi öldürmedi. Byerley yalnızca niteliği belli birinin toplum dediğimiz insan kitlesi için zararlı olduğunu gösterebilecek kanıtları açıkladı. Kalabalığı korudu ve böylece Birinci Yasaya uymuş oldu. Byerley sadece bir noktaya kadar gitti. Ondan sonra jüri sanığın suçlu olup olmadığına karar verdi. Yargıç da suçluyu hapse ya da ölüme mahkûm etti. Gardiyan suçluyu hapsetti, cellat da onu öldürdü. Bunun üzerine Byerley de gerçeği açıklamak ve topluma yardım etmekten başka bir şey yapmadı.</p>

  <p class="block_15">«Bay Quinn, aslında dikkatimizi Bay Byerley’in üzerine çektikten sonra ben onun meslek yaşamıyla ilgilendim. Jüriye yaptığı kapanış konuşması sırasında sanığın ölüm cezasına çarptırılmasını hiçbir zaman istemediğini öğrendim. Aynı zamanda ölüm cezasının kaldırılması konusunda konuşmalar yaptığını, suçluların nöro-psikolojisi alanında araştırmalar yapan enstitülere cömertçe para yardımında bulunduğunu duydum. Anladığım kadarıyla Byerley, suçlunun cezalandırılması değil, tedavi edilmesi gerektiğine inanıyor. Bence bu çok anlamlı.»</p>

  <p class="block_15">«Öyle mi?» Quinn gülümsedi. «Belki de burnunuza bir robot kokusu geldiği için...»</p>

  <p class="block_15">«Belki mi? Neden inkâr edeyim? Ancak bir robot ya da çok şerefli ve iyi bir insan onun gibi davranabilir. Ama anlayacağınız bir robotla çok iyi bir insanı birbirlerinden ayırdedemezsiniz.»</p>

  <p class="block_15">Quinn koltuğunun arkasına yaslandı. Sesi sabırsızlıkla titriyordu. «Dr. Lanning, fiziği tümüyle insana benzeyen bir robot yapılabilir değil mi?»</p>

  <p class="block_15">Robot uzmanı düşündü. Sonra da istemeyerek, «ABD Robot şirketinde böyle şeyler denendi.» diye açıkladı. «Ama tabii pozitronik beyin kullanılmadı. İnsan yumurtası ve hormon kullanılarak gözenekli silikon plastikten yapılmış bir iskeletin üzeri yine insan eti ve derisi kaplanabilir. Dıştan yapılacak bir muayene gerçeğin anlaşılması için yeterli olmaz. Robotun gözleri, saçları ve cildi insanlardan alınmış olur. Yani taklit şeyler kullanılmaz. Makine adamın içine pozitronik beyin ve diğer gerekli şeyleri yerleştirdiğiniz takdirde insan gibi bir robot yaratmış olursunuz.»</p>

  <p class="block_15">Quinn kısaca, «Böyle bir robot ne kadar zamanda yapılabilir?» diye sordu.</p>

  <p class="block_15">Lanning yine düşündü. «Bütün araç ve gereçler... beyin, iskelet, yumurta, uygun hormon ve radyasyonlar olursa... iki ayda.»</p>

  <p class="block_15">Politikacı koltuğundan kalktı. «Öyleyse Bay Byerley’in içinin neye benzediğini anlayacağız. Tabii bu ABD Robot için kötü bir reklam olacak. Ama ben size bir şans tanıdım.»</p>

  <p class="block_15">İki uzman yalnız kaldıkları zaman Lanning öfkeyle Susan Calvin’e döndü. «Neden ısrarla...»</p>

  <p class="block_15">Kadın öfkeyle, «Hangisini tercih edersin?» diye sordu. «Gerçeği öğrenmeyi mi, yoksa istifa etmemi mi? Senin için yalan söyleyemem. ABD Robot başının çaresine bakabilir. Korkaklık etme.»</p>

  <p class="block_15">Lanning, «Ne?» dedi. «Adam, Byerley’in gövdesini açar ve dışarıya dişli çarklar yuvarlanırsa ne olacak? O zaman ne yapacağız?»</p>

  <p class="block_15">Calvin, Quinn’i aşağılarcasına, «O bunu başaramayacak,» diye homurdandı. «Byerley de Quinn kadar zeki. En az onun kadar.»</p>

  <p class="block_15">Haber Byerley’in adaylığının açıklanmasına bir hafta kala açıklandı. Ama ‘açıklandı’ sözcüğü hiç uygun değil. Bu haber kentte yankılandı. Gülüşmeler başladı. Espri yapmak bedavaydı nasıl olsa. Ancak Quinn uzaktan yaptığı baskıyı arttırmaya başlarken kahkahalar hafifledi. İnsanlar kararsızlaşarak şaşkın şaşkın gülmekten vazgeçtiler.</p>

  <p class="block_15">Toplantı huzursuz bir şekilde yapıldı. Byerley’in rakibi yoktu. Bir hafta önce yalnızca onun aday gösterilmesi kararlaştırılmıştı. Şimdi de yerini alacak kimse yoktu. Üyeler onu seçmek zorunda kalmışlar ama kafaları da iyice karışmıştı.</p>

  <p class="block_15">Sıradan vatandaşlar kararsız kalmasalar belki durum o kadar kötü olmayacaktı. Ama suçlama doğruysa, çok korkunçtu. Yalansa, müthiş bir budalalıktı.</p>

  <p class="block_15">Byerley’in pek istenmeden aday gösterildiği günün ertesi sabahı bir gazete sonunda Dr. Calvin’le yapılan uzun bir konuşmanın özetini yayınladı. «Dünyaca ünlü robo-psikoloji ve pozitronik uzmanı Dr. Susan Calvin» düşüncelerini açıklamıştı.</p>

  <p class="block_15">İşte ondan sonra kıyamet koptu.</p>

  <p class="block_15">Aşırı Tutucular böyle bir şeyi bekliyorlardı. Resmi bir dine bağlı olmadıkları gibi siyasi bir parti kurmamışlardı. Aslında atom gücünün yeni bulunduğu günlerde bile çağa ayak uydurmayan insanlardı. ‘Basit Bir Yaşam’ istiyorlardı. Yine de bu tür yaşam sürenler için hayatları hiç de basit değildi, o başka.</p>

  <p class="block_15">Aşırı Tutucuların robotlar ve üreticilerinden nefret etmek için yeni nedenlere ihtiyaçları yoktu. Ama Quinn’in suçlaması ve Calvin’in analizi nefretlerini belirgin biçimde açıklamaları için yeni bir neden sayıldı.</p>

  <p class="block_15">ABD Robot ve Makine Adamlar Şirketinin çevresinde sürüyle silahlı nöbetçi dolaşıyordu artık. Şirket savaşa hazırlanıyordu.</p>

  <p class="block_15">Kentte de Stephen Byerley’in evine polisler doluşmuşlardı.</p>

  <p class="block_15">Artık seçim kampanyasında başka hiçbir konunun üzerinde durulmuyordu. Aday gösterilmeyle seçilme arasındaki süreyi dolduran bir şeydi bu şimdi.</p>

  <p class="block_15">Stephen Byerley ufak tefek ve ukala bir adamın kendisini sinirlendirmesine izin vermedi. Gerideki üniformalı memurlar da onu rahatsız etmiyorlardı. Evin dışında, sert yüzlü nöbetçilerin ötesinde muhabirler ve fotoğrafçılar bekliyorlardı. Hatta uyanık bir vizör istasyonu yöneticisi bir ‘arayıcı’yı savcının küçük evinin kapısına doğru çevirtmişti. Bir spiker yapay bir heyecanla konuşup duruyordu.</p>

  <p class="block_15">Ufak tefek, ukala adam yaklaştı. Elinde üzerinde yazı olan bir kâğıdı tutuyordu. «Bu bir mahkeme emri, Bay Byerley. Bana evinizde yasal olmayan... şey... makine adamlar ya da robotlar olup olmadığını anlamak için her yeri arama yetkisi veriyor.»</p>

  <p class="block_15">Byerley yerinden yarı kalkarak belgeyi aldı. Buna umursamazlıkla bir göz attıktan sonra gülümseyerek adama geri uzattı. «Belge tamam, işinizi yapabilirsiniz. Bayan Hoppen...» Adam istemeye istemeye yan odadan çıkan kâhyasıyla konuşuyordu şimdi, «...lütfen onlarla beraber gidin ve mümkünse yardım edin.»</p>

  <p class="block_15">Adı Horroway olan ufak tefek adam kızararak durakladı. Bakışlarını Byerley’den kaçırarak iki polise, «Haydi, gelin,» diye çıkıştı.</p>

  <p class="block_15">On dakika sonra da geri döndü.</p>

  <p class="block_15">Byerley, «Tamam mı?» diye sordu. Aslında bu soru da, alacağı cevap da kendisini pek ilgilendirmiyormuş gibi bir tavırla konuşmuştu.</p>

  <p class="block_15">Horroway öksürdü. Konuşmaya başlarken sesi ince çıktığı için durakladı. Sonra öfkeyle yeniden çabaladı. «Buraya bakın, Bay Byerley bize evi iyice araştırmamız emredildi.»</p>

  <p class="block_15">«Bunu yapmadınız mı?»</p>

  <p class="block_15">«Bize nereye bakmamız gerektiği açık bir biçimde söylendi.»</p>

  <p class="block_15">«Evet?»</p>

  <p class="block_15">«Açıkçası Bay Byerley sizi iyice aramamız emredildi.»</p>

  <p class="block_15">«Beni aramanız mı?» Byerley neşeyle güldü. «Bunu nasıl yapacaksınız?»</p>

  <p class="block_15">«Şunu demek istiyorum. Yanımızda bir Panet-radyasyon ünitesi var...»</p>

  <p class="block_15">«Yani benim Röntgen filmlerimi mi alacaksınız? Buna yetkiniz var mı?»</p>

  <p class="block_15">«Mahkeme emrini gördünüz.»</p>

  <p class="block_15">«Ona tekrar bakabilir miyim?»</p>

  <p class="block_15">Alnı terden parlamaya başlamış olan Harroway belgeyi tekrar uzattı.</p>

  <p class="block_15">Byerley kelimelere basa basa, «Burada nereleri arayabileceğiniz açıkça yazılmış,» dedi. «Okuyorum: ‘Evanstron’da, Willow Grow sokağı 355 numaralı Stephen Byerley’e ait ev, garaj, depo ve diğer binalar, bahçeler...’ vb. Evet uygun bir belge bu. Ama aziz dostum, burada vücudunun içini arayabileceğiniz hakkında hiçbir şey yok. Ben evin bir parçası değilim. Ama cebimde bir robot olduğunu sanıyorsanız üzerimi arayabilirsiniz.»</p>

  <p class="block_15">Harroway işini kime borçlu olduğunu çok iyi bildiğinden görevi yerine getirmekten kaçınmayacaktı. Böylece daha iyi yani daha fazla para getiren bir işe girebileceğinin de farkındaydı. Kaba tavırlar takınmaya çalışarak, «Buraya bakın,» diye terslendi. «Evinizdeki eşyaları ve orada bulabileceğim her şeyi aramaya hakkım var. Siz de evdesiniz, öyle değil mi?»</p>

  <p class="block_15">«Bu çok ilginç bir açıklama. Evet, ben evdeyim. Ama bir eşya değilim. Yasalara göre, sorumluluklarını bilen, ergin bir vatandaş olarak bazı haklarım var. Ergin ve aklı başında bir insan olduğumu belirten belgelerim olduğunu da söylemeliyim. Vücudumun içini araştırmaya kalkışmak bazı haklarımı çiğnemek olur -ki- mahkeme emri bunu yapmanız için yeterli bir belge sayılmaz.»</p>

  <p class="block_15">«Evet ama bir robotsanız yasal haklarınız da yok demektir!»</p>

  <p class="block_15">«Bu doğru. Ne var ki bu kâğıt yine de yeterli değil. Çünkü bu belge bir insan olduğumu dolayısıyla kabul ediyor.»</p>

  <p class="block_15">«Nerede yazıyor bu?» Harroway mahkeme emrini kaptı.</p>

  <p class="block_15">«‘Stephen Byerley’e ait ev...’ vb. diyor ya! Bir robotun malı mülkü olamaz. Şimdi gidip patronunuza söyleyin, Bay Harroway insan olduğumu herhangi bir şekilde kabul etmeyen bir emir çıkarırsa kendisini mahkemede bulur. Tabii orada elindeki bilgiye dayanarak benim bir robot olduğumu kanıtlamak zorunda kalır. Ya da gereksiz yere haklarımı elimden almaya kalkıştığı için hatırı sayılır bir tazminat öder. Bunları kendisine söylersiniz, değil mi?»</p>

  <p class="block_15">Harroway hızla kapıya doğru, gitti. Orada durarak döndü. «Kaypak bir hukukçusunuz...» Bir eli cebindeydi. Bir an orada öylece durdu. Sonra dışarı çıkarak ‘vizör arayıcı’sına doğru gülümsedi. Gazetecilere el sallayarak, «Yarın size müthiş haberler vereceğiz, çocuklar!» diye bağırdı. «Çok ciddiyim!»</p>

  <p class="block_15">Ufak tefek adam yer-arabasına binerek arkasına yaslandı. Cebinden küçük bir alet çıkararak dikkatle inceledi. Röntgen ışını yansımasıyla ilk kez bir film çekiyordu. Bu işi doğru dürüst başardığını umuyordu Harroway.</p>

  <p class="block_15">Quinn’le Byerley yalnız başlarına hiçbir zaman karşı karşıya gelmemişlerdi. Ama insan vizör-fon’la konuşurken karşısındakini iyice görebiliyordu.</p>

  <p class="block_15">Byerley’i arayan Quinn oldu. Önce o konuştu. Hem de giriş yapmadan. «Panel-radyasyonuna karşı koruyucu bir yelek giydiğini basına bildireceğim, Byerley. Bunu öğrenmek isteyeceğini düşündüm.»</p>

  <p class="block_15">«Öyle mi? Herhalde bunu yaptın bile. Basının açık göz temsilcilerinin bir süreden beri iletişim hallacıma girdiklerini sanıyorum. Buramdaki hatlarla yaptığım konuşmayı çok kimsenin dinlendiğinin farkındayım. İşte o yüzden şu son birkaç hafta evimde çalışıyorum.» Byerley dostça bir tavır takınmış, hatta gevezeleşmişti.</p>

  <p class="block_15">Quinn’in dudakları hafifçe gerildi. «Bu konuşmanın dinlenmesi imkânsız. Kendimi tehlikeye atarak seni aradım.»</p>

  <p class="block_15">«Bundan eminim. Çünkü kampanyayı perde arkasından senin yürüttüğünü bilmiyorlar. Ama resmi olmayan bir biçimde herkes işin iç yüzünü biliyor. Ama aldırma... Demek ben koruyucu bir yelek giyiyorum? Herhalde bunu o küçük fino köpeğinin çektiği Panet-radyasyon filminin yanmış olduğunu gördüğün zaman anladın.»</p>

  <p class="block_15">«Buraya bak, Byerley, herkes Röntgen filmi çektirmeye neden cesaret edemediğini kolaylıkla anlayacak.»</p>

  <p class="block_15">«Adamının bazı haklarımı çiğnediğini de öyle.»</p>

  <p class="block_15">«Sanki aldırırlar da!»</p>

  <p class="block_15">«Aldırabilirler. Bu sürdürdüğümüz iki kampanyanın sembolik bir açıklaması, öyle değil mi? Sen tek tek vatandaşların haklarıyla hemen hiç ilgilenmiyorsun. Oysa bu konu beni çok ilgilendiriyor. Röntgen filmlerinin çekilmesine izin vermeyeceğim. Çünkü prensip olarak haklarımın çiğnenmesine göz yummak niyetinde değilim. Seçildiğim zaman başkalarının haklarını da koruyacağım.»</p>

  <p class="block_15">«Ah, evet bu ilginç bir konuşma olur ama kimsenin sana inanacağını sanmıyorum. Bu inanılamayacak kadar soyluca bir düşünce. Bir şey daha var...» Quinn’in tavırları birdenbire değişti, «...geçen gece herkes evde değildi.»</p>

  <p class="block_15">«Öyle mi?»</p>

  <p class="block_15">«Aldığım raporlara göre...» Quinn önündeki kâğıtları karıştırdı, «...evden biri eksikti. Bir sakat.»</p>

  <p class="block_15">Byerley ifadesiz bir sesle, «Dediğin gibi... bir sakat,» diye mırıldandı. «Eski öğretmenim benimle oturuyor. İki aydır tatilde. Doktor onun dinlenmeye çok ihtiyacı olduğunu söyledi. Buna iznin var mı?»</p>

  <p class="block_15">«Öğretmenin mi? O bir bilim adamı mı?»</p>

  <p class="block_15">«Vaktiyle avukattı. Sakat kalmadan önce... Ayrıca biyofizik alanında araştırmalar yapmak için hükümetten izni ve bir laboratuvarı var. Yaptığı çalışmaları her şeyiyle ilgililere bildirdi. Sana onların adlarını verebilirim. Araştırmaları pek önemli olmayan ama zararsız şeyler... ve zavallı bir sakat için uygun bir uğraş. Gördüğün gibi sana elimden geldiği kadar yardıma çalışıyorum.»</p>

  <p class="block_15">«Anlıyorum. Öğretmenin robot yapımı konusunda neler biliyor?»</p>

  <p class="block_15">«Hiç ilgim olmayan bir konudaki bilgisini tartmam imkânsız.»</p>

  <p class="block_15">«Eğer isterse pozitronik beyinler bulabilir mi?»</p>

  <p class="block_15">«Bunu ABD Robottaki dostlarına sor! Bunu ancak onlar bilebilirler.»</p>

  <p class="block_15">«Kısa konuşacağım, Byerley. Sakat öğretmenin asıl Stephen Byerley. Sen de onun yarattığı bir robotsun. Biz bunu kanıtlayabiliriz. Araba kazasını da o geçirdi, sen değil. Kayıtları inceletmenin yolları var.»</p>

  <p class="block_15">«Sahi mi? Öyleyse incelet, sana izin veriyorum.»</p>

  <p class="block_15">«Öğretmenim dediğin adamın yazlıktaki evini de arayabiliriz. Kim bilir orada neler buluruz...»</p>

  <p class="block_15">«İşte bunu yapamazsın, Quinn.» Byerley neşeyle gülüyordu. «Ne yazık ki öğretmenim hasta bir insan ve yazlıktaki evinde dinleniyor. Bu durumda sorumluluklarını bilen ergin bir kişi olarak hakları daha da önemli. Geçerli bir neden göstermedikçe onun evine girmek için mahkeme emri çıkaramazsın. Ama açıkçası bunu denemene engel olmayacağım.»</p>

  <p class="block_15">Oldukça uzun bir sessizlik oldu. Sonra Quinn öne doğru eğildi. Bu yüzden ekrandaki yüzü iyice büyüdü ve alnındaki çizgiler daha belirginleşti. «Byerley, bu işe neden devam ediyorsun? Seçilmen olanaksız.»</p>

  <p class="block_15">«Öyle mi?»</p>

  <p class="block_15">«Seçilebileceğini mi sanıyorsun? Robot olduğun iddialarını kolaylıkla çürütebilirsin. Bunu Robot Yasalarından birini çiğneyerek başarabilirsin. Ama sen bunu yapmıyorsun. Bu yüzden halk senin gerçekten bir robot olduğuna inanıyor.»</p>

  <p class="block_15">«Şunu söyleyebilirim ki, başkentte çalışan ve pek tanınmamış bir Avukatken sonunda bütün dünyaca bilinen biri oldum. Sen iyi bir reklamcısın, Quinn.»</p>

  <p class="block_15">«Ama sen bir robotsun.»</p>

  <p class="block_15">«Bu iddia edildi ama kanıtlanamadı.»</p>

  <p class="block_15">«Seçmenler bakımından yeteri kadar kanıtlandı.»</p>

  <p class="block_15">«Öyleyse endişelenme! Savaşı sen kazandın.»</p>

  <p class="block_15">Quinn ilk kez kinle, «iyi akşamlar,» diyerek vizör-fonu kapattı.</p>

  <p class="block_15">Byerley bom boş ekrana bakarak usulca, «İyi akşamlar,» diye mırıldandı.</p>

  <p class="block_15">Byerley seçimden bir hafta önce ‘öğretmenini’ geri getirdi. Hava-arabası kentin bilinmeyen mahallelerinden birine çabucak indi.</p>

  <p class="block_15">Byerley, John’a, «Seçimlerden sonuç alınıncaya kadar burada kalacaksın,» dedi. «Durum kötüleşirse sana erişemeyecekler.»</p>

  <p class="block_15">John’un çarpılmış ağzından zorla çıkan boğuk seste endişe vardı. «Şiddete başvurmaları tehlikesi mi var?»</p>

  <p class="block_15">«Aşırı Tutucular tehditler savuruyorlar. Pek sanmıyorum ama yine de şiddet olayları görülebilir. Tutucuların fazla gücü yok. Onlar bir süre sonra bir ayaklanmaya neden olabilecek çıban başları. Burada kalmanın bir sakıncası yok, değil mi? Lütfen... Senin için kaygılanırsam doğru dürüst çalışamam.»</p>

  <p class="block_15">«Burada kalacağım. Sen hâlâ her şeyin yolunda gideceğine mi inanıyorsun?»</p>

  <p class="block_15">«Bundan eminim. Yazlıktaki evde seni rahatsız eden olmadı değil mi?»</p>

  <p class="block_15">«Beni kimse rahatsız etmedi. Emin ol.»</p>

  <p class="block_15">«İşlerin yolunda gitti sanırım.»</p>

  <p class="block_15">«Oldukça. Bu açıdan sorun çıkmayacak.»</p>

  <p class="block_15">«O halde, kendine iyi bak ve yarın televizörü seyretmeyi unutma, John.» Byerley adamın çarpılmış parmaklı elini sıktı.</p>

  <p class="block_15">Lenton’un sinirleri gerilmiş, kaşları çatılmıştı. Byerley’in seçim kampanyasını yönetmek gibi kıskanılmayacak bir işi vardı. Kampanyaya hiç benzemeyen bir hazırlıktı yaptıkları. Byerley stratejisini açıklamaya yanaşmıyor, Lenton’un önerilerini kabul etmiyordu.</p>

  <p class="block_15">«Bunu yapamazsın!» Lenton sık sık bu sözleri söylüyordu. «Beni dinle, Steve, bunu yapamazsın!» Konuşmasını gözden geçiren adamın karşısına dikildi. «Onu bırak, Steve. Beni dinle! Kalabalığı Aşırı Tutucular örgütlediler. Seni dinlemeyecekler bile. Belki de seni taşa tutacaklar. Kalabalığın karşısında bir konuşma yapman şart mı? Neden konuşmanı kaydetmiyoruz?»</p>

  <p class="block_15">Byerley sakin sakin, «Bu seçimi kazanmamı istiyorsun değil mi?» diye sordu.</p>

  <p class="block_15">«Seçimi kazanmak mı? Bunu kazanamayacaksın, Steve! Ben senin canını kurtarmaya çalışıyorum.»</p>

  <p class="block_15">«Ah, ben tehlikede değilim.»</p>

  <p class="block_15">«Tehlikede değilmiş! Tehlikede değilmiş!» Lenton tuhaf, hırıltıya benzer bir ses çıkardı. «Yani balkona, o elli bin deli tutucunun karşısına çıkacaksın, öyle mi? Onların akıllarını başlarına getirmeye çalışacaksın? Orta çağlarda yaşayan bir diktatör gibi balkonda bir konuşma yapacaksın.»</p>

  <p class="block_15">Byerley saatine baktı. «Evet, beş dakika sonra... Televizyon hatları boşalır boşalmaz.»</p>

  <p class="block_15">Lenton anlaşılmayan bir şeyler homurdandı.</p>

  <p class="block_15">Kalabalık iplerle ayrılmış bir alana doluşmuştu. Sanki ağaçlar ve evler insanların arasından çıkıvermişlerdi. O sıra bütün dünya ultra-dalgayla olayı izliyordu. Aslında bu yerel bir seçimdi ama yine de bütün dünyanın ilgisini çekiyordu. Byerley bunu düşünerek güldü.</p>

  <p class="block_15">Konuşma daha başlangıçta başarısızlığa uğradı. Güruh anlaşılmaz bir şeyler söylüyor, onların arasındaki Aşırı Tutucu gruplar tempoyla bağırıyorlardı. Byerley’in bu gürültüyle başa çıkması imkânsızdı. Ama yine de sakin sakin, ağır ağır konuşuyordu.</p>

  <p class="block_15">Lenton ise içeride inleyerek saçlarını çekiştiriyor ve kan akmasını bekliyordu.</p>

  <p class="block_15">Ön sıralarda bir kıpırdanma oldu. Gözleri yerinden uğramış, iri kemikli bir vatandaş en öne çıktı. Elbisesi uzun kol ve bacaklarına göre çok kısaydı. Bir polis kalabalığı yarmaya, onun peşinden gitmeye çalışıyordu ama Byerley, memura öfkeyle durmasını işaret etti.</p>

  <p class="block_15">Sıska adam şimdi hemen balkonun önünde duruyordu. Söyledikleri kalabalığın uğultusu yüzünden duyulmuyordu.</p>

  <p class="block_15">Byerley öne doğru eğildi. «Ne dediniz? Geçerli bir sorunuz varsa bunu cevaplarım.» Yanındaki nöbetçilere döndü. «O adamı buraya getirin.»</p>

  <p class="block_15">Hava aniden gerginleşti. Kalabalığın bazı yerlerinden sesler yükselmeye başladı. «Susun!» Gürültü arttı, sonra da ağır ağır hafifledi. Yüzü kızarmış, soluk soluğa kalmış olan sıska adam Byerley’in karşısına dikildi.</p>

  <p class="block_15">Byerley, «Bir sorunuz mu var?» dedi.</p>

  <p class="block_15">Sıska adam onu süzdü. Sonra da çatlak bir sesle, «Bana vur!» diye bağırdı, Birdenbire canlanarak çenesini ileri doğru çıkardı. «Haydi, bana vur! Robot olmadığını söylüyorsun, öyleyse bunu kanıtla! Ama sen bir insana vuramazsın, iğrenç canavar!»</p>

  <p class="block_15">Garip, elektrikli bir sessizlik oldu. Bir ölüm sessizliği... Sonra Byerley sessizliği bozdu. «Size vurmam için bir neden yok ki.»</p>

  <p class="block_15">Sıska adam deli gibi gülmeye başladı. «Bana vuramazsın! Vuramayacaksın! Sen insan değil, bir canavarsın. Bir insan taklidi.»</p>

  <p class="block_15">Ve alandaki binlerce vatandaşının ve ekran başındaki milyonlarca insanın seyrettiği Stephen Byerley’in dudakları gerildi. Aday kolunu kaldırdığı gibi karşısındaki sıska adamın çenesine vurdu. Adam geri geri giderek yere yığıldı. Yüzünde müthiş bir şaşkınlık vardı.</p>

  <p class="block_15">Sonra Byerley, «Çok üzgünüm,» dedi. «Onu içeri alıp, rahat ettirmeye çalışın. Kendisiyle daha sonra konuşmak istiyorum.»</p>

  <p class="block_15">Dr. Calvin kendine ayrılmış olan yerde arabasını çevirerek gaza bastı. O sırada bir muhabir kadının arkasından koşacak kadar kendindeydi. Genç adam arka arkaya sorular soruyordu.</p>

  <p class="block_15">Susan Calvin omzunun üzerinden ona bakarak, «Byerley insan,» diye seslendi.</p>

  <p class="block_15">Bu kadarı da yeterliydi. Muhabir telaşla gazetesine gitti.</p>

  <p class="block_15">Byerley’in konuşmasının geri kalan kısmı şöyle tanımlanabilirdi. «Pek de duyulmadı.»</p>

  <p class="block_15">Dr. Calvin’le Byerley bir kere daha karşılaştılar. Adam yeni Belediye Başkanı olarak yemin etmeden bir hafta önce. Oldukça geç olmuş, gece yarısını geçmişti.</p>

  <p class="block_15">Dr. Calvin, «Yorulmuş gibi görünmüyorsunuz,» dedi.</p>

  <p class="block_15">Yeni Belediye Başkanı gülümsedi. «Daha bir süre burada oturacağım. Aman bunu sakın Quinn’e söylemeyin.»</p>

  <p class="block_15">«Söylemem. Ha, ondan söz ettiniz de... Quinn’inki ilginç bir hikâyeydi. Doğrusu yazık oldu. Herhalde onun teorisini biliyorsunuz?»</p>

  <p class="block_15">«Bir bölümünü.»</p>

  <p class="block_15">«Bu pek dramatik bir teoriydi. Stephen Byerley genç bir avukattı. İyi bir konuşmacı ve gerçek bir idealistti. Ve biyofizik alanında da çok yetenekliydi. Robotik bilimi sizi ilgilendiriyor mu, Bay Byerley?»</p>

  <p class="block_15">«Ancak bunun hukuki yanları ilgilendiriyor.»</p>

  <p class="block_15">«Bu Stephen Byerley, robotik bilimiyle ilgileniyordu. Ama bir kaza oldu ve Byerley’in karısı öldü. Kendisi ise feci biçimde yaralandı. Bacakları koptu. Yüzü sanki silindi. Sesi çıkmaz oldu. Sanki Byerley’in kafasının bir yanı anormalleşti. Plastik ameliyat yapılmasına izin vermeyip her şeyden elini eteğini çekti. Artık bir hukukçu olarak çalışamayacaktı. Yalnızca zekâsı ve elleri kalmıştı. Byerley nasıl olduysa bir pozitronik beyin ele geçirmeyi başardı. Üstelik en geliştirilmiş olanlardan birini. Bu beyin, ahlak problemleri konusunda karar verecek şekilde hazırlanmıştı.</p>

  <p class="block_15">O zamana kadar geliştirilen robot fonksiyonlarının en yükseğiydi bu.</p>

  <p class="block_15">«Byerley beyin için bir vücut hazırladı ve robotu iyice eğitti. Onu olmak istediği adam haline soktu çünkü kendisi asla geri dönemezdi artık. Adam robotu Stephen Byerley adıyla dış dünyaya gönderip kendisi evde kaldı. Kimsenin görmediği yaşlı ve sakat bir öğretmen rolündeydi...»</p>

  <p class="block_15">Yeni Belediye Başkanı, «Ne yazık ki ben bir insanı yumruklayarak bu masalı mahvettim,» dedi. «Gazeteler sizin bu yüzden resmen insan olduğuma karar verdiğinizi açıkladılar.»</p>

  <p class="block_15">«Bu nasıl oldu? Bunu bana anlatmamanız için bir neden var mı? Herhalde bu bir rastlantı değildi.»</p>

  <p class="block_15">«Pek de rastlantı sayılmazdı. İşin çoğunu Quinn yaptı. Benim adamlarım da çevreye belli etmeden bir söylentiyi yaydılar. Bir insana vuramadığım söylentisini... Damarıma basılmasına rağmen yapamamam bir robot olduğumu kesinlikle kanıtlayacaktı. İşte ben de bu yüzden halkın karşısında gülünç bir konuşma yapmaya karar verdim. Tabii bol bol reklam yaptırdım. Sonunda ahmağın biri bu hikâyeye inandı ama aslında bu da bir oyundu.</p>

  <p class="block_15">Yaratılan o yapay atmosferde işe yarayan bir hile. Ve tabii olayın uyandırdığı yoğun duygular sayesinde seçimi kazandım.»</p>

  <p class="block_15">Robo-psikolog başını salladı. «Benim alanıma girdiğinizi görüyorum. Ama galiba bütün politikacılar bunu yapmak zorundalar. Fakat açıkçası hikâye böyle sona erdiği için çok üzgünüm. Ben robotları severim. Hatta insanlardan daha çok severim onları. Sivil bir yönetici olarak çalışabilecek robot yapılabilseydi, herhalde bu işi insanlardan çok daha iyi başarırdı. Robot Yasaları yüzünden insanlara zarar veremez, diktatörlük, ahlaksızlık, aptallık edemez ve peşin yargılara saplanmazdı. Böylece uygun bir süre hizmet ettikten sonra görevinden ayrılırdı. Ölümsüz olmasına rağmen hem de. Çünkü insanlara, onları bir robotun yönettiğini açıklayarak zarar veremezdi. İdeal bir şey olurdu bu.»</p>

  <p class="block_15">«Ancak bir robot da beynindeki yetersizlikler yüzünden başarısızlığa uğrayabilir. Pozitronik beyin hiçbir zaman karmaşık insan beyniyle bir tutulamaz.»</p>

  <p class="block_15">«Bu robot yöneticinin danışmanları olurdu. Bir insan beyni bile, yardım olmadan başkalarını yönetemez.»</p>

  <p class="block_15">Stephen Byerley kadını ciddi bir ilgiyle inceledi. «Neden gülüyorsunuz, Dr. Calvin?»</p>

  <p class="block_15">«Bay Quinn her şeyi düşünemediği için gülüyorum...»</p>

  <p class="block_15">«Yani... hikâyesine başka eklemler yapılabilir miydi?»</p>

  <p class="block_15">«Küçük bir ekleme. Bay Quinn’in sözünü ettiği Stephen Byerley, yani sakat adam seçimlerden önce üç ay gizli bir nedenle yazlıktaki evinde kaldı ve sizin şu ünlü konuşmayı dinlemek için tam zamanında döndü. Yaşlı adam vaktiyle başardığı bir şeyi tekrarlayabilirdi. Özellikle ikinci kez yapması gereken şey daha basitti.»</p>

  <p class="block_15">«Pek anlayamadım...»</p>

  <p class="block_15">Dr. Calvin ayağa kalkarak elbisesini düzeltti. «Şunu kastettim, bir robot, ancak bir tek durumda Birinci Yasayı çiğnemeden bir insana vurabilir. Bir tek durumda.»</p>

  <p class="block_15">«Yani?»</p>

  <p class="block_15">Dr. Calvin kapıya gitmişti. «Vurduğu insan da bir robot, olursa.» İnce yüzünde neşeli bir ifadeyle güldü. «Hoşcakalın, Bay Byerley. Beş yıl sonra size oy vereceğimi sanıyorum. Bölge Yöneticisi seçimlerinde.»</p>

  <p class="block_15">Stephen Byerley bir kahkaha attı. «Buna pek inanmadığımı söylemek zorundayım.»</p>

  <p class="block_15">Dr. Calvin kapıyı arkasından kapattı.</p>

  <p class="block_15">Yaşlı kadına adeta dehşetle baktım. «Bu doğru mu?»</p>

  <p class="block_15">«Evet, hepsi,» dedi.</p>

  <p class="block_15">«Yani ulu Byerley bir robottu. Öyle mi?»</p>

  <p class="block_15">«Ah, bunu kesinlikle öğrenmek mümkün değildi. Ama bence Byerley bir robottu. Sonunda ölmeye karar verdiğinde kendini atomlarına ayırtıverdi. Onun için hiçbir zaman yasal bir kanıt bulunamadı. Ayrıca bu neyi değiştirirdi ki?»</p>

  <p class="block_15">«Şey...»</p>

  <p class="block_15">«Sizde de robotlarla ilgili o peşin yargının olduğu anlaşılıyor. Bu mantıksızca bir şey. Byerley gerçekten çok başarılı bir Belediye Başkanıydı. Beş yıl sonra da Bölge Yöneticisi oldu gerçekten.»</p>

  <p class="block_15">«Ama...»</p>

  <p class="block_15">«Aması maması yok. Gerçek bu.» Dr. Calvin ayağa kalktı. «Her şeye başından sonuna kadar tanık oldum. Başlangıçta konuşmayı bile beceremeyen zavallı robotlar vardı. Ama sonunda insanlığı onlar korudular. Benim için artık görecek bir şey kalmadı. Çünkü yaşantım sona eriyor. Bundan sonraki değişikliklere siz tanık olacaksınız.»</p>

  <p class="block_15">Susan Calvin’i bir daha görmedim. O geçen ay seksen iki yaşında öldü.</p>

  <p class="block_1">&nbsp;</p>

  <p class="block_6">SON</p>

  <p class="block_4">&nbsp;</p>
</body>
</html>
