<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block_16" id="calibre_pb_5">KÖŞEKAPMACA</h1>

  <p class="block_4">&nbsp;</p>

  <p class="block_4">&nbsp;</p>

  <p class="block_4">&nbsp;</p>

  <p class="block_15">Gregory Powell sık sık, «Heyecanın hiçbir yararı yoktur,» demekten hoşlanırdı. Bu yüzden Mike Donovan heyecanla merdivenden ona doğru inerken Powell’in kaşları çatıldı. Donovan’ın kızıl saçları terden yapışmıştı.</p>

  <p class="block_15">Powell, «Ne oldu?» diye sordu. «Tırnağını mı kırdın?»</p>

  <p class="block_15">Donovan telaşla bağırdı. «Hey! Bütün gün bu mahzenlerde ne yaptın?» Derin bir soluk aldı ve sonra çabucak ekledi. «‘Hızlı’ dönmedi!»</p>

  <p class="block_15">Powell’in gözleri bir an irileşerek basamakta durakladı. Sonra kendini toplayıp merdivenden çıkmaya devam etti. Ancak sahanlığa eriştiği zaman, «Onu Selenyum getirmesi için mi gönderdin?» dedi.</p>

  <p class="block_15">«Evet.»</p>

  <p class="block_15">«Gideli ne kadar oldu?»</p>

  <p class="block_15">«Beş saat.»</p>

  <p class="block_15">Derin bir sessizlik oldu! Durum kötüydü. Merkür gezegenine geleli tam tamına on iki saat olmuş başları şimdiden ciddi biçimde derde girmişti. Merkür uzun zamandan beri sistemin en uğursuz gezegeni sayılıyordu. Ve uğursuz bir dünya için bile bu kadarı fazlaydı artık!</p>

  <p class="block_15">Powell, «Başından başla,» dedi. «Şu işi iyice anlayalım.»</p>

  <p class="block_15">İki arkadaş şimdi telsiz odasındaydılar. Buradaki modası geçmiş aletlere onlar gelinceye kadar el sürülmemişti. Yani on yıl boyunca. Teknoloji bakımından on yıllık süre bile çok uzun sayılırdı. Hızlı 2105 yılında üretilen robotlarla kıyaslandığı zaman bu daha iyi anlaşılıyordu. Tabii o günlerde robotik alanında büyük gelişmeler olmuştu. Powell cihazların parlak maden yüzeylerine yavaşça elini sürdü. Bu odadaki, hatta bütün istasyondaki o kullanılmayan yerlere özgü hava insanın içini sıkıyordu.</p>

  <p class="block_15">Donovan da bunu hissetmiş olmalıydı. «Hızlı’yla telsiz yoluyla bağlantı kurmaya çalıştım ama bir yararı olmadı. Merkür’ün güneşe bakan tarafında telsiz işlemiyor. Hiç olmazsa üç kilometre öteye erişemiyor. Birinci Seferin başarısızlığa uğramasının nedenlerinden biri de bu. Ultra-dalga cihazlarını da ancak birkaç haftada kurabiliriz...»</p>

  <p class="block_15">«Bırak şimdi bunları. Ne oldu?»</p>

  <p class="block_15">«Kısa dalgadan organize olmayan bir cisim sinyali aldım. Bu onun yerini saptamak dışında bir işe yaramıyordu. Böylece Hızlı’yı iki saat izleyebildim. Sonucu haritaya uyguladım.» Arka cebinde sararmış bir parşömen vardı. Başarısızlığa uğrayan Birinci Seferden kalmıştı. Genç adam bunu öfkeyle masaya vurdu sonra açarak avcuyla düzeltti.</p>

  <p class="block_15">Kollarını kavuşturmuş olan Powell ona bakıyordu.</p>

  <p class="block_15">Donovan kurşunkalemiyle sinirli sinirli işaret etti. «Şu kırmızı artı işareti Selenyum gölcüğü. O işareti sen kendin koymuştun.»</p>

  <p class="block_15">Powell onun sözünü kesti. «Hangisi? MacDougal buradan ayrılmadan önce üç gölcük buldu.»</p>

  <p class="block_15">«Ben Hızlı’yı yirmi beş kilometredeki en yakın yere yolladım tabii. Ama bunun ne önemi var?» Donovan’ın sesi gergindi. «Kurşunkalemle yaptığım bu noktalar Hızlı’nın yerini gösteriyor.»</p>

  <p class="block_15">Powell’in o yapay soğukkanlılığı ilk kez kayboldu. Genç adam elini haritaya doğru uzattı. «Ciddi misin? Ama bu imkânsız!»</p>

  <p class="block_15">Donovan, «İşte,» diye homurdandı.</p>

  <p class="block_15">Kurşunkalemle yapılmış noktalar Selenyum gölcüğünün çevresinde bir daire çiziyordu. Powell elini kumral bıyığına götürdü. Kaygılandığında hep böyle yapardı.</p>

  <p class="block_15">Donovan ekledi. «Hızlı onu izlediğim iki saatlik sürede o lanet olasıca gölcüğün etrafında dört defa dolaştı. Bana bunu sonsuza kadar yapacakmış gibi geliyor. Ne durumda olduğumuzu anlıyor musun?»</p>

  <p class="block_15">Powell hızla başını kaldırdı ama bir şey söylemedi. Ah, evet, ne durumda olduklarının farkındaydı pek tabii. Başları dertteydi. Merkür’ün o korkunç güneşinin tüm etkisinden onları yalnızca foto-hücreler koruyabilirlerdi. Şimdi onlar da ortadan kalkmış sayılırlardı. Donovan’la Powell’i ancak Selenyum kurtarabilirdi. Selenyum’u ise sadece Hızlı getirebilirdi. Hızlı geri dönmediği takdirde, Selenyum da olmayacaktı. Selenyum olmayınca da foto-hücreler. Foto-hücrelerin olmaması demek de... Eh, ağır ağır kavrulmak ölümlerin en kötülerinden sayılırdı.</p>

  <p class="block_15">Donovan öfkeyle kızıl saçlarını düzeltmeye çalışarak, «Bütün sistem bizimle alay edecek, Greg,» dedi. «Her şey bu kadar çabuk nasıl altüst olabildi? Ulu Powell ve Donovan timi Güneş Bölgesi Maden İstasyonunun tekrar açılmasının uygun olup olmayacağı konusunda bir rapor hazırlamak için Merkür’e gönderildiler. Yanlarında modern teknik harikaları ve robotlar vardı. Ne var ki biz daha ilk gün her şeyi mahvettik! Üstelik bu sıradan bir işti. Bu rezaletin etkilerinden bir daha kurtulamayacağız.»</p>

  <p class="block_15">Powell usulca, «Belki buna gerek kalmayacak...» diye mırıldandı. «Çabucak bir şeyler yapmazsak rezaletin etkilerinden kurtulmak bir yana, yaşayamayacağız bile!»</p>

  <p class="block_15">«Aptallık etme! Belki sen bu durumu komik buluyorsun ama ben bulmuyorum. Bizi buraya bir tek robotla göndermeleri bir cinayetti. Ayrıca foto-hücre işini kendi başımıza halletmek fikri de senindi!»</p>

  <p class="block_15">«İşte şimdi haksızlık ediyorsun! Buna seninle birlikte karar verdik, çok iyi biliyorsun. Bize bütün gereken bir kilo Selenyum, Stilihead Dielektrod Levhası ve üç saatlik bir süreydi. Güneşlik Bölgede sürüyle saf Selenyum gölcükleri var. MacDaugal, spektro-reflektörüyle beş dakika içerisinde bizim için üç gölcük buluverdi. Öyle değil mi? Kahretsin! Gezegenlerin bundan sonraki konjünksiyonunu bekleyemezdik ki!»</p>

  <p class="block_15">«Pekâlâ, şimdi ne yapacağız? Powell, bir şeyler düşündüğünün farkındayım, yoksa bu kadar sakin olmazdın. Sen de benim gibi cesur, kahraman biri değilsin. Haydi açıkla şunu.»</p>

  <p class="block_15">«Biz, Hızlı’nın peşinden gidemeyiz, Mike. Güneşli Bölgede bunu yapamayız. Yeni yalıtımlı tutumlarla bile güneşte ancak yirmi dakika kalabiliriz. Ama eski sözü bilirsin: ‘Bir robotu yakalamak için yine bir robottan yararlan!’ Dinle, Mike, belki durum o kadar kötü değil. Alt katlarda altı robot var, sanırım onlardan yararlanabiliriz. Tabii çalışabilirlerse. Çalışabilirlerse!»</p>

  <p class="block_15">Donovan’ın gözlerinde birdenbire umut dolu bir pırıltı belirdi. «Yani Birinci Seferden kalan altı robotu mu kastediyorsun? Emin misin? Belki de onlar geliştirilmiş robotlar değil de, birer makinedir. Biliyorsun robotlar konusunda on yıl çok uzun bir süre sayılır.»</p>

  <p class="block_15">«Hayır, robot onlar. Bütün günü onların yanında geçirdim. Ne olduklarını biliyorum. Onların da pozitronik beyinleri var. İlkel ama olsun.» Haritayı cebine soktu. «Gel, aşağıya inelim.»</p>

  <p class="block_15">Robotların altısı da en alt mahzendeydiler. İçlerinde ne oldukları bilinmeyen küflü ambalaj sandıklarının ortasında duruyorlardı. Büyük, adeta dev gibi şeylerdi. Yerde bacaklarını öne doğru uzatmış, öylece oturuyorlardı. Buna rağmen başları yerden iki metre kadar yüksekti.</p>

  <p class="block_15">Donovan ıslık çaldı. «Şunların boylarına bak! Göğüslerinin çevresi üç metre olmalı.»</p>

  <p class="block_15">«Çünkü içlerinde eski McGuffy dişlileri var. İçlerini açıp baktım, cihazlar çok kötü.»</p>

  <p class="block_15">«Onlara güç verdin mi?»</p>

  <p class="block_15">«Hayır. Bunu yapmak için bir neden yoktu ki. Robotların bozuk olduklarını sanmıyorum. Diyafram bile oldukça iyi durumda sayılır. Belki konuşabilirler.»</p>

  <p class="block_15">Powell konuşurken en yakındaki robotun göğüs levhasını çıkarmış içeri beş santim çapındaki küçük bir küreyi yerleştiriyordu. Robotun canı demek olan az bir atom enerjisi vardı bu küçük kürede. Powell bunu yerleştirmekte zorluk çekti ama sonunda bu işi başardı. Sonra göğüs levhasını yerine uzun uzun vidaladı. Daha modern modellerin telsizle kontrolü on yıl önce bilinmiyordu. Powell sonra diğer beş robotla ilgilendi.</p>

  <p class="block_15">Donovan endişeyle, «Kımıldamıyorlar,» dedi.</p>

  <p class="block_15">Powell kısaca, «Onlara hareket etmeleri için emir verilmedi ki,» diye açıkladı. İlk robota giderek elini makine adamın göğsüne vurdu. «Sen! Beni duyuyor musun?»</p>

  <p class="block_15">Ejderha başını ağır ağır eğerek gözlerini genç adama dikti. Sonra gıcırtılı bir sesle, «Evet, Efendim!» dedi. Sesi orta çağ gramofonlarınınkine benziyordu.</p>

  <p class="block_15">Powell, Donovan’a bakarak neşesizce güldü. «Duydun mu? Bunlar ilk konuşan robotların yapıldığı günlerde üretilmiş. O sırada robotların yeryüzünde yasaklanacağı tahmin ediliyormuş. Üreticiler bu kararla savaşıyorlarmış. O lanet olasıca makinelere sağlıklı birer esir kompleksi aşılamayı da başarmışlar.»</p>

  <p class="block_15">Donovan söylendi. «Ama bunun onlara hiçbir yararı olmamış.»</p>

  <p class="block_15">«Evet olmamış ama ellerinden geleni yapmışlar.» Powell tekrar robota döndü. «Ayağa kalk!»</p>

  <p class="block_15">Robot bu emri ağır ağır yerine getirdi. Donovan makine adamın suratına bakabilmek için başını iyice kaldırmak zorunda kaldı. Dudaklarını büzerek bir ıslık çaldı.</p>

  <p class="block_15">Powell robota, «Gezegenin yüzeyine çıkabilir misin?» diye sordu. «Işığa yani?»</p>

  <p class="block_15">Robotun büyük beyni ağır ağır çalışırken bir sessizlik oldu. Sonra makine adam, «Evet, Efendim,» dedi.</p>

  <p class="block_15">«İyi. Bir kilometrenin ne olduğunu biliyor musun?»</p>

  <p class="block_15">Robot yine düşündü ve ağır ağır cevap verdi. «Evet, Efendim.»</p>

  <p class="block_15">«Öyleyse seni gezegenin yüzeyine çıkaracağız. Yirmi beş kilometre kadar gidecek ve orada bir yerde başka bir robotla karşılaşacaksın. Boyca senden küçük. Bu kadarını anladın mı?»</p>

  <p class="block_15">«Evet, Efendim.»</p>

  <p class="block_15">«O robotu bulacak ve ona dönmesini emredeceksin. Buna razı olmazsa zorla geri getireceksin.»</p>

  <p class="block_15">Donovan, Powell’in kolunu tuttu. «Neden ona doğrudan doğruya Selenyum getirmesini emretmiyorsun?»</p>

  <p class="block_15">«Çünkü Hızlı’yı geri istiyorum, ahmak! Neresinin bozulduğunu anlamalıyım.» Powell robota döndü. «Pekâlâ! Sen! Peşimden gel!»</p>

  <p class="block_15">Robot hiç kımıldamadı ve boğuk bir sesle, «Özür dilerim, Efendim,» dedi. «Ama bunu yapamam. Önce sırtıma binmelisiniz.» Hantal kollarını öne getirerek birbirine çarptı. Küt parmaklarını birbirlerine kenetledi.</p>

  <p class="block_15">Powell şaşkınlıkla makine adama baktı, sonra da bıyığını çekiştirdi. «Vay... Vay... Vay!»</p>

  <p class="block_15">Donovan’ın gözleri neredeyse yuvalarından uğruyordu. «Onun sırtına binmemiz mi gerekiyor? Sanki atmış gibi?»</p>

  <p class="block_15">«Evet, öyle sanırım. Ama bunun nedenini bilemiyorum. Acaba... Ah, anlıyorum. Sana söylediğim gibi o günlerde insanlara robotların zararsız şeyler olduklarına inandırmaya çalışıyorlardı. Herhalde makine adamların sırtında bir insan olmadan dolaşamayacaklarını, bu yüzden de güvenli makineler oldukları düşüncesini aşılama çabasındaydılar. Şimdi ne yapacağız?»</p>

  <p class="block_15">Donovan, «Ben de bunu düşünüyordum,» diye konuştu, «Robotlarla da robotsuz da gezegenin yüzeyine çıkamayız. Ah, Tanrım!» Parmaklarını iki kez şıklattı. Heyecanlanmıştı. «Bana o haritayı ver! Onu iki saat boyunca boşuna incelemedim. Burası bir maden istasyonu, geçitlerden neden yararlanmayalım?»</p>

  <p class="block_15">Maden İstasyonu haritada siyah bir daireyle gösterilmişti. Açık renkle belirtilmiş geçitler bir örümcek ağı gibi dört yana uzanıyorlardı.</p>

  <p class="block_15">Donovan haritanın altındaki simgelerden oluşan listeyi inceledi. «Bak, şu küçük kara noktalar yüzeye açılan yerleri belirtiyor. İşte şu da... Selenyum gölcüğünden ancak beş kilometre kadar ötede. Şurada bir numara var. Tanrım! Şunu daha büyük yazamazlar mıydı? Evet... 13 a. Robotlar madenin içini biliyorlarsa...»</p>

  <p class="block_15">Powell makine adama bu soruyu sordu. Robot da o ifadesiz sesiyle, «Evet, Efendim,» diye cevap verdi. Genç adam arkadaşına baktı. «Yalıtılmış tulumunu giy!»</p>

  <p class="block_15">İki uzman da bu tulumları ilk kez giyiyorlardı. Merkür’e bir gün önce gelmişlerdi ve ikisi de böyle bir şeye gerek olacağını hiç sanmamışlardı. Donovan’la Powell kol ve bacaklarını rahatsızca oynattılar.</p>

  <p class="block_15">Tulum her zaman giyilen uzay elbiselerinden daha büyük ve çirkindi. Ama üzerinde hiç metal olmadığı için daha hafifti. Sıcağa dayanıklı plastik ve kimyasal işlem görmüş mantar tabakalarından yapılmışlardı. İçlerinin kupkuru kalması için aygıtları vardı. Tulumu giyen kişi Merkür’ün kızgın güneşine yirmi dakika dayanabilirdi. Bu süre beş-on dakika daha uzatılabilir ve tulumu giyen kimse de ölmezdi.</p>

  <p class="block_15">Robot hâlâ parmakları birbirine kenetlenmiş öyle bekliyor Powell’in tuhaf bir yaratığa dönüşmüş olmasına hiç şaşırmıyordu.</p>

  <p class="block_15">Powell’in mikrofonda sertleşen sesi çevrede yankılandı. «Bizi 13 a numaralı çıkışa götürmeye hazır mısın?»</p>

  <p class="block_15">«Evet, Efendim.»</p>

  <p class="block_15">Genç adam ayağını robotun avcuna koyarak kendini yukarı çekti. Oturulan yerin rahatlığı için robotu kambur yapmışlardı. Makine adamın omuzlarında bacakların yerleşmesi için birer çukur vardı. Robotun iki kulağının uzunluğunun nedeni anlaşılıyordu artık.</p>

  <p class="block_15">Powell robotun kulaklarını yakalayarak onun başını çevirdi. Makine yavaşça döndü. «Haydi bakalım, ahbap.» Ama aslında hiç keyifli değildi.</p>

  <p class="block_15">Dev robotlar makinelere özgü bir dakiklikle ağır ağır ilerleyerek tepeleri başlarına pek yakın olan kapıdan çıktılar. İki uzman telaşla eğilmek zorunda kaldı. Makine adamlar dar bir koridordan ilerlerken ağır ayak sesleri etrafta tekdüze yankılanıyordu. Sonunda hava bölmesine eriştiler.</p>

  <p class="block_15">Önlerindeki oldukça uzun görünen havasız tünel Powell’in Birinci Grubun kaba robotlarla işe nasıl sıfırdan başlayıp bazı şeyleri başardıklarını iyice kavramasına yol açtı. Belki başarısızlığa uğramışlardı ama bu başarısızlık sistemin sıradan başarılarından çok daha üstündü.</p>

  <p class="block_15">Robotlar aynı hızla ilerlediler. Adımları ne uzadı, ne kısaldı.</p>

  <p class="block_15">Powell, «Fark ettin mi?» diye sordu. «Bu tüneller oldukça aydınlık. Isı da dünyadaki gibi normal. Belki burası bomboş kaldığı o on yıllık sürede de hep böyle oldu.»</p>

  <p class="block_15">«Bu nasıl olur?»</p>

  <p class="block_15">«Ucuz enerji. Sistemdeki en ucuz enerji; Güneş gücü. Merkür’ün güneşli bölümünde bu güç müthiş. İşte istasyon da bu yüzden bir dağın gölgesine değil, güneşli bir yere yapıldı. Aslında bu dev bir enerji çevirgeci. Isı, elektrik, ışık, mekanik işlere dönüşüyor. Böylece enerji üretiliyor ve aynı anda istasyonun içi de soğutuluyor.»</p>

  <p class="block_15">Donovan, «Hey! Aslında,» dedi. «Bütün bunlar çok eğitici. Ama lütfen konuyu değiştirir misin? Sözünü ettiğin bu enerjinin çevrilmesi işini daha çok foto-hücreler başarıyor. Ve şu anda o konu beni derinden yaralıyor.»</p>

  <p class="block_15">Powell belli belirsiz bir şeyler homurdandı. Uzayıp giden sessizliği Donovan bozduğunda konuyu tümüyle değiştirdi. «Dinle, Greg. Lanet olasıca Hızlı’nın nesi var? Ne oldu ona? Bunu anlayamıyorum.»</p>

  <p class="block_15">Yalıtımlı tulumda omuz silkmek kolay değildir ama Powell bunu denedi. «Bilmiyorum, Mike. Hızlı’nın Merkür çevresiyle iyice uyum sağlayacak biçimde yapıldığını sen de biliyorsun. Isının onun için hiçbir önemi yok. Engebeli topraklar ve az yerçekimine göre üretildi o. Bir zarar görmesi olanaksız. Daha doğrusu öyle olması gerekiyor.»</p>

  <p class="block_15">Yine bir sessizlik oldu ve uzadıkça uzadı.</p>

  <p class="block_15">Robot, «Efendim,» dedi. «Geldik.»</p>

  <p class="block_15">«Ya?» Yarı uyuklamakta olan Powell kendini toparlayarak, «Eh, bizi buradan çıkarda yüzeye çıkalım.»</p>

  <p class="block_15">Kendilerini küçücük bomboş ve havasız bir yardımcı istasyonda buldular. Harap olmuştu. Donovan cep fenerinin ışığında duvarlardan birinin yukarısındaki biçimsiz deliği inceledi.</p>

  <p class="block_15">«Buna göktaşı mı neden oldu dersin?»</p>

  <p class="block_15">Powell yine omzunu silkti. «Onu boş ver, önemli değil. Haydi, dışarı çıkalım.»</p>

  <p class="block_15">Kara, dimdik, yüksek bazalt kaya güneş ışınlarını engelliyordu. Havasız bir dünyanın kapkara gölgesi çevrelerini sardı. Gölge iki arkadaşın önünde uzanıyor ve sonra sanki bıçakla kesilmiş gibi yerini dayanılamayacak beyaz bir ışığa bırakıyordu. Taşlık yerdeki binlerce kristalden yansıyordu bu.</p>

  <p class="block_15">Donovan, «Uzay adına!» diye inledi. «Kara benziyor.» Gerçekten de öyleydi.</p>

  <p class="block_15">Powell, Merkür’e özgü bu ışıltılı parçalardan ufka doğru baktı ve o müthiş parlaklık yüzünden yüzünü buruşturdu. «Burası normalin dışında bir bölge olmalı. Merkür’ün genel beyazlık derecesi çok düşük, topraklar da çoğunlukla gri süngertaşından oluşuyor. Yani hemen hemen Ay gibi. Ama burası çok güzel değil mi?»</p>

  <p class="block_15">Genç adam başlarındaki miğferlerin önünde ışık filtreleri olduğu için seviniyordu. Güzel ya da değil, güneş ışınlarına sıradan bir camın arkasından bakarlarsa yarım dakika içerisinde kör olurlardı.</p>

  <p class="block_15">Donovan bileğindeki termometreye bakıyordu. «Vay vay vay! Isı seksen santigrat.»</p>

  <p class="block_15">Powell’de kendi termometresine bir göz attı. «Hım! Biraz yüksek. Buna atmosfer neden oluyor.»</p>

  <p class="block_15">«Merkür’de mi? Sen çıldırdın mı?»</p>

  <p class="block_15">Powell dalgınlıkla, «Aslında Merkür’de hiç hava olmadığı söylenemez,» diye açıkladı. Miğferinin önündeki görme camına bağlı dürbünü ayarlamaya çalışıyordu. Tulumun kalın parmaklı eldivenleri işini zorlaştırıyordu. «Yüzeye hafif bir gaz yapışıyor. Bu daha uçucu elementlerin buharları ve Merkür’ün yerçekimi için ağır olan bileşimler. Yani Selenyum, iyot, cıva, galyum, potasyum, bizmut, uçucu oksitler. Bunlar gölgeli yerlere doğru uçarak yoğunlaşıyor o arada ısıları düşüyor. Aslında bu bir tür dev imbik. El fenerini kullanırsan kayanın yanlarının cıva çiği ya da kükürt kırağısıyla kaplı olduğunu görürsün.»</p>

  <p class="block_15">«Ama bu önemli değil ki. Tulumlarımız seksen dereceye sonsuza kadar dayanabilir.»</p>

  <p class="block_15">Powell dürbünü ayarlamıştı.. Bu yüzden gözleri sanki sapların ucundaymış gibi gözüküyordu. Bir sümüklüböceğin gözleri gibi.</p>

  <p class="block_15">Donovan sinirli sinirli çevresine bakınıyordu. «Bir şey görüyor musun?»</p>

  <p class="block_15">Arkadaşı hemen cevap vermedi. Sonra konuşmaya başladığı zaman sesi düşünceli ve endişeliydi. «Ufukta Selenyum gölcüğü olabileceğini düşündüğüm siyah bir leke var. Yeri uygun. Ama Hızlı’yı göremiyorum.»</p>

  <p class="block_15">Powell daha iyi görebilmek için doğruldu. Sonunda robotunun omuzlarında sarsıla sarsıla ayakta durdu. Bacaklarını açmış dikkatle ileriye bakıyordu. «Galiba... Galiba... Ah, evet, Hızlı bu. Bu tarafa doğru geliyor.»</p>

  <p class="block_15">Donovan onun işaret ettiği yöne doğru baktı. Dürbünü yoktu ama uzaklarda küçücük bir nokta kımıldanıyordu. Beyaz kristallerin ışıltısında kapkara duruyordu.</p>

  <p class="block_15">Donovan, «Onu görüyorum!» diye bağırdı. «Haydi, gidelim!»</p>

  <p class="block_15">Powell tekrar robotunun sırtına oturmuştu. Dev makinenin göğsüne elini vurdu. «Haydi, yürü.»</p>

  <p class="block_15">Powell, «Deeeh!» diye bağırarak sanki ayaklarında mahmuzlar varmış gibi topuklarını robotunun iki yanına bastırdı.</p>

  <p class="block_15">Robotlar yürümeye başladılar. Bu havasız yerde düzenli adımlarının sesleri artık yankılanıp duyulmuyordu.</p>

  <p class="block_15">Donovan, «Daha hızlı!» diye haykırdı ama robotlar tempoyu değiştirmediler.</p>

  <p class="block_15">Powell, «Bunun bir yararı yok,» dedi. «Bu hurda yığınları hep aynı hızda yürüyecek biçimde ayarlanmışlar. Onlarda seçici fleksörler olduğunu mu sanıyorsun?»</p>

  <p class="block_15">Gölgeden çıkmışlardı. Güneş ışınları şimdi bembeyaz, kaynar bir sıvı gibi etraflarını sarıyordu.</p>

  <p class="block_15">Donovan farkına varmadan başını eğdi. «Hey! Bana mı öyle geliyor, yoksa sıcaklığı gerçekten hissediyor muyum?»</p>

  <p class="block_15">Arkadaşı sertçe, «Biraz sonra daha fazlasını hissedeceksin,» diye cevap verdi. «Gözlerini Hızlı’dan ayırma.»</p>

  <p class="block_15">Hızlı ya da Robot SPD 13’ün ayrıntılarını görecek kadar ona yaklaşmışlardı. Makine adam rahatlıkla, hızla, taşlı yerde koşup zıplarken, zarif biçimli vücudu güneş ışığında parıldıyordu. Adı da kendisine uygundu. Çünkü SPD’ler ABD Robot ve Makine Adamlar Şirketinin ürettiği en hızlı modellerdendiler.</p>

  <p class="block_15">Donovan avaz avaz bağırdı. «Hey, Hızlı!» Telaşla elini sallıyordu.</p>

  <p class="block_15">Powell, «Hızlı!» diye bağırdı. «Buraya gel!»</p>

  <p class="block_15">İki adamla kontrolden çıkan robot arasındaki uzaklık her an kısalıyordu. Bunun nedeni Donovan’la Powell’in bindiği elli yıllık antikalar değil, Hızlı’nın çabalarıydı.</p>

  <p class="block_15">Artık robota onun garip biçimde yalpaladığını farkedecek kadar yaklaşmışlardı. Powell elini tekrar salladıktan sonra bağırmak için miğferinin tepesindeki hoparlöre daha fazla güç verdi. Aynı anda Hızlı başını kaldırdı ve onları gördü.</p>

  <p class="block_15">Sıçrarken aniden durup bir an öylece bekledi. Sanki hafif bir rüzgârda sallanıyormuş gibi hâlâ belli belirsiz yalpalıyordu.</p>

  <p class="block_15">Powell bağırdı. «Pekâlâ, Hızlı! Buraya gel, oğlum.»</p>

  <p class="block_15">O zaman Hızlı’nın sesi ilk kez Powell’in kulaklıklarında yankılandı.</p>

  <p class="block_15">«Hah hah hah! Haydi oyun oynayalım! Sen beni yakala, ben de seni! Hiçbir aşk bıçağımızı ikiye bölemez. Çünkü ben Küçük Düğünçiçeğiyim. Tatlı Küçük Düğünçiçeği! Hoop!» Robot topuklarının üzerinde dönerek geldiği yöne doğru koşmaya başladı. Öyle hızlı ilerliyordu ki ayaklarının altından kavrulmuş tozlar yükseliyordu.</p>

  <p class="block_15">Robot iyice uzaklaşırken son sözleri, «Büyük bir meşe ağacının dibinde küçük bir çiçek açtı,» oldu. Bunu tuhaf, madeni bir şıkırtı izledi. Belki de robotlar böyle hıçkırıyorlardı!</p>

  <p class="block_15">Donovan güç duyulan bir sesle, «Gilbert ve Sullivan’ın operasından olan o sözleri nereden öğrenmiş?» dedi. «Dinle, Greg, o... sarhoş. Ya da öyle bir şey.»</p>

  <p class="block_15">Diğer uzman acı acı, «Sen söylemeseydin hiç fark etmeyecektim,» diye söylendi. «Haydi, o kayanın dibine dönelim. Kavruluyorum.»</p>

  <p class="block_15">Bir süre sessizlik oldu. Sonra uzayıp giden çaresiz sessizliği sonunda Powell bozdu. «Bir kere Hızlı insanca anlamda sarhoş değil. Çünkü o bir robot ve robotlar da sarhoş olmazlar. Sanırım onda bir bozukluk var. Bu insanca sarhoşluğun robotça bir türü olabilir.»</p>

  <p class="block_15">Donovan kelimelere basa basa, «Bence Hızlı sarhoş,» dedi. «Bütün bildiğim de şu; o bir oyun oynadığımızı sanıyor ama biz oynamıyoruz. Bu bir ölüm kalım meselesi. Korkunç bir ölüm...»</p>

  <p class="block_15">«Pekâlâ, beni zorlama. Bir robot yalnızca bir robottur. Hızlı’nın neresinin bozulduğunu anlar anlamaz onu onarır ve işimize bakarız.»</p>

  <p class="block_15">Donovan söylenir gibi tekrarladı. «Anlar anlamaz...»</p>

  <p class="block_15">Powell onu duymazlıktan geldi. «Hızlı, normal Merkür çevresiyle uyum sağlayacak biçimde yapıldı. Ama bu bölge...» Eliyle çevreyi işaret etti. «... kesinlikle anormal. İşte elimizdeki ipucu da bu.»</p>

  <p class="block_15">«Şimdi... bu kristaller nereden çıktı? Belki ağır ağır soğuyan bir sıvıdan oluştular. Ama Merkür güneşinde soğuyabilecek kadar kızgın bir sıvı nereden çıkabilir?»</p>

  <p class="block_15">Donovan, «Volkanik faaliyetler,» dediğinde Powell’in bütün vücudu geriliverdi.</p>

  <p class="block_15">Tuhaf, hafif bir sesle mırıldandı. «Çocuktan al haberi.» Beş dakika kadar hiç kımıldamadan durdu.</p>

  <p class="block_15">Sonra, «Dinle, Mike,» dedi. «Hızlı’yı Selenyum getirmesi için yolladığın zaman ona ne dedin?»</p>

  <p class="block_15">Donovan şaşırdı. «Kahretsin! Bilmiyorum! Ona Selenyum getirmesini söyledim.»</p>

  <p class="block_15">«Evet, biliyorum. Ama nasıl? Sözlerini kelimesi kelimesine anımsamaya çalış.»</p>

  <p class="block_15">«Ona dedim ki... Şey... ‘Hızlı, bize Selenyum gerekiyor. Onu şu şu yerden alabilirsin. Haydi, gidip getir.’ Hepsi bu kadar işte. Başka ne söylememi isterdin?»</p>

  <p class="block_15">«Ona bu işin çok acele olduğunu söylemedin değil mi?»</p>

  <p class="block_15">«Söylememe gerek var mıydı? Sıradan bir işti bu.»</p>

  <p class="block_15">Powell içini çekti. «Artık yapılacak bir şey yok çünkü başımız dertte.» Robotunun sırtından inip sırtını kayaya dayayarak oturdu.</p>

  <p class="block_15">Donovan da ona katıldı. Kol kola girdiler. İleride kavurucu güneş onlara kedi-fare oyunu oynamak için bekliyordu sanki. Yanlarındaki robotlar ise hemen hemen gözükmüyorlardı. Sadece foto-elektrik gözleri kırmızı kırmızı parlıyordu. Makine adamlar gözlerini hiç kırpmadan onlara bakıyorlardı. İki uzmana aldırmıyorlardı.</p>

  <p class="block_15">Aldırdıkları yoktu! Bu zehirli Merkür gezegeni de aldırmıyordu. Küçüktü ama son derecede uğursuz bir yerdi!</p>

  <p class="block_15">Donovan’ın kulaklarında Powell’in sesi yankılandı. «Şimdi dinle. İşe üç temel Robot Yasasıyla başlayalım. Bu üç yasa bir robotun pozitronik beyninin derinliklerine işlenir.» Karanlıkta eldivenli elinin parmaklarını işaret ederek saydı.</p>

  <p class="block_15">«Bir -Bir robot bir insana zarar veremez. Ya da hareketsiz kalarak bir insanın zarar görmesine neden olamaz.»</p>

  <p class="block_15">«Tamam!»</p>

  <p class="block_15">Powell konuşmasını sürdürdü. «İki -Bir robot insanların ona verdikleri emirlere uymak zorundadır. Ancak bu tür emirler Birinci Yasayla çeliştiği zaman durum değişir.»</p>

  <p class="block_15">«Evet!»</p>

  <p class="block_15">«Ve Üç -Bir robot kendi varlığını korumak zorundadır. Tabii bu Koruma Birinci ve İkinci Yasalarla çelişmediği sürece.»</p>

  <p class="block_15">«Tamam! E, sonra?»</p>

  <p class="block_15">«İşte açıklamaya geldik. Çeşitli yasalar arasındaki çelişkiler beynin değişik pozitronik potansiyelleri sayesinde ortadan kaldırıldı. Şimdi şöyle diyelim; Bir robot tehlikeye atılmak üzere ve bunu da biliyor. Üçüncü Yasanın otomatik potansiyeli onun geri dönmesine neden olur. Ama sen ona kendisini tehlikeye atmasını emrediyorsun. O zaman İkinci Yasa bir öncekinden daha yüksek bir karşıt potansiyel sağlar ve robot kendini tehlikeye atarak emri yerine getirir.»</p>

  <p class="block_15">«Evet, ben bunu biliyorum. Ne olmuş yani?»</p>

  <p class="block_15">«Şimdi Hızlı’yı ele alalım. Hızlı en son modellerden biri. Özel bir amaç için üretildi. Üstelik bir savaş gemisi kadar da pahalı. Kayıtsızca ortadan kaldırılacak bir makine değil.»</p>

  <p class="block_15">«Yani?»</p>

  <p class="block_15">«Yani Üçüncü Yasa güçlendirilmiş. Aklıma gelmişken... SPD modelleri hazırlanırken yapılan açıklamalarda bu noktanın üzerinde özellikle duruldu. Yani Hızlı’nın tehlikeye karşı olan alerjisi bir hayli fazla. Olağanüstü denilecek kadar hem de. Şimdi... sen onu Selenyum getirmeye yolladığın zaman bu emri düşünmeden verdin ve özel bir noktanın üzerinde durmadın. Bu nedenle İkinci Yasa potansiyeli oldukça zayıftı. Dur, dur, sinirlenme. Ben yalnızca olanları açıklıyorum.»</p>

  <p class="block_15">«Pekâlâ, açıkla bakalım. Ama ne demek istediğini anladığımı sanıyorum.»</p>

  <p class="block_15">«Durumu anlıyorsun değil mi? Selenyum gölcüğüyle ilgili bir tehlike var. Hızlı gölcüğe yaklaşırken bu artıyor. Gölcükten belirli bir uzaklıkta zaten yüksek olan Üçüncü Yasa potansiyeli düşük İkinci Yasa potansiyeline eşit oluyor.»</p>

  <p class="block_15">Donovan heyecanla ayağa kalktı. «Ve böylece bir denge sağlanıyor. Anlıyorum. Üçüncü Yasa Hızlı’yı geri gönderiyor, İkinci Yasa onu öne doğru sürüklüyor...»</p>

  <p class="block_15">«İşte bu yüzden Hızlı Selenyum gölcüğünün çevresinde dolaşıyor. Potansiyel dengesi sağlanan noktalardan ayrılmıyor. Bu konuda bir şeyler yapmazsak Hızlı sonsuza kadar gölcüğün çevresinde dönüp bizimle köşe kapmaca oynayacak.» Powell bir an durdu sonra da daha düşünceli bir tavırla ekledi. «Hızlı’yı sarhoş eden de bu durum. Potansiyel dengesi sırasında beynindeki pozitronik yolların yarısı normal durumdan çıkıyor. Ben bir robot uzmanı değilim ama her şey ortada. Belki de Hızlı, sarhoş bir insan gibi iradeye bağlı mekanizmanın belirli bazı bölümlerinin kontrolünü kaybetti. Ah, çoook hoş!»</p>

  <p class="block_15">«Ama tehlike nedir? Hızlı’nın neden kaçtığını öğrenirsek.»</p>

  <p class="block_15">«Bunu sen söyledin. Volkanik faaliyet. Selenyum gölcüğünün hemen yukarısında bir yerde Merkür’ün barsaklarından gaz sızıyor. Kükürtdioksit, karbondioksit... karbonmonoksit. Fazla miktarda ve aynı ısıda.»</p>

  <p class="block_15">Donovan sesli sesli yutkundu, «Karbonmonoksit artı demir, uçucu demir karbonil oluşturur.»</p>

  <p class="block_15">Powell, «Eh... bir robot,» diye ekledi. «Temelde daha çok demirden yapılmış bir makinedir.» Sesi sertleşti. «Tümdengelim yöntemi gibisi yoktur. Problemimiz konusunda, çözümden başka her şeyi biliyoruz. Selenyum’u biz gidip alamayız. Gölcük çok uzakta. Bu robot atları yollayamayız. Çünkü yalnız başlarına gidemezler. Bizi yanıp kavrulmadan hızla götürüp getiremezler böylelikle de Hızlı’yı yakalayamayız. Çünkü oyun oynadığımızı sanıyor. Biz altı kilometre koşabiliyoruz, o doksan kilometre.»</p>

  <p class="block_15">Donovan kararsızca, «Birimiz gider ve kavrulmuş halde dönerse yine de geride bir kişi kalır.»</p>

  <p class="block_15">Arkadaşı alayla, «Evet, bu çok müthiş bir fedakârlık olur,» diye cevap verdi. «Ama bu kişi daha gölcüğe erişmeden robotlara emir veremeyecek hale girer. Zaten ben bu robotların emir almadan buraya dönebileceklerini sanmıyorum. Bir düşünsene! Gölcükten üç dört kilometre uzaktayız. Üç kilometre diyelim. Bu robotlar saatte altı kilometre hızla gidiyorlar. Tulumlarla güneşe yirmi dakika dayanabiliriz. Problem yalnızca ısı değil, bunu unutma. Güneş radyasyonu burada morötesi ve daha aşağısında zehir gibi.»</p>

  <p class="block_15">Donovan, «Hım...» diye mırıldandı. «On dakika eksik.»</p>

  <p class="block_15">«Ha on dakika, ha sonsuz! Bir şey daha var. Üçüncü Yasa potansiyelinin Hızlı’yı orada durdurabilmesi için maden-buhar atmosferinde büyük miktarda karbonmonoksit bulunması gerekir. O yüzden çürütme, aşındırma da olmalı. Hızlı saatlerden beri dışarıda. Örneğin, bir diz ekleminin boğulup, onun yere devrilmesine neden olmayacağını nasıl bilebiliriz? Sorunu ancak düşünerek çözebiliriz ve bunu çabucak yapmak zorundayız!»</p>

  <p class="block_15">Karanlıkta sıkıntılı, derin bir sessizlik oldu.</p>

  <p class="block_15">Sonra Donovan sessizliği bozdu. Duygularını belli etmemeye çabaladığı için sesi titriyordu.</p>

  <p class="block_15">«Emirler vererek İkinci Yasa potansiyelini yükseltmemiz imkânsız. Öyleyse işi diğer yönden ele alalım. Tehlikeyi arttırır-sak, Üçüncü Yasa potansiyeli artıp Hızlı da geri döner.»</p>

  <p class="block_15">Powell miğferinin önündeki camı sessizce soru sorarmış gibi arkadaşına doğru döndürdü.</p>

  <p class="block_15">Donovan kaygıyla, «Onu bu durumdan kurtarmak için o noktadaki karbonmonoksiti arttırmamız gerekiyor,» diye açıkladı. «Eh, istasyonda bir tahlil laboratuvarı da var.»</p>

  <p class="block_15">Powell, «Tabii,» dedi. «Burası bir maden istasyonu.»</p>

  <p class="block_15">«Pekâlâ. Laboratuvarda kalsiyum çökeltme işlemleri için kilolarca oksalik asit olmalı.»</p>

  <p class="block_15">«Uzay adına! Sen bir dâhisin, Mike!»</p>

  <p class="block_15">Donovan alçak gönüllülükle, «Eh, biraz,» diye konuştu. «Ben yalnızca üniversitedeki kimya derslerini anımsadım. Yani oksalik asitin ısıtıldığı zaman parçalanarak karbondioksit, su ve bizim sevgili karbonmonoksitimize ayrıldığını.»</p>

  <p class="block_15">Powell ayağa kalkmıştı. Dev robotlardan birinin dikkatini çekmek için makinenin bacağını yumrukladı. «Hey!» diye bağırdı. «Sen bir şeyi atabilir misin?»</p>

  <p class="block_15">«Efendim?»</p>

  <p class="block_15">«Neyse, neyse.» Powell robotun pelte gibi beyninin çok ağır çalışmasından yakınarak lanetler yağdırdı. Sonra da yerden tuğla büyüklüğünde bir taşı aldı. Robota, «Şimdi bunu al,» dedi. «Şu çarpık yarıktaki mavimsi kristallerden oluşan lekeye vurmaya çalış.»</p>

  <p class="block_15">Donovan onu omzundan çekti. «Orası çok uzak, Greg. Yedi yüz elli metre kadar ileride.»</p>

  <p class="block_15">Powell, «Sus,» diye cevap verdi. «Merkür’ün yerçekimiyle ve çelik bir kolla ilgili bu. Şimdi seyret.»</p>

  <p class="block_15">Robot dakik bir stereoskopiyle uzaklığı bakışlarıyla ölçüyordu. Kolunu taşın ağırlığına göre ayarlayarak geriye doğru attı. Karanlıkta hareketleri pek gözükmüyordu ama makine adam ağırlık merkezini değiştirirken bir takırtı oldu. Birkaç saniye sonra taş güneşli yere doğru uçtu. Hızını kesecek hava ve yolunu değiştirmesine neden olacak rüzgâr yoktu. Taş lekenin tam ortasına düşerken çevreye mavi kristalcikler fırladı.</p>

  <p class="block_15">Powell sevinçle bağırdı. Sonra da, «Gel gidip oksalik asit alalım, Mike,» dedi.</p>

  <p class="block_15">İki arkadaş tünellere dönmek için harap istasyona girerlerken Donovan öfkeyle, «Hızlı kendisini kovaladığımızdan beri Selenyum gölcüğünün diğer tarafında duruyor,» diye konuştu.</p>

  <p class="block_15">«Onu gördün mü?»</p>

  <p class="block_15">«Evet.»</p>

  <p class="block_15">«Herhalde oyun oynamak istiyor. Eh, biz de oynarız o halde.»</p>

  <p class="block_15">İki arkadaş kayanın gölgesine saatler sonra döndüler. Beyaz kimyasal maddeyle dolu üç kavanoz getirmişlerdi. Suratları çok asıktı. Foto-hücreler beklenmedik bir hızla bozulmaya başlamışlardı. İki arkadaş robotlarını güneşe çıkararak, onları bekleyen Hızlı’ya doğru sert bir kararlılıkla ve sessizce gittiler..</p>

  <p class="block_15">Hızlı ağır ağır onlara doğru koştu. «Ah, işte yine beraberiz! Yaşasın! Küçük bir liste yaptım, orgcu. Nane yiyen ve yüzüne soluyan herkes.»</p>

  <p class="block_15">Donovan, «Biz de yüzüne soluyacağız,» diye terslendi. «Greg, o topallıyor.»</p>

  <p class="block_15">Powell alçak sesle ve endişeyle cevap verdi. «Bunu farkettim. Acele etmezsek monoksit onu mahvedecek.»</p>

  <p class="block_15">Şimdi robota dikkatle, adeta yan yan sokuluyorlardı. İyice mantıksızlaşmış olan makine adamı kaçırmak istemiyorlardı. Tabii uzakta oldukları için Powell her şeyi iyice göremiyordu ama ona kafadan çatlak Hızlı sıçramaya hazırlanıyormuş gibi geliyordu.</p>

  <p class="block_15">Uzman soluk soluğa, «Haydi,» dedi. «Üçe kadar sayın! Bir... iki...»</p>

  <p class="block_15">İki çelik kol aynı anda geriye doğru uzatıldı. Sonra da öne. İki cam kavanoz yüksek, paralel kavisler çizdiler. O dayanılamayacak güneşte pırlantalar gibi ışıldıyorlardı. Sonra Hızlı’nın arkasında sessizce yere çarparak parçalandılar. Oksalik asit ortalığa toz bulutları gibi yayıldı.</p>

  <p class="block_15">Powell asidin Merkür güneşinde gazoz gibi fışırdadığından emindi.</p>

  <p class="block_15">Hızlı dönüp baktı ve yavaşça geriledi. Sonra yine ağır ağır hızlanmaya başladı. On beş saniye sonra sendeleyerek iki insana doğru koşuyordu.</p>

  <p class="block_15">Powell robotun ne söylediğini o sırada pek anlayamadı. Galiba Hızlı, «Âşıkların itirafları Hesse dilinde söylendiği zaman...» gibi bir şeyler mırıldanmıştı.</p>

  <p class="block_15">Uzman döndü. «Kayaya geri dönelim, Mike. Etkiden kurtuldu, artık emirlerimizi dinler. Ben fazla ısınmaya başladım...»</p>

  <p class="block_15">Sırtlarına bindikleri makine adamlar ağır ağır koşmaya başladılar. Ancak gölgeye girdikleri ve etraftaki serinliği hissettikleri zaman Donovan dönüp geriye baktı. «Greg!»</p>

  <p class="block_15">Powell de geriye bir göz attı. Az kalsın avaz avaz bağıracaktı. Hızlı ağır ağır ilerliyordu şimdi. Hem de çok ağır ve yanlış yöne doğru gidiyordu. Sonra yine eski duruma dönüyor ve hızlanmaya başlıyordu. Dürbünle bakıldığında hem çok yakındı, hem de erişilemeyecek kadar uzak.</p>

  <p class="block_15">Donovan deli gibi bağırdı. «Peşinden gidelim!» Robotunun hızlanması için makineye vurdu.</p>

  <p class="block_15">Ama Powell onu geri çağırdı. «Hızlı’yı yakalayamazsın, Mike. Bunun hiç yararı yok.» Robotunun omuzlarında sıkıntıyla kımıldanıp çaresizce yumruklarını sıktı. «Neden gerçeği her şey sona erdikten beş saniye sonra anlıyorum? Mike, saatleri boşuna ziyan ettik.»</p>

  <p class="block_15">Donovan sabırla, «Daha fazla oksalit asit gerekli,» dedi. «Asit fazla yoğun değildi.»</p>

  <p class="block_15">«Yedi ton asit bile yeterli olmaz üstelik gidip malzeme alacak kadar zamanımız da yok. Bunun için saatler ister. Zamanımız olsa da şimdi monoksit Hızlı’yı aşındırıyor. Ne olduğunu anlayamıyor musun, Mike?»</p>

  <p class="block_15">Donovan kısaca, «Hayır,» dedi.</p>

  <p class="block_15">«Biz yalnızca yeni dengeler oluşturuyorduk. Yeni monoksit oluşturup Üçüncü Yasa potansiyelini arttırdığımız da Hızlı tekrar dengesini buluncaya dek geriledi. Monoksit uçup gittiği zaman da öne doğru gitti ve yine denge sağlandı.» Powell’in sesi çok üzgündü. «Yine aynı köşe kapmaca. İkinci Yasayı iter, Üçüncü Yasayı çekeriz ama yine de bir başarı elde edemeyiz. Yalnızca dengenin konumunu değiştirmiş oluruz. İki yasanın da dışına çıkmak gerekiyor.» Robotunu Donovan’ınkine doğru götürdü. Şimdi karşı karşıyaydılar. Karanlıkta iki belirsiz gölge. Powell, «Mike,» diye fısıldadı.</p>

  <p class="block_15">«Sonumuz mu geldi?» Donovan’ın sesi ifadesizdi. «Herhalde şimdi istasyona döneceğiz. Foto-hücrelerin tümüyle boşalmalarını bekleyecek ve sonra el sıkışacağız. Siyanür içecek ve birer beyefendi gibi öleceğiz.» Bir kahkaha attı.</p>

  <p class="block_15">Powell heyecanla tekrarladı. «Mike! Gidip Hızlı’yı yakalamalıyız.»</p>

  <p class="block_15">«Biliyorum...»</p>

  <p class="block_15">«Mike...» Powell konuşmasını sürdürmeden önce bir an durakladı, «Birinci Yasa her zaman geçerli. Bunu düşündüm... daha önce de yani. Ama çaresizce bir şey bu.»</p>

  <p class="block_15">Donovan başını kaldırdı ve sesi canlandı. «Durumumuz da çaresiz.»</p>

  <p class="block_15">«Pekâlâ. Birinci Yasaya göre bir robot hareketsiz kalarak bir insanın zarar görmesine göz yumamaz. İkinci ve Üçüncü Yasa bunu engelleyemez. Bu olanaksızdır, Mike.»</p>

  <p class="block_15">«Robot yarı çıldırmış... şey... sarhoş o. Öyle olduğunu biliyorsun.»</p>

  <p class="block_15">«Her riski göze almak gerekiyor.»</p>

  <p class="block_15">«Bırak şimdi bunu. Ne yapacaksın?»</p>

  <p class="block_15">«Oraya gidecek ve Birinci Yasanın ne kadar etkili olduğunu anlayacağım.» Powell bir an durdu sonra da birdenbire ekledi. «Yirmi yedi kırk dört!»</p>

  <p class="block_15">Donovan arkadaşı ittiği için robotunun sendelediğini farketti. Powell güneşe çıktığında Donovan bağırmak için ağzını açtı. Sonra dişlerini birbirine vurarak kapattı. Tabii ya, diye düşündü. Lanet olasıca ahmak on dördün kübünü daha önceden hesapladı. Bunu özellikle yaptı, bu tam ondan beklenecek bir şey.</p>

  <p class="block_15">Güneş her zamankinden daha kızgındı, Powell sırtının kaşınmaya başlaması yüzünden neredeyse <span class="calibre1">çıldıracaktı. Herhalde</span> bana öyle geliyor... Ya da radyasyon, yalıtımlı tuluma rağmen etkisini göstermeye başladı.</p>

  <p class="block_15">Hızlı onu seyrediyordu. Uzmana Gilbert ve Sullivan’ın operalarından saçma sapan şeyler söylemeye kalkışmadı. Powell neyse, buna da şükür, diye düşündü. Ama Hızlı’ya fazla yaklaşmaya da cesaret edemedi.</p>

  <p class="block_15">Ve aralarında üç yüz metrelik bir açıklık kaldığı sırada Hızlı dikkatle, adım adım gerilemeye başladı. Powell de durdu ve robotunun sırtından kristalli yere atladı. Kristal parçacıkları havada uçtu.</p>

  <p class="block_15">Powell yürümeye başladı. Yer sanki çakıllı gibiydi ama buna rağmen kaygandı da. Düşük yerçekimi genç adamın hareketlerini zorlaştırıyordu. Sıcak tabanlarını gıdıklıyordu sanki. Powell omzunun üzerinden kayanın kapkara gölgesine baktı ve artık oradan geri dönemeyecek kadar uzaklaşmış olduğunu anladı. Yani oraya kendi kendine de, antika robotun yardımıyla da gidemezdi. Onu ancak Hızlı kurtarabilirdi. Ya da orada ölürdü. Bu düşünce uzmanın göğsünün sıkışmasına neden oldu.</p>

  <p class="block_15">Yeteri kadar ilerlemişti! Durdu.</p>

  <p class="block_15">«Hızlı!» diye seslendi. «Hızlı!»</p>

  <p class="block_15">İlerideki biçimli modern robot kararsızca durakladı ve geriye doğru bir adım daha atmaktan vazgeçti. Sonra yeniden yürümeye başladı.</p>

  <p class="block_15">Powell yalvarırcasına konuşmaya çalıştı ve bu açıdan pek zorluk çekmedi. «Hızlı, o gölgeye dönmem gerekiyor, yoksa güneş beni öldürecek. Ya yaşayacağım, ya öleceğim, Hızlı! Sana ihtiyacım var.»</p>

  <p class="block_15">Hızlı öne doğru bir adım attıktan sonra durdu. Konuşmaya başladı ama Powell onun söylediklerini duyduğu zaman inledi. Çünkü robot, «Kötü bir baş ağrısı yüzünden uyuyamazsan ve dinlenmek senin için tabuysa...» demişti. Sonra sesi hafiflemişti. Powell nedense, «İolanthe,» diye mırıldandı.</p>

  <p class="block_15">Güneş kavurucuydu. Powell gözünün kuyruğuyla bir şeyin hareket ettiğini gördü. Hızla döndü. Başı dönmeye başlamıştı.</p>

  <p class="block_15">Uzman sonra müthiş bir şaşkınlıkla bakakaldı. Sırtına bindiği dev robot hareket etmiş ona doğru geliyordu. Hem de sırtında bir insan olmadan.</p>

  <p class="block_15">Dev makine konuşuyordu da. «Özür dilerim, Efendim. Sırtımda bir Efendi olmadan hareket etmemem gerekiyor. Ama siz tehlikedesiniz.»</p>

  <p class="block_15">Tabii ya! Birinci Yasa potansiyeli hepsinden de güçlüydü. Ama Powell bu hantal antikayı değil, Hızlı’yı istiyordu. Robottan hemen uzaklaşarak telaşla işaret etti. «Sana yaklaşmamanı emrediyorum! Durmanı emrediyorum!»</p>

  <p class="block_15">Ama bunun bir yararı olmadı. Birinci Yasayı alt edemezdiniz. Robot aptal aptal, «Tehlikedesiniz, Efendim,» dedi.</p>

  <p class="block_15">Powell çaresizce etrafına bakındı, artık gözleri bulanıklaşmaya başlamıştı. Beyni sanki kaynıyor, başı dönüyordu. Soluk aldığı zaman nefesi ciğerlerini yakıyordu. Çevresinde topraklar ışıldayıp titreşiyorlardı.</p>

  <p class="block_15">Uzman son kez çaresizce bağırdı. «Hızlı! Ben ölüyorum! Kahretsin! Neredesin? Hızlı, sana ihtiyacım var!»</p>

  <p class="block_15">İstemediği dev robottan kurtulabilmek için sendeleyerek geriliyordu. Sonra çelik parmakların kolunu kavradığını hissederken metalik ama endişeli bir ses duydu.</p>

  <p class="block_15">Hızlı özür dilercesine, «Uzay adına, patron,» dedi. «Burada ne işin var? Ben ne yapıyorum... aklım o kadar karıştı ki...»</p>

  <p class="block_15">Powell bitkince, «Boş ver...» diye mırıldandı. «Beni kayanın gölgesine götür... Çabuk ol!» Hızlı’nın kendini havaya kaldırdığını ve hızla ilerlediklerini farketti. Sanki alev alev yanıyordu, sonra kendini kaybetti.</p>

  <p class="block_15">Powell gözlerini açtığında Donovan üzerine eğilmiş kaygıyla gülümsüyordu. «Nasılsın, Greg?»</p>

  <p class="block_15">Uzman, «İyiyim,» diye cevap verdi. «Hızlı nerede?»</p>

  <p class="block_15">«Burada. Onu diğer Selenyum gölcüklerinden birine yolladım. Bu kez her ne pahasına olursa olsun Selenyum getirmesini de emrettim. Saat tuttum gölcüğe kırk iki dakika üç saniyede gidip geldi. Hâlâ bizi uğraştırdığı için özür dileyip duruyor. Söyleyeceklerinden korktuğu için yanına gelemiyor.»</p>

  <p class="block_15">Powell, «Onu buraya getir,» diye konuştu. «Suç Hızlı da değil.» Elini uzatarak Hızlı’nın madeni parmaklarını kavradı. «Her şey yolunda, Hızlı.» Sonra Donovan’a baktı. «Mike, biliyor musun, düşünüyordum da...»</p>

  <p class="block_15">«Evet?»</p>

  <p class="block_15">«Şey...» Powell yüzünü ovuşturdu. İçeride hava ne güzel, ne serindi. «Bildiğin gibi burada her şeyi hazırladıktan ve Hızlı’yı dışarıda denedikten sonra, ikimizi de Uzay İstasyonlarına yollayacaklar...»</p>

  <p class="block_15">«Olamaz!»</p>

  <p class="block_15">«Evet. Aslında biz Dünya’dan ayrılmadan önce ihtiyar Miss Calvin bana öyle söyledi. Ben hiç sesimi çıkarmadım, çünkü bu işe karşı çıkmayı düşünüyordum.»</p>

  <p class="block_15">Donovan, «Karşı çıkmak mı?» diye bağırdı. «Ama...»</p>

  <p class="block_15">«Biliyorum... Ama artık hiçbir itirazım yok. Orada ısı sıfırın altında iki yüz yetmiş üç derece. Ne harika değil mi?»</p>

  <p class="block_15">Donovan, «Uzay istasyonu, bekle, geliyorum!» diye bağırdı.</p>

  <p class="block_4">&nbsp;</p>

  <p class="block_4">&nbsp;</p>
</body>
</html>
