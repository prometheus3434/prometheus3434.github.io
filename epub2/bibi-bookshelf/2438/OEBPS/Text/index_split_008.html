<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block_16" id="calibre_pb_7">ŞU TAVŞANI TUT</h1>

  <p class="block_4">&nbsp;</p>

  <p class="block_4">&nbsp;</p>

  <p class="block_4">&nbsp;</p>

  <p class="block_15">Tatilleri iki haftadan daha uzun, yani tam altı ay kadar sürdü. Hem ücretlerini almışlardı. Ama Donovan öfkeyle yalnızca bir rastlantı olduğunu açıklıyordu. ABD Robot Şirketi çoğul makine adamın arızalarını gidermek zorunda kalmıştı. Pek çok arıza vardı. Ayrıca çalışma yerinde yapılacak denemelerde de yine sürüyle arıza çıkacaktı. İşte bu yüzden iki arkadaş beklediler ve dinlendiler. Sonunda uzmanlar, «Tamam,» dediler.</p>

  <p class="block_15">Şimdi Powell’le Donovan, Asteroid’deydiler ve durum hiç de, «Tamam,» diye tanımlanacak gibi değildi.</p>

  <p class="block_15">Donovan’ın yüzü iyice kızarmıştı. Genç adam belki onuncu kez, «Tanrı aşkına, Greg,» diye tekrarlıyordu. «Biraz gerçekçi ol. Şartnameye harfi harfine uymanın ve denemelerin berbatlaşmasını seyretmenin ne yararı var? Artık şu kırtasiyeciliği bir yana bırakıp çalışmanın zamanı geldi.»</p>

  <p class="block_15">Powell geri zekâlı bir çocuğa elektronik konusunu anlatmaya çalışıyormuş gibi bir tavırla, «Ben sadece şunu söylemek istiyorum,» diye cevap verdi. «Şartnameye göre bu robotlar kontrole gerek kalmadan Asteroid’de maden işlerinde çalışabilecek biçimde yapılmışlar. Bizden onları izlememiz beklenmiyor.»</p>

  <p class="block_15">«Pekâlâ. Dinle... mantık!» Donovan üstü tüylü parmaklarıyla saymaya başladı. «Bir: O yeni robot Dünya’daki laboratuvarlarda yapılan bütün deneylerde başarılı oldu. İki: ABD Robot, makine adamın bir Asteroid’de çalışmakla ilgili bütün testlerde başarılı olacağını garanti etti. Üç: Ama bu robotlar burada sözü edilen testlerde başarılı olamadılar. Dört: Bu başarısızlık ABD Robota peşin on milyona mal olacak. Prestijinin göreceği zarar ise yüz milyon sayılır. Beş: Robotlar başarılı olamadıkları ve biz de bunu açıklayamadığımız için bu güzel işlerimize sevgiyle, ‘Elveda,’ diyeceğiz.»</p>

  <p class="block_15">Powell yalandan gülümseyerek uzun uzun inledi. ABD Robot ve Makine Adamlar Şirketinin yazılı olmayan sloganını bilmeyen yoktu: «Şirkette çalışanların hiçbiri aynı hatayı iki defa yapamaz. İlk hatada kovulur.»</p>

  <p class="block_15">Genç adam sonra, «Gerçekler dışında sözlerin Euclid’inkiler kadar anlaşılır şeyler,» dedi. «Sen üç vardiya boyunca o robotları gözledin, kızıl saçlı! Ve onlar işlerini kusursuzca yaptılar. Bunu kendin de söyledin. Başka ne yapabiliriz?»</p>

  <p class="block_15">«Ne olduğunu öğrenelim. İşte bunu yapabiliriz. Ben onları izlerken kusursuz çalıştılar. Ama onları gözlemediğim zaman hiç maden cevheri getirmediler. Üç kez oldu bu. Hatta bildirilen zamanda bile dönmediler. Peşlerinden gitmek zorunda kaldım.»</p>

  <p class="block_15">«Ters bir şey var mıydı?»</p>

  <p class="block_15">«Hayır, yoktu. Bir tek şey bile yoktu. Her şey kusursuzdu. Işıklı eter kadar düzgün ve güzeldi. Ancak beni bir tek önemsiz şey rahatsız etti; maden cevheri getirmemeleri.»</p>

  <p class="block_15">Powell kaşlarını çatarak tavana baktı. Bıyığını çekiştirip duruyordu. «Şimdi dinle, Mike... Bize zaman zaman berbat görevleri yüklediler, ama bunun gibisini değil. Tüm bunlar dayanılamayacak kadar karmaşık. Şimdi... şu robot DV-5’in emrinde altı makine adam var. Emrinde değil... robotun birer parçası onlar.»</p>

  <p class="block_15">«Bunu biliyorum.»</p>

  <p class="block_15">Powell öfkeyle, «Kes sesini!» dedi. «Bildiğinin farkındayım. Yalnızca durumu anlatmaya çalışıyorum. O altı robot DV-5’in birer parçası. Parmaklarının senin parçaların olduğu gibi. Robot onlara sesle de telsizle de emir vermiyor. Bunu pozitronik alan sayesinde doğrudan doğruya yapıyor. Şimdi... ABD Robot Şirketinde bir tek robotik uzmanı bile pozitronik alanın ne olduğunu, bunun nasıl çalıştığını bilmiyor. Ben de öyle. Sen de...»</p>

  <p class="block_15">Donovan filozofça bir tavırla, «Bu sonuncusunu biliyorum...» diye başını salladı.</p>

  <p class="block_15">«O halde durumumuza bak! Her şey yolunda giderse, tamam. Terslikler olursa... bu bilmediğimiz bir konu ve yapabileceğimiz bir şey yok. Ama iş başkalarına değil bize verildi, Mike. O yüzden de başımız dertte sayılır. Powell öfkeli ama sessizce durdu. Sonra, «Pekâlâ,» diye ekledi. «Robot dışarıda mı?»</p>

  <p class="block_15">«Evet.»</p>

  <p class="block_15">«Eh, hiç olmazsa dinsel bir saplantısı yok. Daireler çizerek Gilbert ve Sullivan’ın operalarından parçalar da söylemiyor. Onun için robotun normal olduğunu düşünüyorum.»</p>

  <p class="block_15">Donovan başını sertçe sallayarak dışarı çıktı.</p>

  <p class="block_15">Powell masasının bir yanını adeta aşağıya doğru eğen kalın ‘Robotik El Kitabı’na uzanıp saygıyla açtı. Bir keresinde yanan bir evden kendini üstünde yalnızca külotu ve elinde de bu kitapla dışarı atmıştı.</p>

  <p class="block_15">Robot DV-5 içeri girdiği sırada genç adam hâlâ El Kitabını okuyordu. Donovan makine adamı izleyerek bir tekmede kapıyı kapattı.</p>

  <p class="block_15">Powell robota ciddi ciddi, «Merhaba, Dave,» dedi. «Kendini nasıl hissediyorsun?»</p>

  <p class="block_15">Robot, «Çok iyi hissediyorum,» diye cevap verdi. «Oturabilir miyim?» Onun için yapılmış ve özel bir biçimde sağlamlaştırılmış iskemleyi çekerek usulca yerleşti.</p>

  <p class="block_15">Powell, Dave’i beğeniyle süzdü. Bu işle ilgisi olmayanlar robotları seri numaralarıyla çağırırlardı. Ama robot uzmanları asla. Dave yedi birimlik bir robot timinin düşünme merkezi olarak yapılmıştı. Ama hiç de fazla iri değildi. İki on boyunda ve yarım ton ağırlığındaydı. Buna fazla mı diyorsunuz? Ama bu yarım tonluk robot insanlarca bilinen hemen hemen her tür psikolojik tepkiyle baş edebilmesi için kondansatörler, devreler ve vakumlu hücrelerden oluşmuştu. Üstelik bütün bunları beş kiloluk madde ve birkaç trilyon pozitronik kanaldan oluşan bir beyin yönetiyordu.</p>

  <p class="block_15">Powell gömleğinin cebinden bir sigara aldı. «Dave, sen iyi bir çocuksun. Kaprisli ve züppe değilsin. Dengeli, çalışkan bir maden robotusun. Ne var ki altı yardımcınla iş birliği yapacak biçimde yaratılmışsın. Bildiğim kadarıyla hiç kimse beynine dengesiz kanallar, yollar yerleştirmemiş.»</p>

  <p class="block_15">Robot başını salladı. «Bu sözlerin hoşuma gitti. Ama amacın nedir, patron?» Dave’in harika bir diyaframı vardı. Sesi diğer robotların ki gibi ifadesiz ve metalik değildi. Ses ünitesindeki armoniler bu kusuru gideriyordu.</p>

  <p class="block_15">«Bunu sana söyleyeceğim. Her şey senin lehinde ama işinde aksaklık oluyor. Örneğin bugün B vardiyasında ne oldu?» Dave durakladı. «Bildiğim kadarıyla hiçbir şey olmadı.»</p>

  <p class="block_15">«Ama hiç maden çıkarmadın.»</p>

  <p class="block_15">«Biliyorum.»</p>

  <p class="block_15">«O halde...»</p>

  <p class="block_15">Dave endişeliydi. «Bunu açıklamam imkânsız, patron. Bu durum sinirlerimi bozuyor. Daha doğrusu kendimi tutmasam bozacak. Yardımcılarım iyi çalıştılar. Ben de iyi çalıştım, bunu biliyorum.» Düşünürken foto-elektrik gözlerindeki ışık yoğunlaştı. «Anımsamıyorum... Gün sona ererken Mike oradaydı, dekovil vagonları da. Ama çoğu boştu.»</p>

  <p class="block_15">Donovan söze karıştı. «Öyle günlerde vardiya sonunda rapor vermedin, Dave. Bunu biliyor muydun?»</p>

  <p class="block_15">«Biliyorum. Ama nedenine gelince...» Robot ağır ağır başını salladı.</p>

  <p class="block_15">Powell, robotun yüzünde anlam belirmesi mümkün olsaydı, diye düşündü. Dave’in suratında da utanç ve acı belirecekti. Midesi bulandı uzmanın. Bir robot doğası gereği görevini yerine getirememeye dayanamaz.</p>

  <p class="block_15">Donovan, Powell’in masasına bir iskemle çekerek eğildi. «Hafıza kaybı mı sence?»</p>

  <p class="block_15">«Bilmiyorum. Ama bu duruma hastalık etiketleri takmanın hiçbir yararı yok. İnsanca rahatsızlıklar robotlara yalnızca romantik benzetmeler olarak uygulanabilir. Bunların robotik mühendisliği açısından hiçbir yararları yoktur.» Powell boynunu kaşıdı. «Onu temel beyin-reaksiyonu testlerinden geçirmek hiç hoşuma gitmeyecek. Bu Dave’in kendine olan saygısını etkileyecek.» Düşünceli bir tavırla robota baktı, sonra da El Kitabına. «Buraya bak, Dave. Bir teste ne dersin? En akıllıcası bu olur.»</p>

  <p class="block_15">Robot ayağa kalktı. «Sen nasıl istersen, patron.» Sesinde acı vardı.</p>

  <p class="block_15">Test kolayca başladı. Robot DV-5 bir kronometre kalpsizce tıkırdarken, beş haneli sayıları çarptı. Binden on bine kadar asal rakamları saydı, karekökleri buldu. Gitgide artan bir zorlukla mekanik tepkileri inceledi. Sonunda da o dakik makine kafasıyla robot dünyasının en yüksek fonksiyonlarını açıkladı. Karar ve ahlak konularıyla ilgili problemleri çözdü.</p>

  <p class="block_15">İki saatin sonunda Powell iyice terlemiş, Donovan ise tırnaklarını kemirip durmuştu.</p>

  <p class="block_15">Robot, «Nasıl gözüküyor, patron?» diye sordu.</p>

  <p class="block_15">Powell, «Düşünmem gerekiyor, Dave,» dedi. «Hemen karar vermenin fazla bir yararı olmaz. Sen şimdi C vardiyasına çık. Endişelenme ve rahatına bak. Bir süre için kotayı doldurmaya çabalama. Biz her şeyi düzeltiriz.»</p>

  <p class="block_15">Robot odadan çıktıktan sonra Donovan arkadaşına baktı. «E?»</p>

  <p class="block_15">Powell neredeyse bıyığını kökünden yolacaktı. «Pozitronik beynindeki devrelerde hiçbir arıza yok.»</p>

  <p class="block_15">«Bu kadar emin olamazsın!»</p>

  <p class="block_15">«Ah, Jüpiter! Beyin bir robotun en güvenilir parçasıdır, Mike! Bu beyni Dünya’da beş kez kontrolden geçirirler. Dave’in yaptığı gibi testlerde çok başarılı olurlarsa beynin kötü çalışması diye bir şey söz konusu olamaz. Testler beyindeki her önemli kanalla ilgilidir.»</p>

  <p class="block_15">«E, şimdi ne olacak?»</p>

  <p class="block_15">«Beni zorlama! Bırak da düşüneyim. Tabii vücutta mekanik bir arıza olması ihtimali hâlâ var. Yani bin beş yüz kondansatör, yirmi bin elektrik devresi, beş yüz vakumlu hücre, bin düzenleyici, daha binlerce karmaşık parçadan biri arızalanmış olabilir. Tabii kimsenin hakkında bir şey bilmediği o esrarlı pozitronik alanlar da.»</p>

  <p class="block_15">«Dinle, Greg.» Donovan çaresizce, telaşla konuşuyordu. «Bir fikrim var. Belki de robot yalan söylüyor. O hiçbir zaman...»</p>

  <p class="block_15">«Ahmak sen de! Robotlar bilerek yalan söyleyemezler. Burada McCormak-Wesley cihazı olsaydı yirmi dört ile kırk sekiz saat içerisinde robotun gövdesindeki her ayrıntıyı kontrolden geçirebilirdik. Ama yalnızca iki MW. cihazı var. Onlarda Dünya’da. Aletlerin her biri on ton ağırlığında ve betona yerleştirilmiş durumda. Yerlerinden kımıldatılmaları imkânsız. Ne harika değil mi?»</p>

  <p class="block_15">Donovan masayı yumrukladı. «Ama Greg, robot biz yanında yokken saçmalıyor. Bu durum... tehlikeli gözüküyor bana.» Kelimeleri vurgulamak için parmaklarını masaya vuruyordu.</p>

  <p class="block_15">Powell, «Midemi bulandırıyorsun,» dedi. «Macera romanları okuduğun anlaşılıyor.»</p>

  <p class="block_15">Donovan, «Ben bu konuda ne yapacağımızı öğrenmek istiyorum!» diye bağırdı.</p>

  <p class="block_15">«Sana söyleyeyim. Yazı masamın hemen yukarısına bir vizilevha yerleştireceğim. Şuraya, duvara!» Powell öfkeyle işaret etti. «Sonra robotun madende çalıştığı bölümü izleyeceğim. Hepsi bu kadar.»</p>

  <p class="block_15">«Hepsi bu kadar mı? Greg...»</p>

  <p class="block_15">Powell yerinden kalkarak yumruklarını masaya dayadı. «Mike, derdim başımdan aşkın zaten.» Sesi yorgundu. «Bir haftadan beri Dave yüzünden başımın etini yiyip, arıza yaptığını söylüyorsun. Arızanın nerede olduğunu biliyor musun? Hayır! Bu arızanın nasıl ortaya çıktığını biliyor musun? Hayır! Bu arızaya neyin neden olduğunu? Hayır! Onu neyin düzelttiğini? Hayır! Bu konuda bir bilgin var mı? Hayır! Benim var mı? Hayır! Öyleyse ne yapmamı istiyorsun?»</p>

  <p class="block_15">Donovan eliyle belli belirsiz bir işaret yaptı. «Bilmem ki!» «Onun için sana tekrar söylüyorum. Tedaviye kalkışmadan önce hastalığın ne olduğunu anlamalıyız. Tavşan yahnisi için yapılması gereken ilk şey bir tavşan yakalamaktır! Haydi, artık git başımdan.»</p>

  <p class="block_15">Donovan yorgun gözlerle raporunun ilk taslağına baktı. Çok yorgundu. Sonra henüz bir karar verilmemişken raporda neden söz edecekti? Genç adam öfkeleniyordu.</p>

  <p class="block_15">«Greg,» dedi. «Programa göre hemen hemen bin ton gerideyiz.»</p>

  <p class="block_15">Powell başını kaldırmadan cevap verdi. «Ah, bana hiç bilmediğim bir şeyden söz ediyorsun.»</p>

  <p class="block_15">Donovan’ın tepesi atıverdi. «Ben sadece şunu bilmek istiyorum. Neden her zaman yeni tip robotları başımıza sarıyorlar? Ben artık kararımı verdim. Annemin büyük dayısı için uygun olan robot, benim için de uygundur. Ben iyice denenmiş makinelerden yanayım. Önemli olan ‘zaman’ denilen deneme. Hiçbir zaman bozulmayan o sağlam, dayanıklı, eskitip robotlar harikaydılar.»</p>

  <p class="block_15">Powell bir kitap fırlattı. İyi nişancıydı. Arkadaşı iskemlesinden yuvarlandı.</p>

  <p class="block_15">Powell kelimelere basa basa, «Şu son beş yıl görevin robotları şirket adına gerçek çalışma şartları altında denemekti,» diye hatırlattı. «Sen ve ben bu görevde başarı gösterecek kadar akılsızca davrandık. İşte bu yüzden de bize işlerin en pislerini verdiler. Bütün bunlara...» Parmağıyla arkadaşını işaret etti. «... sen neden oldun! Yanılmıyorsam sen, ABD Robotları seni işe aldıktan beş dakika sonra yakınmaya başladın. Neden istifa etmiyorsun?»</p>

  <p class="block_15">«Bunun nedenini sana açıklayacağım.» Donovan yüzüstü döndü. Kafasını iyice kaldırmak istiyormuş gibi kızıl saçlarını çekiştirdi. «Bu bir prensip meselesi. Sonuçta aksaklıkları fark eden biri olarak yeni robotların geliştirilmesinde önemli bir rol oynadım. Bilimsel gelişmeye yardım prensibi diye bir gerçek var. Beni yanlış anlama çalışmayı sürdürmeme neden olan prensip değil, bize verdikleri para. Greg!»</p>

  <p class="block_15">Powell arkadaşının delicesine bağırması yüzünden yerinden fırladı. Kızıl saçlı genç gözlerini vizi-levhaya dikmişti. Powell onun bakışlarını izledi. Sonra da gözleri dehşetle iyice irileşti. «Jüpiter adına...» diye fısıldadı.</p>

  <p class="block_15">Donovan soluk soluğa ayağa fırladı, «Onlara bir bak, Greg. Galiba çıldırdılar!»</p>

  <p class="block_15">Powell, «İki tulum kap,» dedi. «Oraya gideceğiz.»</p>

  <p class="block_15">Vizi-levhada robotların yaptıklarını seyrediyordu. Havasız Asteroidin gölgelik kayalarının arasında rahatça hareket eden makine adamların gövdeleri bronzumsu bir ışıltıyla parlıyordu. Robotlar şimdi sıraya dizilmişlerdi. Yürürlerken gövdelerinden yayılan hafif ışıkta maden kuyusunun kabaca oyulmuş duvarlarında belirsiz gölgeler belirip kayboluyordu. Başlarında Dave’le robotlar bir marşa ayak uydurmuşçasına ilerliyorlardı. Sonra hepsi birden insanı korkutan bir düzenle döndüler. Ay Tiyatrosunda dans eden gruplar gibi garip bir kolaylıkla yer değiştirdiler.</p>

  <p class="block_15">Donovan tulumları getirdi. «Onlar çıldırdılar, Greg. Asker gibi yürüyorlar.»</p>

  <p class="block_15">Powell soğuk soğuk, «Belki de eksersiz yapıyorlar,» dedi. «Ya da Dave kendini dans öğretmeni sanıyor. Önce düşün, sonra da... konuşmak zahmetine girme.»</p>

  <p class="block_15">Donovan kaşlarını çatarak belinin yanındaki koruyucuya abartmalı bir hareketle patlatıcı soktu. «İşte görüyorsun. Biz yeni model robotlarla çalışıyoruz. Evet, bu bizim işimiz. Ama bir tek soruma cevap ver. Neden?.. Neden mutlaka yeni robotlarda bir arıza oluyor?»</p>

  <p class="block_15">Powell ciddi ciddi, «Çünkü,» dedi. «Biz lanetliyiz. Haydi, gidelim!»</p>

  <p class="block_15">İki arkadaşın el lambalarının aydınlattığı yerin gerisinde, siyah kadife gibi yumuşak bir karanlığa bürünmüş olan tünellerde robotların ışıkları pırıldıyordu.</p>

  <p class="block_15">Donovan, «İşte oradalar,» diye soludu.</p>

  <p class="block_15">Powell heyecanla fısıldadı. «Onunla telsizle bağlantı kurmaya çalıştım ama cevap vermedi. Herhalde telsiz devresi kapalı.»</p>

  <p class="block_15">«Öyleyse uzmanların henüz karanlıkta çalışabilen robotlar yapmamış olmalarına seviniyorum. Lanet olasıca radyoaktif Noel ağaçları gibi ışıldayan robotları kapkaranlık bir kuyuda telsizle bağlantı kuramadan bulmaya çalışmak hiç hoşuma gitmezdi.»</p>

  <p class="block_15">«Yukarıdaki çıkıntıya tırman, Mike. Bu tarafa doğru geliyorlar. Onları yakından izlemek istiyorum. Oraya erişebilecek misin?»</p>

  <p class="block_15">Donovan Hafifçe homurdanarak sıçradı. Asteroid’de yerçekimi Arz’ınkinden az olmasına rağmen arkalarındaki tulumlar oldukça ağırdı. Genç adamın çıkıntıya erişmesi için üç metre yukarıya sıçraması gerekti. Powell de onu izledi.</p>

  <p class="block_15">Robotlar tek sıra halinde Dave’in peşinden geliyorlardı. Mekanikçe bir tempoyla ikişer ikişer sıraya dizildiler. Sonra tekrar tek sıra halini aldılar. Bu arka arkaya tekrarlanırken Dave başını çevirip arkaya bakmadı bile.</p>

  <p class="block_15">İki arkadaşla robotun arasında artık altı metre kadar uzaklık vardı. Aniden eğlence sona erdi ve robotlar dağıldılar. Bir süre bekledikten sonra da takırtılı ayak sesleri arasında hızla uzaklaştılar. Dave onların arkasından baktı ve sonra ağır ağır yere oturdu. Çok insanca bir tavırla elini başına dayadı.</p>

  <p class="block_15">Dave’in sesi Powell’in kulaklarında yankılandı. «Orada mısın Patron?»</p>

  <p class="block_15">Genç adam Donovan’a işaret ederek çıkıntılı yerden aşağıya atladı. «Pekâlâ, Dave. Şimdi söyle, ne oluyor?»</p>

  <p class="block_15">Robot başını salladı. «Bilmiyorum.., Bir ara 17 numaralı tünelde sert bir kayayla uğraşıyordum. Sonra., yakınımda insanların olduğunu farkettim.»</p>

  <p class="block_15">Donovan, «Yardımcıların şimdi neredeler?» diye sordu.</p>

  <p class="block_15">«Tabii işlerinin başına döndüler. Ne kadar zaman geçti?»</p>

  <p class="block_15">«Fazla değil. Unut bunu.» Sonra Powell, Donovan’a dönerek ekledi. «Vardiyanın sonuna kadar onun yanından ayrılma. Sonra yanıma dön. Değişik fikirlerim var.»</p>

  <p class="block_15">Donovan ancak üç saat sonra döndü. Yorgun gözüküyordu.</p>

  <p class="block_15">Powell, «İşler nasıl gitti?» diye sordu.</p>

  <p class="block_15">Donovan bitkin bitkin omzunu silkti. «Onları izlediğin zaman hiçbir aksilik olmuyor! Bana bir sigara atsana.»</p>

  <p class="block_15">Kızıl saçlı genç abartmalı bir dikkatle sigarayı yaktı. Sonra dumanları üfleyerek bir halka yapmayı başardı. «Bu konuyu düşündüm, Greg. Biliyorsun, Dave’in durumu bir robot için biraz garip. Emrinde altı makine adam var. Her emrine uyan altı robot. Onların her şeyi Dave’e bağlı. Öl dese ölecekler, kal dese kalacaklar. Herhalde bu Dave’in kafasını etkiliyor. Belki de egosunu okşamak için bu gücünü iyice vurguluyor.»</p>

  <p class="block_15">«Konuya gir artık.»</p>

  <p class="block_15">«Girdim bile. Belki de bu ‘militarizm’ diye tanımlayabileceğimiz bir olay. Belki de Dave kendine bir ordu kuruyor. Belki robotlara askeri manevralar yaptırarak onları eğitiyor. Belki de...»</p>

  <p class="block_15">«Belki de gidip soğuk bir duş yapman iyi olur! Herhalde gördüğün kâbusların hepsi de renkli. Sen Dave’in pozitronik beyninde önemli bir anormallik olduğunu söylüyorsun. Eğer analizin doğru olsaydı, o zaman Dave de Birinci Kanuna karşı gelirdi. Yani: ‘Bir robot bir insana zarar veremez. Ya da hareketsiz kalarak bir insanın zarar görmesine göz yumamaz.’ Senin anlattığın türdeki despotça bir benlik ve diktatörce davranışların mantıklı bir tek anlamı olabilir. Sonunda bütün insanları emri altına almak.»</p>

  <p class="block_15">«Peki... gerçeğin böyle olmadığını nereden biliyoruz?»</p>

  <p class="block_15">«Çünkü kafası böyle işleyen bir robotu fabrikadan dışarı çıkarmazlardı. Böyle bir durumu hemen fark ederlerdi. Bildiğin gibi Dave’i ben denedim.» Powell iskemlesini geri iterek ayaklarını masaya dayadı. «Hayır, biz hâlâ tavşan yahnisi yapacak durumda değiliz. Çünkü nasıl bir terslik olduğu konusunda en küçük bir fikrimiz bile yok. Örneğin, gördüğümüz o Danse macabre’ın ne anlama geldiğini bilseydik, esrarı çözebilirdik.» Bir an durdu. «Şimdi, dinle Mike. Bu duruma ne diyorsun? Dave, ikimizden biri yanında yokken arızalanıyor, birimizden biri ona yaklaştığında da aklı başına geliyor.»</p>

  <p class="block_15">«Sana bunun tehlikeli bir şey olduğunu söyledim...»</p>

  <p class="block_15">«Sözümü kesme! Bir robotta yanında insanlar olmadığı zaman ne fark vardır? Bunun cevabı çok kolay. Robot daha çok kişisel iradesiyle davranmak zorundadır. O halde yeni şartlar yüzünden etkilenen gövde parçalarının kontrolden geçirilmesi gerekir.»</p>

  <p class="block_15">«Ah!» Donovan doğruldu. «Hayır, hayır. Bu yeterli değil, hatta fazla geniş. Olasılıkları pek azaltmıyor.»</p>

  <p class="block_15">«Ne yapayım?.. Her neyse, kotanın doldurulmaması tehlikesi yok. Seninle bu robotları vizör yardımıyla nöbetleşe izleyeceğiz. Bir aksaklık olduğunda hemen çalıştıkları yere gideceğiz. O zaman her şey düzelecek.»</p>

  <p class="block_15">«Ama robotların şartnameye uygun olmadıkları da ortaya çıkacak, Greg. ABD Robot böyle bir rapor sonucu DV modellerini piyasaya çıkaramaz.»</p>

  <p class="block_15">«Orası öyle. Robottaki arızayı bulmalı ve bunu düzeltmeliyiz. Eh, bunu yapmak için on günümüz var.» Powell başını kaşıdı. «Ama sorun... şey... senin de diyagramlara bir göz atman iyi olacak.»</p>

  <p class="block_15">Diyagramlar bir halı gibi yeri kaplıyorlardı. Donovan, Powell’in kurşunkalemini izleyerek onların üzerinde emekledi.</p>

  <p class="block_15">Powell, «Şimdi sıra sende, Mike,» dedi. «Sen gövde uzmanısın. Beni kontrol etmeni istiyorum. Kişisel yetenekle ilgisi olmayan bütün devreleri kesmeye çalıştım. Örneğin... şu, mekanik çalışmalarla ilgili gövde damarı. Acil durumda yan yollar kesilirse...» Başını kaldırdı. «Ne dersin?»</p>

  <p class="block_15">Donovan’ın ağzında kötü bir tat belirmişti. «Bu işi bu kadar basit sanma, Greg. Kişisel yetenek diğerlerinden ayırarak inceleyebileceğin bir elektrik devresi değil. Bir robot yalnız kaldığı zaman vücut çalışma yoğunluğu hemen her alanda iyice artar. Etkilenmeyen bir tek devre bile kalmaz. Bizim robotun arıza yapmasına neden olan çok belirgin bir durumu, kesin bir durumu bulmamız, ancak ondan sonra devreleri kesmemiz gerekiyor.»</p>

  <p class="block_15">Powell ayağa kalkıp üstünü temizledi. «Hıh... Pekâlâ. Bu diyagramları götürüp yak.»</p>

  <p class="block_15">Donovan, «Bir robotta bir tek bozuk parça bile bulunsa, çalışma yoğunlaştığı zaman hemen her şey olabilir,» dedi. «İzolasyon bozulur, bir kondansatör taşar, bir bobin kızar, bir bağlantıdan kıvılcımlar çıkar. Körcesine çalıştığın takdirde arızayı hiçbir zaman bulamazsın. Dave’i söker, vücut mekanizmasıyla ilgili parçaları teker teker kontrolden geçirir ve tabii her seferinde de robotu yeniden yapar ve onu denersen...»</p>

  <p class="block_15">«Pekâlâ, pekâlâ! Durumu anlıyorum!»</p>

  <p class="block_15">İki arkadaş umutsuzca birbirlerine baktılar. Sonra Powell dikkatle, «Yardımcı robotlardan birini sorguya çeksek...» diye mırıldandı.</p>

  <p class="block_15">Powell de, Donovan da o zamana kadar ‘parmaklar’dan biriyle konuşmamışlardı. Yardımcı robotlar konuşabiliyorlardı. Aslında insan elinin parmaklarıyla ilgili benzetme pek uygun sayılmazdı. Yardımcı robotların oldukça geliştirilmiş beyinleri vardı. Ama bunlar daha çok pozitronik alan yoluyla emir alacak biçimde ayarlanmışlardı. Robotlar ayrı bir dürtüye karşı beceriksizce tepkiler gösteriyorlardı.</p>

  <p class="block_15">Powell karşısındaki yardımcı robotun adından pek emin değildi. Seri numarası DV-5-2’ydi. Ama bunun işe yarayıp yaramayacağı belli değildi.</p>

  <p class="block_15">Genç adam bu yüzden ikisinin arası bir yol seçmeye çalıştı. «Şimdi beni dinle, ahbap. Senden iyice düşünmeni isteyeceğim. Ondan sonra Patronunun yanına dönersin.»</p>

  <p class="block_15">‘Parmak’ başını kesik kesik salladı ama konuşmak için kısıtlı beyin gücünü kullanmadı.</p>

  <p class="block_15">Powell, «Son zamanlarda dört kez Patronun beyin-programından saptı. Bir şey anımsıyor musun?»</p>

  <p class="block_15">«Evet, efendim.»</p>

  <p class="block_15">Donovan öfkeyle, «Anımsıyormuş,» diye terslendi. «Beni dinle! Bu iş tehlikeli...»</p>

  <p class="block_15">«Aman, git başımdan! ‘Parmak’ olayları tabii ki hatırlıyor. Onun bozuk bir tarafı yok ki.» Powell tekrar robota döndü. «Her seferinde de ne yaptınız?.. Yani bütün grup.»</p>

  <p class="block_15">‘Parmak’ soruları sanki ezberden cevaplıyormuş gibi konuşmaya başladı. Beyin kitlesinin mekanik baskısı yüzünden, isteksizce konuşuyormuş gibiydi. «Birinci sefer, B Katında, 17 numaralı Tünelde, çok sert bir kayanın üzerinde çalışıyorduk. İkinci sefer tavanın çökmesi olasılığı yüzünden payandaları yerleştiriyorduk. Üçüncüsünde yeraltındaki bir yarığa girmeden tüneli uzatmak için patlayıcıları dikkatle yerleştiriyorduk. Dördüncüsü ise önemsiz bir göçmeden sonra oldu.»</p>

  <p class="block_15">«Bu olaylar sırasında neler olduğunu anlat.»</p>

  <p class="block_15">«Olanları anlatmak zor. Bir emir verildi ama biz bunu alıp yorumlayamadan bir ikincisi bunu izledi. Tuhaf bir biçimde sıraya girerek yürümemiz için.»</p>

  <p class="block_15">Powell, «Neden?» diye homurdandı.</p>

  <p class="block_15">«Bilmiyorum.»</p>

  <p class="block_15">Donovan sinirli sinirli söze karıştı. «İlk emir neydi? Yürüme emrinin geçersiz kıldığı ilk emir?»</p>

  <p class="block_15">«Bilmiyorum. Bir emir verildiğini hissettim. Ama onu alacak zamanım olmadı.»</p>

  <p class="block_15">«Bize bu konuda bir şeyler söyleyebilir misin? Emir her seferinde de aynı mıydı?»</p>

  <p class="block_15">‘Parmak’ mutsuzca başını salladı. «Bilmiyorum...»</p>

  <p class="block_15">Powell arkasına yaslandı. «Pekâlâ. Patronunun yanına dönebilirsin.»</p>

  <p class="block_15">İyice rahatlayan ‘Parmak’ odadan çıktı.</p>

  <p class="block_15">Donovan, «Ah, işte bu kez çok başarılı olduk» dedi. «Müthiş bir konuşmaydı. Dinle! Dave ve bu ahmak ‘Parmak’ bizden bir şeyler gizliyorlar. Pek çok şeyi bilmiyor ve anımsamıyorlar. Onlara güvenmekten artık vazgeçmeliyiz, Greg.»</p>

  <p class="block_15">Powell bıyığını parmağıyla ters yöne doğru sıvazladı. «Buraya bak, Mike! Aptalca bir söz daha söylersen emziğinle çıngırağını elinden alırım.»</p>

  <p class="block_15">«Oldu! Bizim timin dâhisi sensin. Ben yalnızca geri zekâlı bir zavallıyım. Şimdi... durum nedir?»</p>

  <p class="block_15">«Durum kötü. Bu işi ‘Parmağın’ yardımıyla sonundan başa doğru incelemeye çalıştım. Ama bir yararı olmadı. Onun için baştan başlayıp sona gitmemiz gerekiyor.»</p>

  <p class="block_15">Donovan hayran hayran, «Sen büyük bir adamsın!» diye bağırdı. «Her şeyi ne kadar basit bir hale sokuverdin! Şimdi bunu İngilizceye çevirir misin, üstat?»</p>

  <p class="block_15">«Bebek diline çevirmem senin için daha iyi olur. Şunu söylemek istiyorum her şey tersine dönmeden hemen önce Dave’in ne gibi bir emir verdiğini öğrenmeliyiz. Olayın anahtarı bu.»</p>

  <p class="block_15">«Peki, bunu nasıl yapacaksın? Dave’e yaklaşamayız. Çünkü biz yakınında olduğumuz sürece her şey yolunda gidiyor. Emirleri telsizle dinleyemeyiz. Çünkü emirleri pozitronik alan yoluyla veriyor. Böylece yakından da, uzaktan da çalışmamız imkânsızlaşıyor. Sıfıra sıfır, elde var sıfır.»</p>

  <p class="block_15">«Evet, doğrudan doğruya gözlem yapmamız imkânsız. Ama tümdengelim yöntemini unutma.»</p>

  <p class="block_15">«Ha?»</p>

  <p class="block_15">«Seninle nöbetleşe çalışacağız, Mike.» Powell güldü. «Gözlerimizi vizi-levhadan ayırmayacağız. O çelik baş ağrılarının her hareketini inceleyeceğiz. Gösteri başladığında ondan hemen önce ne olduğunu görecek ve tümdengelim yoluyla verilen emri anlayacağız.»</p>

  <p class="block_15">Donovan ağzını açtı ve bir dakika kadar da kapatmadı. Sonra boğulurcasına, «Ben bu işten vazgeçiyorum,» dedi. «İstifa ediyorum.»</p>

  <p class="block_15">Powell yorgun yorgun, «Daha iyi bir şey bulmak için tam on günün var,» diye mırıldandı.</p>

  <p class="block_15">Donovan tam sekiz gün durmadan çabaladı. Tam sekiz gün dört saat süren nöbetler sırasında ağrıyıp bulanıklaşan gözlerini net olmayan bir fonun önünde hareket eden ışıltılı maden adamlardan ayırmadı. Sekiz gün boyunca nöbet aralarındaki dört saatlik sürelerde de ABD Robota, DV modellerine ve doğduğu güne lanet etti.</p>

  <p class="block_15">Ve sekizinci gün, başı ağrıyan, gözlerinden uyku akan Powell nöbeti devralmak için yanına geldiği zaman Donovan ayağa kalktı. Çok dikkatle nişan alarak ağır bir kitabı vizi-levhaya fırlattı ve çatırtı duyuldu.</p>

  <p class="block_15">Powell, «Bunu neden yaptın?» diye inledi.</p>

  <p class="block_15">Donovan adeta sakin denilecek bir tavırla cevap verdi. «Çünkü artık vizi-levhayı izlemeyeceğim. İki günümüz kaldı ve biz hiçbir şey öğrenemedik. Uğursuz DV-5 bir kayıp. Ben timi izlemeye başlayalı beş defa durdu. Senin nöbetin sırasında da üç kere. Ve ben onun ne emirler verdiğini anlayamadım, sen de öyle. Bu işin içinden çıkabileceğini de sanmıyorum. Çünkü ben çıkamayacağım!</p>

  <p class="block_15">«Uzay adına! İnsan altı robotu aynı anda nasıl izleyebilir? Biri ellerini oynatıyor, biri ayaklarını. Bir diğeri kollarını değirmen gibi çeviriyor. Dördüncüsü bir manyak gibi sıçrayıp duruyor. Diğer ikisi... Onların ne yaptıklarını iblis bilir! Sonra birdenbire duruyorlar!»</p>

  <p class="block_15">«Greg, biz bu işi yanlış yapıyoruz. Onlara sokulmamız ve ayrıntılarını görebileceğimiz bir yerden gözetlememiz gerekiyor.</p>

  <p class="block_15">Powell acı bir sessizliğe bürünmüştü. Sonra, «Evet,» dedi. «Bir arıza olmasını beklemeliyiz, yalnızca iki günümüz kaldı.»</p>

  <p class="block_15">«Onları buradan izlemek daha mı iyi?»</p>

  <p class="block_15">«Hiç olmazsa daha rahat.»</p>

  <p class="block_15">«Ah... ama orada yapabileceğin bir şey var. Burada başaramayacağın bir şey.»</p>

  <p class="block_15">«Neymiş o?»</p>

  <p class="block_15">«İstediğin an robotları durdurabilirsin. O sırada hazırlıklı olur ve arızayı da anlarsın.»</p>

  <p class="block_15">Powell hemen canlandı. «Nasıl?»</p>

  <p class="block_15">«Düşünsene! Beynin sen olduğunu söylüyorsun! Kendi kendine bazı sorular sor. DV-5 ne zaman arızalanıyor? ‘Parmak’ bunun ne zaman olduğunu söyledi? Bir göçük olduğu ya da olmasından korkulduğu zaman. O dikkatle ölçülmesi gereken patlayıcılar yerleştirildiği ve zor bir damara rastlandığı zaman.»</p>

  <p class="block_15">«Yani acil durumlarda!» Powell heyecanlanmıştı.</p>

  <p class="block_15">«Evet! Bunların ne zaman olacağını sanıyordun? Başımıza dert açan o kişisel yetenek faktörü. Tabii insanların robotun yanında olmadıkları acil durumlarda gerilim başlıyor. Peki, bundan çıkarılacak mantıklı sonuç nedir? Her şeyi biz istediğimiz zaman ve yerde durdurmayı nasıl başarabiliriz?» Donovan zaferle durdu bir an. Bu rol hoşuna gitmeye başlıyordu. Sonra arkadaşının konuşmasına izin vermeyerek sorusunu kendisi cevapladı. «Kendi acil durumumuzu yaratarak.»</p>

  <p class="block_15">Powell, «Mike...» dedi. «Haklısın.»</p>

  <p class="block_15">«Sağol, ahbap. Günün birinde başarılı olacağıma inanıyordum.»</p>

  <p class="block_15">«Pekâlâ, alayı bırak şimdi. Bunu Dünya’ya sakla. Ayrıca kavanozlara koyarak ilerideki o uzun ve soğuk kış günlerinde kullan. Bu arada... biz nasıl bir acil durum yaratabiliriz?»</p>

  <p class="block_15">«Bu havasız bir Asteroid olmasaydı, kuyuları su basmasını sağlardık.»</p>

  <p class="block_15">Powell mırıldandı. «Herhalde bu da bir espri. Doğrusu Mike, beni gülmekten öldüreceksin. Hafif bir çökmeye ne dersin?»</p>

  <p class="block_15">Donovan dudaklarını büzdü. «Bence bir sakıncası yok.»</p>

  <p class="block_15">«İyi. Hemen işe başlayalım.»</p>

  <p class="block_15">Powell kayalık arazide ilerlerken kendini bir komplocu gibi hissediyordu. Yerçekimi düşük olduğu için sendeliyor, tozlar saçarak taşları sağa sola fırlatıyordu. Ama kafaca bir entrikacı gibi dikkatle ilerliyordu.</p>

  <p class="block_15">Bir ara arkadaşına, «Nerede olduğumuzu biliyor musun?» diye sordu.</p>

  <p class="block_15">«Hemen, hemen, Greg.»</p>

  <p class="block_15">Powell sıkıntıyla, «İyi de,» dedi. «Bir ‘parmak’ altı metre kadar yaklaşırsa bizi görsün görmesin hissedecek. Bunu bildiğini umarım.»</p>

  <p class="block_15">«Robotik konusunda temel kurs görmek istediğim zaman resmen sana başvururum. Bir de başvuru belgesinin üç kopyasını çıkarırım... Şuradan ineceğiz.»</p>

  <p class="block_15">Artık tüneldeydiler. Yıldızların ışıklarını bile göremiyorlardı. İki arkadaş duvarın dibinden ilerlerken el fenerlerini arada bir yakıyorlardı. Powell eliyle yanındaki patlatıcıyı yokladı.</p>

  <p class="block_15">«Bu tüneli biliyor musun, Mike?»</p>

  <p class="block_15">«Pek iyi bilmiyorum ama vizi-levhada gördüklerimi hatırlayarak...»</p>

  <p class="block_15">Uzun dakikalar geçti. Sonra Donovan, «Hissediyor musun?» dedi.</p>

  <p class="block_15">Powell’in maden eldiven içindeki parmaklarının dokunduğu duvar hafifçe titreşiyordu. Tabii bir ses duyulmuyordu. Donovan bağırdı. «Patlayıcı kullanıyorlar! Onlara iyice yaklaştık.»</p>

  <p class="block_15">Powell, «Gözlerini dört aç,» dedi.</p>

  <p class="block_15">Arkadaşı başını sabırsızca salladı.</p>

  <p class="block_15">Onlar daha ne olduğunu anlayamadan ileride bronzumsu bir ışıltı belirip kayboldu.</p>

  <p class="block_15">Powell, «Bizi hissetti mi dersin?» diye fısıldadı.</p>

  <p class="block_15">«Hissetmediğini umarım. Ama onların yanından dolaşmalıyız. Sağdaki ilk yan tünele sapalım.»</p>

  <p class="block_15">«Ya onları hiç bulamazsak?»</p>

  <p class="block_15">«Ne yapmak istiyorsun? Geri dönmemizi mi?» Donovan’ın sesi öfkeliydi. «Onlar bizden dört yüz metre kadar ötedeler, vizi-levhada izlemedim mi? Bildiğin gibi artık yalnızca iki günümüz var...»</p>

  <p class="block_15">«Ah, kes sesini! Oksijeni boşa harcıyorsun. Şu bir yan tünel mi?» Powell fenerini bir an yaktı. «Evet, öyle. Haydi, gidelim.»</p>

  <p class="block_15">Titreşim daha belirginleşmişti artık. Ayaklarının altında yer iyice sarsılıyordu.</p>

  <p class="block_15">Donovan, «Bu iyi işte,» dedi. «Ama zemin ayaklarımızın altında çökmezse.» Feneri yakarak endişeyle ileriyi aydınlattı.</p>

  <p class="block_15">Ellerini havaya hafifçe kaldırırlarsa tavana dokunabiliyorlardı. Payandalar yeni yerleştirilmişti.</p>

  <p class="block_15">Donovan durakladı. «Yol kapalı. Geri dönelim.»</p>

  <p class="block_15">«Hayır. Dur.» Powell beceriksizce ilerleyerek arkadaşının yanından zorlukla geçti. «İleride ışık yok mu?»</p>

  <p class="block_15">«Işık mı? Ben bir şey göremiyorum. Burada nasıl ışık olur?»</p>

  <p class="block_15">«Robot ışıkları.» Powell elleriyle dizlerinin üzerinde hafif meyilli yerden yukarıya tırmanıyordu. Sonra boğuk ve kaygılı sesi Donovan’ın kulaklarında yankılandı. «Hey, Mike! Buraya gel!»</p>

  <p class="block_15">İleriden ışık sızıyordu. Donovan sürünerek arkadaşının yanına gitti. Powell’in uzattığı ayaklarının üzerinden geçti. «Bir delik mi var?»</p>

  <p class="block_15">«Evet. Bu tünelin diğer ucunda çalışmaya başlamışlar... sanırım.</p>

  <p class="block_15">Donovan biçimsizce açılmış deliğin kenarlarına dokundu. Bu ana kuyu olduğu anlaşılan tünele açılıyordu. Delik bir insanın geçemeyeceği kadar küçüktü. Hatta iki insanın aynı anda tünele bakamayacağı kadar ufak.</p>

  <p class="block_15">Donovan, «Orada bir şey yok,» dedi.</p>

  <p class="block_15">«Evet, şimdi yok. Ama birkaç saniye önce vardı. Yoksa ışığı göremezdik. Dikkat!»</p>

  <p class="block_15">Duvarların sarsıntısını iki arkadaş da hissetti. Üzerlerine ince tozlar yağdı. Powell başını dikkatle kaldırarak tekrar baktı. «Tamam, Mike. Oradalar.»</p>

  <p class="block_15">Işıltılı robotlar ana kuyuda elli adım kadar aşağıda toplanmışlardı. Madeni eller, son patlamanın neden olduğu molozları kaldırıyorlardı.</p>

  <p class="block_15">Donovan heyecanla, «Zaman kaybetmeyelim,» diye ısrar etti. «Bu işi çabuk bitirirler. Ondan sonraki patlama bizim için kötü olabilir.»</p>

  <p class="block_15">«Tanrı aşkına, beni acele etmeye zorlama!» Powell patlayıcıyı çıkardı. Bakışlarıyla loş tüneli araştırıyordu. Yalnızca robotların ışıkları vardı. Çıkık bir kayayla bir gölgeyi birbirinden ayırmak imkânsızdı. «Bak, şurada, tavanda bir yer var. Robotların hemen hemen tam tepesinde. Deminki patlama onu tam etkilememiş. Patlayıcı dibi etkilerse tavanın yarısı çöker.»</p>

  <p class="block_15">Powell arkadaşının parmağıyla işaret ettiği tarafa baktı. «Tamam! Şimdi gözlerini robotlara dik ve onların tünelin o bölümünden fazla uzaklaşmamaları için de dua et. Benim ışık kaynaklarım onlar. Yedisi de orada mı?»</p>

  <p class="block_15">Donovan saydı. «Evet. Yedisi de.»</p>

  <p class="block_15">«Pekâlâ. Gözlerini onlardan ayırmadan her hareketlerine dikkat et.»</p>

  <p class="block_15">Powell patlatıcıyı kaldırarak nişan aldı. Donovan ileriye doğru bakıp küfrediyor, gözlerine dolan terleri silmeye çalışıyordu.</p>

  <p class="block_15">Patlatıcıdan bir ışın uzadı.</p>

  <p class="block_15">O an sarsıntı oldu ve bunu sert titreşimler izledi. Sonra yer oynadı sanki. Powell, Donovan’ın üzerine yuvarlandı.</p>

  <p class="block_15">Kızıl saçlı genç, «Greg!» diye bağırdı. «Beni sarstın. Hiçbir şey göremedim!»</p>

  <p class="block_15">Powell deli gibi çevresine bakındı. «Neredeler onlar?»</p>

  <p class="block_15">Donovan aptalca bir sessizliğe bürünmüştü ve görünürde hiçbir robot yoktu. Kuyu zifiri karanlıktı şimdi.</p>

  <p class="block_15">Sonra Donovan titrek bir sesle, «Yoksa onları gömdük mü?» diye sordu.</p>

  <p class="block_15">«Aşağıya inelim. Bana ne düşündüğümü sorma.» Powell hızla geri geri süründü. «Mike!»</p>

  <p class="block_15">Arkadaşının peşinden gitmeye hazırlanan Donovan durakladi. «Yine ne Var?»</p>

  <p class="block_15">«Dur, dur!» Powell’in düzensiz ve hırıltılı solukları arkadaşının kulaklarını tırmalıyordu. «Mike! Beni duyuyor musun, Mike?»</p>

  <p class="block_15">«Evet. Duyuyorum, buradayım. Ne var?»</p>

  <p class="block_15">«Yolumuz kapanmış. Yuvarlanmamıza neden olan elli adım ötedeki tavanın çökmesi değil. Sarsıntı yüzünden bizim tavan göçmüş!»</p>

  <p class="block_15">«Ne?» Donovan sürünerek sert engele doğru gitti. «Feneri yak.»</p>

  <p class="block_15">Powell onun bu isteğini yerine getirdi. Engelde bir tavşanını geçebileceği kadar bile yer yoktu.</p>

  <p class="block_15">Donovan usulca, «Vay canına...» diye fısıldadı.</p>

  <p class="block_15">İki arkadaş kayaları oynatmak için birkaç dakika ve kas gücü harcadılar. Powell ilk deliğin kenarlarını da çekiştirmeye çalıştı. Bir an patlatıcıyı kaldırdı ama bu dar yerde o ışını kullanmanın intihar etmekten farksız olacağını biliyordu. Yere oturdu.</p>

  <p class="block_15">«Biliyor musun, Mike,» dedi. «Bu işi gerçekten berbat ettik. Dave’de ne arıza olduğunu öğrenemedik. Düşünce iyiydi ama her şey altüst oldu.»</p>

  <p class="block_15">Donovan arkadaşına acı acı baktı ama Powell’in bunu görmesi olanaksızdı. «Seni rahatsız etmek istemem, dostum. Ama Dave konusunda bilgimiz olması ya da olmaması dışında bir sorun daha var. Buraya sıkışıp kaldık. Buradan kurtulamadığımız takdirde öleceğiz. Ö-L-E-C-E-Ğ-İ-Z. Öleceğiz. Ne kadar oksijenimiz var? Herhalde olan biteni bize ancak altı saat yeter.»</p>

  <p class="block_15">«Bunu ben de düşündüm.» Powell elini durmadan çekiştirdiği bıyığına uzattı ama parmakları saydam vizöre çarparak şangırdadı. «Tabii Dave’in bu sürede molozları kazarak bizi kurtarmasını sağlayabiliriz. Ama... herhalde bizim acil durum onun yine arızalanmasına neden oldu. Telsizi de çalışmıyor.» «Ah, ne hoş değil mi?»</p>

  <p class="block_15">Donovan deliğe yaklaşarak, madeni başlıklı kafasını zorlukla dışarı uzatmayı başardı. «Hey, Greg!» «Efendim?»</p>

  <p class="block_15">«Dave’in bize altı metre kadar yaklaşmasını sağlasaydık... O zaman kendine gelirdi.»</p>

  <p class="block_15">«Tabii. Ama nerede o?»</p>

  <p class="block_15">«Kuyunun aşağısında. Çok aşağısında. Tanrı aşkına, beni çekiştirip durma, kafamı koparacaksın! Sana da bakma fırsatı vereceğim.»</p>

  <p class="block_15">Sonra Powell’de başını delikten çıkardı. «Bu işi iyi başardık. Şu ahmaklara bak. Galiba baleden bir sahne oynuyorlar.»</p>

  <p class="block_15">«Yorumlarını bir yana bırak şimdi. Bize yaklaşıyorlar mı?»</p>

  <p class="block_15">«Henüz anlaşılamayacak kadar uzaktalar. Bana el fenerimi verir misin? Onların dikkatini çekmeye çalışacağım.» Ama Powell iki dakika sonra çabalamaktan vazgeçti. «İmkânsız! Hepsi de kör galiba. Ah... bize doğru geliyorlar! Şu işe bak.»</p>

  <p class="block_15">Donovan, «İzin ver de bakayım,» dedi. Sessizce bir boğuşma oldu. Sonra Powell, «Pekâlâ, pekâlâ,» diye söylendi. Arkadaşı başını delikten uzattı.</p>

  <p class="block_15">Robotlar yaklaşıyorlardı. Dave önde adeta ‘kaz adımı’yla yürüyor, arkada altı ‘Parmak’ bir bale grubu gibi hareket ediyordu.</p>

  <p class="block_15">Donovan şaşırıp kalmıştı. «Ne yaptıklarını öğrenmek istiyorum. Bu Virginia dansına benziyor. Eğer Dave de bir saray mabeyincisi değilse ne olayım!»</p>

  <p class="block_15">Powell söylendi. «Lütfen benzetmelerinle kafamı şişirme! Ne kadar uzaktalar?»</p>

  <p class="block_15">«Aramızda elli adım kadar var. Bu tarafa geliyorlar. On beş dakika sonra buradan kurtula... Ah... ah... AAAH. HEY!»</p>

  <p class="block_15">«Ne oluyor?» Powell arkadaşının sözlerinin uyandırdığı sersemlikten ancak birkaç saniye sonra kurtulabildi. «Haydi, bırak ben de bakayım! Çekil o delikten!»</p>

  <p class="block_15">Yukarıya doğru zorla çıktı ama Donovan deli gibi bir tekme attı. «Aniden döndüler, Greg! Gidiyorlar! Dave! Hey, Daaave!»</p>

  <p class="block_15">Powell bir çığlık attı. «Bunun ne yararı var, ahmak? Burada sesler yayılmazlar ki!»</p>

  <p class="block_15">«İyi!» Donovan soluk soluğa kalmıştı. «Öyleyse duvarlara vur, tekme at. Titreşimler oluşmasını sağla. Bir şeyler yapıp onların dikkatini çekmeliyiz Greg. Yoksa mahvoluruz!» Duvarı çıldırmış gibi yumruklamaya başladı.</p>

  <p class="block_15">Powell onu sarstı. «Dur, Mike, dur. Dinle... Bir fikrim var. Jüpiter adına! Basit çözümlere dönmenin tam zamanı, Mike.»</p>

  <p class="block_15">«Ne istiyorsun?» Donovan başını delikten içeri çekti. «Onlar uzaklaşmadan delikten bakmama izin ver.»</p>

  <p class="block_15">«Uzaklaşmadan mı? Ne yapacaksın? Tanrım! O patlatıcıyı mı kullanacaksın?» Donovan, Powell’in kolunu yakaladı.</p>

  <p class="block_15">Genç adam sertçe silkinip arkadaşının elinden kurtuldu. «Biraz atış yapacağım.»</p>

  <p class="block_15">«Neden?»</p>

  <p class="block_15">«Bunu sonra anlatırım. Önce bakalım bu bir işe yarayacak mı? Yolumdan çekil de nişan alayım.»</p>

  <p class="block_15">Robotlar titrek birer ışıltıya dönüşmüşlerdi. Gitgide uzaklaşıp, küçülüyorlardı. Powell heyecanla nişan alarak tetiği üç defa çekti. Sonra cihazı indirerek kaygıyla baktı. Yardımcı robotlardan biri yere yığılmıştı. Şimdi kuyuda altı ışıltılı makine adam vardı. Powell mikrofonuna kuşkuyla, «Dave!» dedi.</p>

  <p class="block_15">Bir sessizlik oldu. Sonra iki uzman da cevabı duydular. «Patron? Neredesin? Üçüncü yardımcımın göğsü parçalandı. Artık çalışacak durumda değil.»</p>

  <p class="block_15">Powell, «Şimdi bırak yardımcını,» dedi. «Çalıştığınız yerde göçük oldu. Buraya sıkışıp kaldık. El fenerlerimizin ışıklarını görebiliyor musun?»</p>

  <p class="block_15">«Tabii. Hemen oraya geliyoruz.»</p>

  <p class="block_15">Powell rahatlayarak arkasına yaslandı. «İşte bu kadar, dostum.»</p>

  <p class="block_15">«Pekâlâ, Greg, sen kazandın.» Donovan’ın hafif sesinden genç adamın neredeyse ağlayacağı anlaşılıyordu. «Ayaklarının dibinde eğilecek ve alnımı yerlere vuracağım. Şimdi... bana sakin sakin ne olduğunu söyle. Masal anlatmaya da kalkma.»</p>

  <p class="block_15">«Çok basit. Biz bütün bu olaylar sırasında o çok belirgin bir şeyi fark edemedik. Her zamanki gibi! Arızaya kişisel yetenek devresinin neden olduğunu, bunun her zaman acil durumlarda tekrarlandığını biliyorduk. Ama seninle belirli bir emir olması gerektiğini düşünüp durduk. Böyle bir emir verilmesi şart mıydı?»</p>

  <p class="block_15">«Neden olmasın?»</p>

  <p class="block_15">«Şey... dinle. Neden belirli bir tür emir olmasın? En fazla yetenek isteyen emir hangisidir? Hangi tür emir hemen hemen yalnızca acil durumlarda verilir?»</p>

  <p class="block_15">«Bana sorma, Greg. Anlat.»</p>

  <p class="block_15">«İşte ben de bunu yapıyorum! Bu altılı bir emir! Normal durumda ‘parmak’lardan biri ya da birkaçı yakın kontrolü gerektirmeyen belirli işleri yapıyorlar. Vücutlarımızın yürüme işlemini yapması gibi bir şey bu. Ama acil bir durumda altı robotun da aynı anda ve çabucak harekete geçirilmeleri gerekiyor. Dave aynı anda altı robotla birlikte çabalamak zorunda kalıyor ve o zaman arızalanıyor... Gerisi kolay. Gerekli iradede bir azalma... örneğin insanların yaklaşması gibi bir olay Dave’in düzelmesini sağlıyor. İşte ben de yardımcı robotlardan birini bozdum. O zaman Dave sadece beş robota emir vermek zorunda kaldı, yönetim azaldı. Ve Dave de normale döndü.»</p>

  <p class="block_15">Donovan, «Bütün bunları nasıl düşündün?» dedi.</p>

  <p class="block_15">«Benimki sadece mantıklı bir tahmindi. Hepsi o kadar. Denedim ve başarılı oldum.»</p>

  <p class="block_15">Robotun sesini tekrar duydular. «Buradayım. Yarım saat dayanabilir misiniz?»</p>

  <p class="block_15">Powell, «Kolaylıkla,» diye cevap verdi. Sonra da Donovan’a dönerek açıklamasını sürdürdü. «Şimdi bu işin çok basit olması gerekir. Devreleri kontrol eder altı robota emir verildiği zaman yükü artan kısmı buluruz. Araştırma alanımız çok mu geniş dersin?»</p>

  <p class="block_15">Donovan düşündü. «Pek sanmıyorum. Dave fabrikada gördüğümüz ilk deneme modeli gibiyse o zaman yalnızca ‘işbirliği! devresi’yle ilgilenmemiz yeterli olur.» Birdenbire şaşılacak kadar keyiflendi. «Ah, bu hiç de fena sayılmaz! Bu iş kolay.»</p>

  <p class="block_15">«İyi ya. Sen bu konuyu düşün. Geri döndüğümüzde diyagramlara bakarız. Şimdi Dave bize erişinceye kadar dinleneceğim.»</p>

  <p class="block_15">«Bir dakika, bir dakika! Bana yalnızca bir tek şeyi söyle Robotların sapıttıkları zaman yaptıkları o tuhaf danslar, o garip yürüyüşlerin anlamı nedir?»</p>

  <p class="block_15">«Onların mı? Bunu bilmiyorum. Ama bu konuda bir fikrim var. Bildiğin gibi o yardımcılar Dave’in ‘parmak’larıydılar. Bunu ikimiz de sık sık söylüyorduk. Bence, Dave bir psikiyatri vakası. Her dönüşünde iyice aptallaşıyordu. İnsanlar ellerini birbirlerine kenetleyerek başparmaklarını birbirlerinin etrafında döndürürler ya, bence Dave de öyle bir şey yapıyordu işte.</p>

  <p class="block_10">***</p>

  <p class="block_15">Susan Calvin, Powell ve Donovan’dan hafif bir alayla söz ediyordu ama gülümsemiyordu. Ancak robotları anlatırken sesinde sevgiye benzer bir şey beliriyordu. Yaşlı kadın çabucak Hızlı’ları, Şirin’leri ve Dave’leri sayarken onu durdurdum. Yoksa altı modeli daha anlatacaktı.</p>

  <p class="block_15">«Dünya’da hiçbir şey olmuyor mu?» diye sordum.</p>

  <p class="block_15">Dr. Calvin kaşlarını hafifçe çatarak bana baktı. «Hayır. Robotların Dünya’da çalışmaları yasak.»</p>

  <p class="block_15">«Çok yazık. Gezegenlerde, istasyonlarda çalışan teknisyenlerle ilgili olaylar çok hoş. Ama...»</p>

  <p class="block_15">«Ah, belki size bir hikâye anlatabilirim...»</p>

  <p class="block_4">&nbsp;</p>
</body>
</html>
