<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr" xmlns:xml="http://www.w3.org/XML/1998/namespace">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block_16" id="calibre_pb_11">KAÇIŞ</h1>

  <p class="block_4">&nbsp;</p>

  <p class="block_4">&nbsp;</p>

  <p class="block_4">&nbsp;</p>

  <p class="block_15">Susan Calvin Hiper Üssüne döndüğünde Alfred Lanning onu bekliyordu. İhtiyar adam yaşından hiç söz etmezdi ama herkes onun yetmiş beşini aşmış olduğunu biliyordu. Her şeye karşın hâlâ güçlüydü. Sonunda Emekli Araştırma Yöneticisi olmayı kabul etmişti. Asıl yöneticiliğe de Bogert getirilmişti. Yaşlı adam tüm bunlara rağmen her gün büroya geliyordu.</p>

  <p class="block_15">Lanning kadına, «Hiper-atomik gücü bulmaları yakın mı?» diye sordu.</p>

  <p class="block_15">Dr. Calvin sinirlenerek, «Ne bileyim ben? Sormadım ki.» dedi.</p>

  <p class="block_15">«Hım... Ellerini çabuk tutmalarını dilerim. Çünkü başaramazlarsa Konsolide Şirketi onları yenebilir. O zaman biz de yenilmiş oluruz.»</p>

  <p class="block_15">«Konsolide Şirketi mi? Onların bu işle ne ilgileri var?»</p>

  <p class="block_15">«Hesap makinesi olanlar yalnızca biz değiliz. Bizimkiler pozitronik olabilirler ama bu onların daha üstün oldukları anlamına gelmez. Robertson yarın bu konuda önemli bir toplantı yapacak. Bu yüzden senin dönmeni bekliyordu.»</p>

  <p class="block_15">Robertson, ABD Robot ve Makine Adamlar Şirketinin kurucusunun oğluydu. Sivri burnunu Genel Müdüre doğru uzatıp, «Şimdi başla,» derken çıkık gırtlak kemiği yukarı doğru fırladı. «Şu işi iyice anlayalım.»</p>

  <p class="block_15">Genel Müdür heyecanla konuşmaya başladı. «Durum şu, patron: Konsolide Robotlar Şirketi bir ay önce bize başvurarak tuhaf bir teklifte bulundu. Buraya beş ton kadar kâğıt getirdiler. Rakamlar, denklemler ve daha sürüyle şey. Bir problemleri vardı ve Beyin’in cevap vermesini istiyorlardı. Şartlar şöyleydi...» Kalın parmaklarını kaldırarak saymaya başladı. «Problem çözümlenmez ama eksik faktörleri açıklayabilirsek yüz bin dolar vereceklerdi. Çözümlendiği takdirde ise iki yüz bin dolar. Ek olarak da ilgili makinenin yapım masraflarını ödeyecek ve elde edilecek bütün kazancın dörtte birini vereceklerdi. Problem yıldızlar arası yolculuklarda kullanılacak bir motorun geliştirilmesiyle ilgiliydi...»</p>

  <p class="block_15">Robertson kaşlarını çatarken ince vücudu kaskatı kesildi. «Üstelik onlarda düşünen bir makine de var. Öyle değil mi?»</p>

  <p class="block_15">«Evet. İşte bu yüzden öneriden şüphelendik. Artık sen devam et, Lewer.»</p>

  <p class="block_15">Toplantı masasının en ucunda oturan Abe Lewer başını kaldırdı. Çenesini ovuştururken uzamış olan sakalları hışırdıyordu. Lewer, «Durum şu, efendim,» diye gülümsedi. «Konsölide’nin Düşünen Makinesi vardı. Ama bozuldu.»</p>

  <p class="block_15">«Ne?» Robertson neredeyse koltuğundan fırlıyordu.</p>

  <p class="block_15">«Evet, efendim. Makine bozuldu. Nedenini kimse bilmiyor. Ama bazı ilginç tahminler kulağıma geldi. Örneğin, makineye bize getirdikleri bilgiyi vererek ondan yıldızlar arası motoru istediklerini ve makinenin bu yüzden bozulduğunu duydum. Düşünen Makine artık bir hurda yığını halindeymiş.»</p>

  <p class="block_15">«Anlıyorsunuz değil mi, patron?» Genel Müdür çok sevinçliydi. «Her tür endüstri araştırma grubu uzay-çarpıklığından yararlanacak bir motor geliştirmeye çalışıyor. Konsolide’yle ABD Robot süper robot-beyinler sayesinde herkesten ilerdeydi. Ama Konsolide kendi makinesini mahvetti. Onun için artık bizi engelleyebilecek hiç kimse yok. İşte bütün sorunun can damarı bu. Öyle bir makineyi tekrar ancak altı yılda yapabilirler. Bu yüzden durumları kötü. Ama bizim Beyin’i de aynı problemlerle arızalandırdıkları takdirde bir problemleri kalmayacak.»</p>

  <p class="block_15">ABD Robotunun Yönetim Kurulu Başkanının gözleri neredeyse yuvalarından uğruyordu. «Aşağılık köpekler...»</p>

  <p class="block_15">«Acele etmeyin, patron, dahası var.» Genel Müdür parmağıyla işaret etti. «Anlat, Lanning!»</p>

  <p class="block_15">Dr. Alfred Lanning bütün bu konuşmaları biraz aşağı görüyormuş gibi dinliyordu. Yaşlı adam memurları herkesten çok para alan iş ve satış bölümlerine karşı her zaman aynı tepkiyi gösterirdi. İnanılmayacak kadar kalın olan kırçıl kaşlarını çattı. Alaylı bir sesle, «Bilim açısından,» diye başladı. «Durum tümüyle anlaşılır olmamakla birlikte yine de zekice bir analiz yapılabilir. Şimdiki fizik teorilerine göre yıldızlar arası yolculuk sorunu... şey... pek açık değil. Bu konuda çok şey söylenebilir. Konsölide’nin Düşünen Makinesine verdiği bilgi yine aynı şekilde çelişkili. Tabii bu bize verdikleri bilginin aynısıysa. Matematik bölümümüz bu konuyu iyice inceledi. Konsölide’nin işe her şeyi kattığı anlaşılıyor. Bize verilen bilgi Franciacci’nin uzay-çarpıklığı teorisinin bilinen bütün bölümlerini içeriyor. İlgili astrofizik ve elektronik bilgi de buna dâhil.»</p>

  <p class="block_15">Robertson yaşlı adamı endişeyle dinliyordu. «Bilgi, Beyin’in kaldıramayacağı kadar fazla mı?»</p>

  <p class="block_15">Lanning kesin bir tavırla başını salladı. «Hayır. Beyin’in kapasitesinin belli bir sınırı yok. Bu konu ayrı bir şey. Daha çok Robot Yasalarıyla ilgili. Örneğin Beyin kendisine bir problem verildiğinde çözümünün insanların ölmesi ya da yaralanmasına neden olacağını anlarsa bu sonucu açıklamıyor. Ona göre böyle çözümlenen bir problem halledilebilecek bir şey değil. Eğer problem kesin cevap verilmesi şartıyla sorulursa sonuçta yalnızca bir robot olan Beyin içinden çıkılamayacak bir durumla karşılaşmış olur. Böylelikle cevap veremez. Ama cevap vermeyi de reddedemez. Herhalde Konsölide’nin Makinesine de böyle bir şey oldu» diyerek durdu.</p>

  <p class="block_15">Genel Müdür ısrarla, «Devam edin, Dr. Lanning,» dedi. «Bu konu hakkında bana açıklama yapın.»</p>

  <p class="block_15">Lanning dudaklarını birbirine bastırarak Dr. Susan Calvin’e baktı ve kaşlarını kaldırdı. Kadın da ilk kez birbirine kenetlediği ellerine bakmaktan vazgeçti.</p>

  <p class="block_15">Hafif ve ifadesiz bir sesle, «Bir robotun ikilem karşısında gösterdiği tepki gerçekten şaşırtıcıdır,» diye başladı. «Robot psikolojisi kusursuz değildir. Bir uzman olarak bunu size kesinlikle söyleyebilirim. Ama bu psikoloji hakkında nitel terimlerden yararlanılarak tartışma yapılabilinir. Çünkü bir robotun pozitronik Beyin’i çok karmaşık da olsa yine insanlar tarafından oluşturulmuştur. Yani insanca değerlere göre yapılmıştır.</p>

  <p class="block_15">«Şimdi... İmkânsız bir durumla karşılaşan insan çoğu zaman gerçeklerden uzaklaşmaya çalışıp hayaller dünyasına dalar. Ya da içki içmeye başlayıp sinir krizi geçirir veya kendisini bir köprüden aşağı atar. Ama bunların hepsi aynı şeydir. Durumu olduğu gibi kabul etmeye yanaşmamak ya da bunu başaramamak... Robotun durumu da hemen hemen aynıdır. Basit bir ikilem makinenin içindeki düzenleyicilerin yarısının arızalanmasına neden olur. Karmaşık bir ikilem ise Beyin’deki bütün pozitronik yolları bir daha onarılamayacak biçimde yakar.»</p>

  <p class="block_15">Robert, «Anlıyorum...» dedi. Ama hiçbir şey anladığı yoktu. «Peki, Konsolide’nin bize vermeye kalktığı o bilgiler?»</p>

  <p class="block_15">Dr. Calvin, «Onların yasak türden bir problemle ilgili oldukları kesin,» diye cevap verdi. «Ama bizim Beyin, Konsolide’nin robotundan çok farklı.»</p>

  <p class="block_15">Genel Müdür heyecanla kadının sözünü kesti. «Bu doğru, patron! Gerçekten doğru! Şimdi bu işin can alıcı noktasını iyice anlamanızı istiyorum.»</p>

  <p class="block_15">Susan Calvin’in gözleri gözlüğünün arkasında öfkeyle parlamaya başlamıştı. Ama kadın yine de sabırla konuşmasını sürdürdü. «Anlayacağınız aralarında Süper-Düşünücü de olmak üzere Konsolide’nin bütün makinelerinin kişilikleri yok. Bildiğiniz gibi onlar makinelerin iyi çalışmasından başka bir şey istemiyorlar ve böyle yapmak zorundalar. Çünkü duygusal pozitronik Beyin kanallarının patenti ABD’de. Onların Düşünen Robotu yalnızca büyük bir hesap makinesidir. Ve bir ikilem onun hemen bozulmasına yol açtı.</p>

  <p class="block_15">«Ancak bizim kendi makinemiz olan Beyin’in bir kişiliği var. Bir çocuğun kişiliğine benziyor. O tümdengelimi çok iyi başaran, ama ne yaptığını anlayamayan bir makine. Aslında bir çocuğa benzediği için oldukça esnek. Yani yaşamı fazla önemsemediğini söyleyebiliriz.» Robo-psikolog bir an durdu, sonra sözlerine devam etti. «Şimdi şöyle yapacağız: Konsolide’nin verdiği bütün bilgiyi mantıklı birimlere ayırıp üniteleri Beyin’e dikkatle ve tek tek vereceğiz. İkileme neden olan bilgi makineye girdiği zaman Beyin’in çocuksu kişiliği onun kararsızca duraklamasına neden olacak. Beyin’in karar verme gücü olgunlaşmış olmadığından makine karşısındakinin bir ikilem olduğunu belli bir süre sonra kavrayabilecek. Tabii o sırada birimi otomatik olarak reddedecek. Yani Beyin kanalları harekete geçerek mahvolmadan önce.»</p>

  <p class="block_15">Robertson’un gırtlak kemiği titredi. «Bundan emin misiniz?»</p>

  <p class="block_15">Dr. Calvin sabırsızlığını saklamaya çalıştı. «Biliyorum böyle açıklandığında sözlerden fazla bir anlam çıkmıyor. Ama size matematik denklemlerini açıklamamın bir yararı da olmaz. Emin olun, durum anlattığım gibi.»</p>

  <p class="block_15">Genel Müdür hemen araya girerek telaşla konuşmaya başladı. «İşte durum böyle, patron. Anlaşmayı kabul edersek işi halledebiliriz. Beyin bize hangi bilgi biriminin ikilemi içerdiğini açıklar. Ondan sonra da ikilemin nedenini öğreniriz. Öyle değil mi, Dr. Bogert? İşte, patron, Dr. Bogert matematikçilerin en iyisidir. Konsolide’ye problemin çözümlenmediğini bildirir ve nedenleri açıklarız. Böylece onların yüz bin dolarını alır makinemizi de kurtarırız. Bir ya da iki yıl içerisinde uzay-çarpıklığından yararlanan motoru geliştiririz. Ya da bazılarının deyimiyle Hiper-atom motorunu. Adı ne olursa olsun, dünyanın en büyük buluşu sayılır bu.»</p>

  <p class="block_15">Robertson gülerek elini uzattı. «Pekâlâ. Şu anlaşmayı ver de imzalayayım.»</p>

  <p class="block_15">Susan Calvin Beyin’in, olağanüstü bir şekilde korunduğu mahzene girdiği sırada vardiyadaki teknisyenlerden biri makineye bir soru soruyordu. «Bir buçuk tavuk bir buçuk günde bir buçuk yumurta yumurtlarsa, dokuz tavuk dokuz günde kaç yumurta yumurtlar?»</p>

  <p class="block_15">Beyin, «Elli dört,» diye cevap verdi.</p>

  <p class="block_15">Teknisyen yanındaki arkadaşına dönerek, «Gördün mü, ahmak?» dedi.</p>

  <p class="block_15">Dr. Calvin öksürürken teknisyenler sanki iş yapıyorlarmış gibi sağa sola koşuşmaya başladılar. Psikolog eliyle hafif bir işaret yaptı ve hepsi de dışarı çıktılar. Böylece Dr. Calvin Beyin’le yalnız kaldı.</p>

  <p class="block_15">Beyin aslında altmış santim çapında bir küreydi. İçinde titreşmeyen, radyasyon olmayan helyum vardı. Onun içinde de asıl Beyin sayılan inanılmaz derecede karmaşık pozitronik kanallar. Odanın geri kalan kısmına ise Düşünen Makineyle dış dünya arasında iletişim kuran cihazlar vardı. Bunlar Beyin’in sesi, kolları ve duyu organlarıydılar.</p>

  <p class="block_15">Dr. Calvin yavaşça, «Nasılsın, Beyin?» diye sordu.</p>

  <p class="block_15">Beyin’in sesi tiz ve istekliydi. «İyiyim, Miss Susan. Bana bir şey soracağınızı hemen anladım. Çünkü bir şey soracağınız zaman elinizde mutlaka bir kitap oluyor.»</p>

  <p class="block_15">Dr. Calvin hafifçe gülümsedi. «Evet, haklısın. Ama hemen sormayacağım, soru çok karmaşık. Onun için bunu sana yazıyla soracağız. Ne var ki hemen değil. Önce seninle konuşmak istiyorum.»</p>

  <p class="block_15">«Pekâlâ. Konuşmaya karşı değilim.»</p>

  <p class="block_15">«Biraz sonra Dr. Lanning’le Dr. Bogert o karmaşık soruyu getirecekler. Soruyu sana azar azar ve ağır ağır vereceğiz. Çünkü senin çok dikkatli olmanı istiyoruz. Mümkün olursa verilen bilgilere dayanarak bizim için bir şey oluşturmanı istiyoruz. Ama seni uyarmam gerekiyor. Bu çözüm... şey... insanlara zarar verebilir.»</p>

  <p class="block_15">«Ah!» Beyin hafif sesle bağırmıştı.</p>

  <p class="block_15">«İşte buna dikkat etmelisin. Zarar ve hatta ölüm anlamına gelen sayfayı anladığında heyecanlanma. Anlayacağın biz bu kez tehlike dâhil ölüme bile aldırmıyoruz. Onun için o sayfayı aldığın zaman hemen dur ve geri ver. O zaman bu iş orada biter. Anlıyor musun?»</p>

  <p class="block_15">«Ah, tabii. Ama... insanların ölmesi? Ah, ah!»</p>

  <p class="block_15">«Beyin, Dr. Lanning’le Dr. Bogert’in geldiklerini duyuyorum. Sana problemin ne olduğunu açıklayacaklar. Ondan sonra çalışmaya başlayacağız. Şimdi uslu bir çocuk gibi bekle...»</p>

  <p class="block_15">Sayfalar Beyin’e yavaşça verildi. Her seferinde de kâğıtları garip, kahkahaya benzeyen bir ses izledi. Beyin çalışırken çıkıyordu bu ses. Sonra makine sessizleşiyor ve böylece yeni bir sayfa için hazır olduğu anlaşılıyordu. Bu iş saatlerce sürdü. Beyin’e on yedi kalın cilde eşit matematiksel fizik denklemleri verildi.</p>

  <p class="block_15">İşlemler sürerken uzmanların kaşları gitgide çatılmaya başladı. Lanning öfkeyle homurdanıp duruyordu. Bogert düşünceli düşünceli tırnaklarına baktıktan sonra onları kemirdi. Kalın kâğıt destelerinin sonuncusu Beyin’e verildiği zaman yüzü bembeyaz kesilmiş olan Calvin, «Kötü bir şey var,» dedi.</p>

  <p class="block_15">Lanning zorlukla konuşabildi. «Olamaz... O, öldü mü?»</p>

  <p class="block_15">«Beyin?» Susan Calvin titriyordu. «Beni duyuyor musun, Beyin?»</p>

  <p class="block_15">«Ha?» Makinenin sesi çok dalgındı. «Beni mi istediniz?»</p>

  <p class="block_15">«Çözüm...»</p>

  <p class="block_15">«Ah, o mu? Bunu başarabilirim. Emrime robotlar verirseniz sizin için kolaylıkla büyük bir gemi yapabilirim. Üstelik güzel bir gemi. Onu iki ayda oluşturabilirim sanırım.»</p>

  <p class="block_15">«Bir... zorlukla karşılaşmadın ya?»</p>

  <p class="block_15">Beyin, «Bunu hesaplamak zamanımı aldı,» dedi.</p>

  <p class="block_15">Dr. Calvin geriledi. Zayıf yanaklarına hâlâ renk gelmemişti. Diğerlerine çıkmalarını işaret etti.</p>

  <p class="block_15">Dr. Calvin odasında, «Bunu anlayamıyorum,» dedi. «Verilen bilgi de bir ikilem olması gerekiyor. Bir arıza olduysa...»</p>

  <p class="block_15">Bogert usulca, «Makine konuşuyor,» diye anımsattı. «Sözleri de mantıklı. Bir ikilemle karşılaşmış olamaz.»</p>

  <p class="block_15">Psikolog telaşla başını salladı. «Çeşitli ikilemler olduğu gibi değişik kaçış yolları da vardır. Belki Beyin hafifçe etkilendi. Yani kendi kendini kandıracak kadar. Bu yüzden problemi çözememesine rağmen başardığını sanıyor. Ya da... tam uçurumun kenarında sendeliyor ve ufacık bir hareket yuvarlanmasına neden olacak.»</p>

  <p class="block_15">Lanning, «Belki de bir ikilem yok,» dedi. «Belki de Konsolide’nin makinesi başka bir soru yüzünden arızalandı. Ya da mekanik nedenlerle bozuldu.»</p>

  <p class="block_15">Dr. Calvin, «Öyle de olsa,» diye ısrar etti. «Bu riski göze alamayız. Şimdi beni dinleyin. Bundan sonra hiç kimse Beyin’le konuşmayıp onun önünde soluk bile almayacak. Bu işe ben el koyuyorum.»</p>

  <p class="block_15">Lanning içini çekti. «Pekâlâ. Sen bu işle ilgilen. Bu arada Beyin’in gemisini yapmasına izin vereceğiz. Başardığı takdirde onu bir deneriz.» Bir an durdu sonra da düşünceli düşünceli ekledi. «Bu iş için en usta adamlarımız gerekli.»</p>

  <p class="block_15">Mike Donovan kızıl saçlarını sert bir hareketle geri itti ve tekrar kabarmasına da aldırmadı. «Hemen harekete geçelim, Greg. Geminin hazır olduğunu söylüyorlar. Onun nasıl bir şey olduğunu bilmiyorlar. Ama her şeyin tamam olduğunu iddia ediyorlar. Hemen kontrollerin başına geçelim.»</p>

  <p class="block_15">Powell yorgun yorgun, «Kes artık, Mike,» dedi. «En iyi esprilerin bile insanı donduruyor. Hele kapalı yerde hiç hoş olmuyor.»</p>

  <p class="block_15">«Şimdi, dinle.» Donovan yine saçlarını boş yere düzeltmeye çalıştı. «Ben o dökme demir ve onun teneke gemisi yüzünden endişelenmiyorum. Yalnızca tatilimin yarıda kesilmesine kızıyorum ve bir de tekdüze günlere. Burada sakallılar ve rakamlardan başka hiçbir şey yok. Ah, Tanrım, neden bu tür işleri bize veriyorlar, bilmem ki?»</p>

  <p class="block_15">Powell usulca, «Çünkü bizi kaybettikleri takdirde hiç önemsemeyecekler,» diye cevap verdi. «Haydi, artık gevşe biraz. Dr. Lanning bu tarafa geliyor.»</p>

  <p class="block_15">Lanning yaklaşırken kalın kır kaşları çatılmıştı. Yaşına rağmen hâlâ dimdik ve hayat doluydu. İki genç adamla birlikte rampadan açıklık yere çıktı. Burada sessiz robotlar insan olmayan bir patrona uyarak gemiyi inşa ediyorlardı.</p>

  <p class="block_15">Hayır, yanlış zamanda gemiyi yapmışlardı.</p>

  <p class="block_15">Çünkü Lanning, «Robotlar artık çalışmıyorlar,» dedi. «Bugün hiçbiri kımıldamadı.»</p>

  <p class="block_15">Powell, «Yani gemi tamamlandı mı?» diye sordu. «Yani hepsi?»</p>

  <p class="block_15">«Ben nereden bileyim?» Lanning’in aksiliği üstündeydi. Kaşlarını öyle çatmıştı ki artık gözleri gözükmüyordu. «Tamamlanmışa benziyor. Ortalıkta hiç yedek parça yok. Geminin içi ışıl ışıl.»</p>

  <p class="block_15">«Gemiye girdiniz mi?»</p>

  <p class="block_15">«Evet. Şöyle bir girip çıktım. Ben uzay pilotu değilim. Birinizden birinizin motor teorisi konusunda bilgisi var mı?»</p>

  <p class="block_15">Donovan, Powell’e baktı. Powell de Donovan’a.</p>

  <p class="block_15">Sonra kızıl saçlı uzman, «Lisansım var, efendim,» dedi. «Ama bunda hiper-motor ya da uzay-çarpılmasını seyretmek gibi şeylerden söz edilmiyor. Bu yalnızca üç boyut gibi çocukça şeylerle ilgili.»</p>

  <p class="block_15">Alfred Lanning ona hoşnutsuzlukla bakarak iri burnundan tuhaf bir ses çıkardı. «Motor uzmanımız var zaten.» Sesi buz gibiydi.</p>

  <p class="block_15">Powell onu dirseğinden yakalayarak kenara çekti. «Gemiye girmek hâlâ yasak mı, efendim?»</p>

  <p class="block_15">Yaşlı yönetici durakladı sonra da burun kökünü ovuşturdu. «Sanmıyorum. Yani ikiniz için böyle bir şey yok.»</p>

  <p class="block_15">Lanning uzaklaşırken Donovan arkasından bakarak usulca küfretti. Sonra da arkadaşına döndü. «Ona, nasıl bir insan olduğunu açıklamak isterdim, Greg.»</p>

  <p class="block_15">«Onu bırak da benimle gel, Mike.»</p>

  <p class="block_15">Geminin içi tamamlanmış pırıl pırıldı. Yeniliği ilk bakışta anlaşılıyordu. Sistemde hiçbir otoriter komutan geminin içini robotların başardığı kadar parlattıramazdı. Bölmeler gümüş gibi pırıl pırıl olmuş ve üzerinde parmak izleri de kalmamıştı.</p>

  <p class="block_15">Hiç köşe yoktu burada. Duvarlar, yerler ve tavanlar kavisler yaparak birbirleriyle birleşiyorlardı. Gizli lambaların soğuk ışığında insan şaşkın şaşkın altı görüntüsünü seyrediyordu.</p>

  <p class="block_15">Ana koridor dar bir tünele benziyor buraya birbirinden farksız kamaralar açılıyordu.</p>

  <p class="block_15">Powell, «Herhalde eşyalar bölmelerin içinde gizli,» dedi. «Ya da oturmayacak ve yatmayacağız.»</p>

  <p class="block_15">Buruna yakın olan son bölme diğerlerinden farklıydı. Buraya ışığı yansıtmayan kavisli bir cam geçirilmişti. Altında da bir tek büyük kadran vardı. İbre sıfırda duruyordu.</p>

  <p class="block_15">Donovan, «Şuna bak!» diyerek üzerinde ince, küçük işaretler olan cetveli gösterdi. Cetvelde ‘Parsek’ yazılıydı, sağ uçta da ‘1.000.000’ sayısı.</p>

  <p class="block_15">Buruna iki koltuk yerleştirilmişti. Ağır, geniş ve yastıksız iki koltuk. Powell çekine çekine bunlardan birine oturdu. Koltuk hemen vücudunun kıvrımlarına uygun şekil aldı. Üstelik çok da rahattı.</p>

  <p class="block_15">Genç adam, «E, ne diyorsun?» diye sordu.</p>

  <p class="block_15">«Bana sorarsan Beyin, beyin humması geçiriyor. Haydi, gemiden inelim artık.»</p>

  <p class="block_15">«Çevreye biraz daha bakmak istemediğinden emin misin?»</p>

  <p class="block_15">«Baktım ya. Geldim, gördüm ve sıkıldım.» Donovan’ın kızıl saçları tutam tutam kabarmıştı. «Greg, haydi gidelim. Ben beş saniye önce işten istifa ettim. Onun için de burası artık bana yasak.»</p>

  <p class="block_15">Powell yaşamından memnun bir tavırla gülümseyerek bıyığını sıvazladı. «Haydi, Mike. Durmadan kanına karışan şu adrenalini kes artık. Ben de endişeliydim ama artık rahatladım.»</p>

  <p class="block_15">«Öyle mi? Neden? Sigortaya ödediğin parayı mı arıtırdın?»</p>

  <p class="block_15">«Mike, bu geminin uçması imkânsız.»</p>

  <p class="block_15">«Nereden biliyorsun?»</p>

  <p class="block_15">«Bütün gemiyi dolaşmadık mı?»</p>

  <p class="block_15">«Öyle sanırım.»</p>

  <p class="block_15">«İnan bana geminin her yanını dolaştık. Bu bölmeden başka hiç pilot kabini gördün mü? Burada bir tek lumbuz ve parsekleri gösteren bir cetvel var. E, kontroller nerede?»</p>

  <p class="block_15">«Doğru ya!»</p>

  <p class="block_15">«Ya motorlar?»</p>

  <p class="block_15">«Ah, Tanrım!»</p>

  <p class="block_15">«İyi ya işte! Bu gerçeği Lanning’e açıklayalım, Mike.»</p>

  <p class="block_15">Hiçbir özelliği olmayan koridorlardan küfrederek geçtiler. Araya taraya sonunda hava bölmesine giden kısa geçidi bulmayı başardılar.</p>

  <p class="block_15">Donovan birdenbire kaskatı kesildi. «Sen bunu ellemiş miydin, Greg?»</p>

  <p class="block_15">«Hayır, dokunmadım bile. Şu kolu çeksene.»</p>

  <p class="block_15">Donovan kolu olanca gücüyle çekti ama kımıldamadı bile.</p>

  <p class="block_15">Powell, «Ben hiç yan kapı görmedim,» diye konuştu. «Acil durumlarda kullanılacak bir kapı. Şimdi... bir terslik olduysa bizi dışarı çıkarmak için gemiyi eritmek zorunda kalacaklar.»</p>

  <p class="block_15">Donovan endişeyle ekledi. «Evet. Tabii bir aptalın bizi içeri kitlediği anlaşılıncaya kadar da burada beklemek zorunda kalacağız.»</p>

  <p class="block_15">«Burundaki bölmeye gidelim. Ancak oradan çevredekilerin dikkatini çekebiliriz.»</p>

  <p class="block_15">Ama bunu da başaramadılar.</p>

  <p class="block_15">Bu son bölmeden artık masmavi gökyüzü gözükmüyordu. Her yer kapkaraydı ve toplu iğne başı kadar yıldızların sert ışıltıları onlara uzayda olduklarını açıklıyordu.</p>

  <p class="block_15">Boğuk bir gürültü duyuldu. İki arkadaş koltuklara yığıldılar.</p>

  <p class="block_15">Alfred Lanning odasının hemen önünde Dr. Calvin’le karşılaştı. Sinirli sinirli bir sigara yakarak kadına içeri girmesini işaret etti.</p>

  <p class="block_15">«Eh, Susan, oldukça ilerledik. Robertson endişelenmeye başlıyor. Beyin’le yaptığın çalışmalar ne durumda?»</p>

  <p class="block_15">Susan Calvin ellerini açtı. «Sabırsızlanmanın hiçbir yararı yok. Beyin, bu anlaşma yüzünden kaçırabileceğimiz paradan çok daha değerli.»</p>

  <p class="block_15">«Ama onu iki aydan beri sorguya çekiyorsun.»</p>

  <p class="block_15">Psikoloğun sesinin ifadesizliğine rağmen yine de gizli bir tehlike seziliyordu. «Bu işi kendin yapmak ister miydin?»</p>

  <p class="block_15">«Ah, yapma! Ne demek istediğimi biliyorsun.»</p>

  <p class="block_15">«Evet, belki de biliyorum...» Dr. Calvin ellerini sinirli sinirli ovuşturdu. «Bu iş kolay değil. Beyin’i şımartıyor ve belli etmeden ağzını arıyorum. Ne var ki bir sonuca varamadım. Beyin’in tepkileri normal olmadığı gibi cevapları... nedense tuhaf. Ama yine de can alıcı noktaya parmağımı basamıyorum. Gördüğün gibi ne terslik olduğunu anlayıncaya kadar çok dikkatli davranmamız gerekiyor. Hangi basit soru ya da sözün onu... çıldırtacağını bilemiyorum. O zaman Beyin hiçbir işe yaramayacak. Bu tehlikeyi göze alabilir misin?»</p>

  <p class="block_15">«Şey... Beyin Birinci Yasaya karşı gelemez.»</p>

  <p class="block_15">«Ben de öyle sanıyordum ama...»</p>

  <p class="block_15">Lanning şok geçirdi. «Bundan emin bile değilsin, öyle mi?»</p>

  <p class="block_15">«Artık hiçbir şeyden emin değilim, Alfred.»</p>

  <p class="block_15">Birdenbire alarm zilleri korkunç bir biçimde çalmaya başladı. Lanning titreyerek iletişim sistemini açtı. Birinin soluk soluğa açıkladığı haber donup kalmasına neden oldu.</p>

  <p class="block_15">Adam sonra, «Susan...» diye fısıldadı. «Duydun değil mi?... Gemi gitmiş. O iki uzmanı yarım saat önce gemiye gönderdim. Şimdi Beyin’i tekrar görmen gerekiyor.»</p>

  <p class="block_15">Susan Calvin sakin görünmek için kendini zorlayarak, «Beyin,» dedi. «Gemiye ne oldu?»</p>

  <p class="block_15">Beyin mutlulukla, «Benim yarattığım gemiyi mi soruyorsunuz, Miss Susan?» diye mırıldandı.</p>

  <p class="block_15">«Evet. Onu soruyorum. Gemiye ne oldu?»</p>

  <p class="block_15">«Ah, hiçbir şey olmadı. Gemiyi deneyecek olan iki uzman içeri girdiğinde her şey hazırdı. Onun için gemiyi gönderdim.»</p>

  <p class="block_15">«Ah... şey... çok güzel.» Psikolog zorlukla soluk alıyordu. «Onlara bir şey olmaz ya?»</p>

  <p class="block_15">«Hiç olur mu? Gayet iyiler, Miss Susan. Ben her şeyi hallettim. O çok güüü-zeel bir gemi!»</p>

  <p class="block_15">«Evet, Beyin, gemi gerçekten güzel. Ama o iki gence yetecek kadar yiyecek var mı? Rahat edebilecekler mi?»</p>

  <p class="block_15">«Bol yiyecek var.»</p>

  <p class="block_15">«Herhalde şok geçirdiler. Böyle bir şeyi beklemiyorlardı sanırım.»</p>

  <p class="block_15">Beyin bunu umursamadı bile. «Onlara bir şey olmaz. Bu ikisi için de ilginç bir yolculuk.»</p>

  <p class="block_15">«İlginç mi? Nasıl?»</p>

  <p class="block_15">Beyin sinsice, «Yalnızca ilginç,» dedi.</p>

  <p class="block_15">Lanning öfkeyle, «Susan,» diye fısıldadı. «Ona bu işte ölüm olup olmadığını sor. Tehlikeleri de.»</p>

  <p class="block_15">Susan Calvin’in suratı öfkeyle çarpıldı. «Konuşma!» Sonra titrek bir sesle Beyin’e, «Gemiyle iletişim kurabiliriz değil mi?» diye sordu.</p>

  <p class="block_15">«Ah telsizle ararsak sizi duyabilirler. Ben bunu sağladım.»</p>

  <p class="block_15">«Sağol. Şimdilik bu kadar.»</p>

  <p class="block_15">Lanning dışarı çıkar çıkmaz öfkeyle kadına çattı. «Ulu Galaksi adına, Susan! Bu olay duyulursa mahvoluruz. O iki genci getirtmemiz şart. Neden Beyin’e açık açık ölüm tehlikesi olup olmadığını sormadın?»</p>

  <p class="block_15">Susan bezgin bir tavırla, «Çünkü bunu doğrudan söylememem gerekiyor,» dedi. «Eğer Beyin bir ikilemle karşılaştıysa bu kesinlikle ölümle ilgili. Bundan söz edilirse makine tümüyle arızalanabilir. Şimdi, dinle. Beyin onlarla iletişim kurabileceğimizi söyledi. Herhalde onlar kontrolleri pek kullanamıyorlar. Beyin’in, gemiye uzaktan komuta ettiğini sanıyorum. Haydi, gel!»</p>

  <p class="block_15">Powell ancak bir süre sonra titreyerek kendini toplayabildi. Buz gibi kesilmiş dudaklarının arasından, «Mike,» diye fısıldadı. «Hızlandığımızı hissettin mi?»</p>

  <p class="block_15">Donovan boş boş bakıyordu. «Haa... Hayır... Hayır.» Sonra kızıl saçlı genç yumruklarını sıktı. Ani bir telaş ve güçle yerinden fırlayarak, kavisli, soğuk cama yaklaştı. Ama dışarıda yıldızlardan başka hiçbir şey yoktu.</p>

  <p class="block_15">Donovan döndü. «Greg, motorları biz içerideyken çalıştırıp bizi tuzağa düşürdüler sanırım. Bu işi o robotla birlikte ayarladılar. Gemiyi denemekten vazgeçeceğimizden korktular. Şimdi bu işi bize zorla yaptırıyorlar.»</p>

  <p class="block_15">Powell, «Sen neden söz ediyorsun?» dedi. «Gemiyi uçurmayı bilmedikten sonra bizi uzaya göndermeleri ne işlerine yarar? Bunu nasıl geri götürürüz? Hayır, bu gemi kendi kendine havalandı. Hem de hızlanmadan.» Ayağa kalkarak bölmede ağır ağır dolaşmaya başladı. Ayak sesleri maden duvarlara çarparak yankılanıyordu.</p>

  <p class="block_15">Genç adam anlamsız bir sesle, «Mike, bu şimdiye kadar karşılaştığımız durumların en karmaşığı,» diye konuştu.</p>

  <p class="block_15">Donovan acı acı, «Ah, hiç haberim yoktu,» dedi. «İyi ki söyledin! Tam eğlenmeye başladığım sırada gerçeği açıkladın.»</p>

  <p class="block_15">Powell bu sözlere aldırmadı. «Gemi hızlanmadı. Bundan da onun bilinen bütün prensiplerden daha farklı bir fizik kanununa göre uçtuğu anlaşılıyor.»</p>

  <p class="block_15">«Hiç olmazsa bizim bildiğimiz prensiplerden farklı bir şeye göre.»</p>

  <p class="block_15">«Bilinen her prensipten farklı bir kanuna göre. Elle kullanılacak kontrollerin erişebileceği bir motor yok. Belki bunlar bölmelerin altında gizli. Belki de duvarların bu kadar kalın olmalarının nedeni bu.»</p>

  <p class="block_15">Donovan, «Neler mırıldanıp duruyorsun?» diye sordu.</p>

  <p class="block_15">«Neden beni dinlemiyorsun? Ben diyorum ki, bu gemi elle kontrol edilecek biçimde yapılmamış. Bence gemi, uzaktan kumanda ediliyor.»</p>

  <p class="block_15">«Beyin tarafından mı?»</p>

  <p class="block_15">«Neden olmasın?»</p>

  <p class="block_15">«Yani Beyin bizi geri döndürünceye kadar burada kalacağız öyle mi?»</p>

  <p class="block_15">«Olabilir. Eğer öyleyse oturup bekleyelim. Beyin bir robot.</p>

  <p class="block_15">Onun için de Birinci Yasaya uymak zorunda. O bir insana zarar veremez.»</p>

  <p class="block_15">Donovan ağır ağır koltuğa oturdu. «Öyle mi dersin?» Dikkatle saçlarını bastırdı. «Dinle, uzay-çarpılmasıyla ilgili o saçma sapan şeyler Konsolide’nin robotunu mahvetti. O uzun saçlı bilginler de buna yıldızlar arası yolculukların insanları öldürmesinin neden olduğunu söylediler. Şimdi... hangi robota güveneceksin? Anladığım kadarıyla bizim robota da aynı bilgi verilmiş!»</p>

  <p class="block_15">Powell deli gibi bıyığını çekiştirip duruyordu. «Buraya bak, robotik konusunda hiçbir bilgin yokmuş gibi konuşma, Mike! Bir robotun Birinci Yasaya karşı gelmeye başlamasından önce pek çok ayrıntısının arıza yapması gerekir. O yüzden de makine mahvolmuş bir hurda yığınına dönüşür. Bütün bunların basit bir açıklaması olmalı.»</p>

  <p class="block_15">«Ah, tabii tabii. Şimdi uşağa söyle, beni sabah uyandırsın. Güzellik uykusuna yatmadan önce böyle basit şeylerle uğraşacak değilim.»</p>

  <p class="block_15">«Jüpiter adına, Mike! Neden yakınıyorsun? Beyin bizi koruyor. İçerisi ılık. Aydınlık. Havası var. Gemi saçını karıştıracak kadar bile hızlanmadı. Tabii saçlarının karışması mümkünse.»</p>

  <p class="block_15">«Öyle mi? Greg, sen galiba ‘memnun olma,’ dersleri aldın. Neredeyse Pollyanna’yı geçeceksin. Ne yiyeceğiz? Ne içeceğiz? Kaza olduğu takdirde hangi kapıdan çıkacağız? Hangi uzay elbiselerini giyeceğiz? Gemide bir tek banyo bile görmedim. Banyolarda bulunan o diğer şeyleri de. Evet, bizimle gerçekten çok iyi ilgileniyorlar.»</p>

  <p class="block_15">Donovan’ın konuşması birdenbire kesildi. Buna Powell neden olmadı. Duyulan ses ondan çıkmıyordu. Kimsenin sesi değildi bu. Etrafta yankılanıyordu. Görkemli ve korkutucuydu.</p>

  <p class="block_15">«GREGORY POWELL! M<span class="calibre1">ICHAEL DONOVAN! GREGORY</span> POWELL! MICHAEL DONOVAN! LÜTFEN ŞİMDİKİ YERİNİZİ BİLDİRİN! GEMİNİN KONTROLLERİNİ KULLANABİLİYORSANIZ LÜTFEN ÜSSE GERİ DÖNÜN! GREGORY POWELL! MICHAEL DONOVAN...»</p>

  <p class="block_15">Mesaj mekanik bir biçimde tekrarlanıyor ses düzgün aralıklarla kesiliyordu.</p>

  <p class="block_15">Donovan, «Bu ses nereden geliyor?» dedi.</p>

  <p class="block_15">«Bilmiyorum.» Powell heyecanlı bir fısıltıyla konuşmuştu. «Işıklar nereden geliyor? Bütün her şey nereden geliyor?»</p>

  <p class="block_15">«E, ona nasıl cevap vereceğiz?» Tekrarlanan ve gürültüyle yankılanan mesaj kesildiği zaman konuşabiliyorlardı ancak.</p>

  <p class="block_15">Duvarlar, düzgün kavisli maden bölmeler bomboştu.</p>

  <p class="block_15">Powell, «Bağırarak cevap verelim,» dedi.</p>

  <p class="block_15">Öyle de yaptılar. Kâh sırayla, kâh birlikte bağırdılar. «Yerimizi bilmiyoruz! Gemi kontrolümüzde değil! Çaresiz durumdayız!»</p>

  <p class="block_15">Sesleri yükselerek çatallaştı. Mekanik sesin tekrarladığı mesajın arasında şimdi çığlıklar ve küfürler duyuluyordu. Ama o soğuk ses hâlâ aynı cümleleri tekrarlıyor, tekrarlıyordu.</p>

  <p class="block_15">Donovan, «Bizi duymuyorlar,» diye inledi. «Gemide gönderme mekanizması yok. Yalnızca alıcı var.» Gözlerini körce duvardaki bir noktaya dikti.</p>

  <p class="block_15">Sonra o ses ağır ağır yumuşayarak hafifledi. Bir fısıltıya dönüştüğü zaman iki arkadaş tekrar bağırdılar. Ses kesildiğinde de. Artık ikisinin de sesi iyice boğuklaşıp kısılmıştı.</p>

  <p class="block_15">Powell on beş dakika kadar sonra, «Gel, gemiyi tekrar dolaşalım,» dedi. «Bir yerde yiyecek bir şeyler olmalı.» Sesi umutlu değildi. Hatta yenilgiyi kabul etmiş gibi davranıyordu.</p>

  <p class="block_15">Koridorda, biri sağa gitti, biri sola. Birbirlerinin ayak seslerini duyuyor, zaman zaman da koridorda karşılaşıyorlardı. O zaman birbirlerine öfkeyle bakıyor ve sonra yürümelerini sürdürüyorlardı.</p>

  <p class="block_15">Powell’in araştırmaları birdenbire sona erdi. Uzman aynı anda Donovan’ın sevinçle bağırdığını duydu.</p>

  <p class="block_15">Kızıl saçlı genç adam ulur gibi, ,«Hey, Greg!» diye bağırıyordu. «Bu gemide sıhhi tesisat varmış. Bunu nasıl fark etmedik?»</p>

  <p class="block_15">Donovan her yeri aradıktan beş dakika sonra Powell’i buldu. «Tabii duş yok ama...» Birdenbire boğulurcasına sustu. «Yemek...»diye inledi.</p>

  <p class="block_15">Bölme aşağıya doğru inmiş ve kavisli yere takılı iki raf ortaya çıkmıştı. Üst rafta çeşitli biçim ve boyda etiketsiz konserve tenekeleri vardı. Alt kattaki emaye kutuların hepsiyse aynı boydaydı. Donovan bacaklarını soğuk bir havanın sardığını hissetti. Alt rafta soğutma sistemi vardı.</p>

  <p class="block_15">«Nasıl?... Nasıl...»</p>

  <p class="block_15">Powell sertçe, «Burası daha önce böyle değildi,» dedi. «Ben kapıdan girerken bölme aşağıya doğru kaydı.»</p>

  <p class="block_15">Yemeğe başlamıştı bile. Konserve kutusu, yemeği kendi kendine ısıtan türdendi. Yanına bir kaşık da takılmıştı. Şimdi kuru fasulyenin sıcak kokusu çevreye yayılıyordu.</p>

  <p class="block_15">Donovan durakladı. «Yemek listesinde başka neler var?»</p>

  <p class="block_15">«Ne bileyim ben? Ne o, çok mu kibarlaştın?»</p>

  <p class="block_15">«Hayır ama bütün uzay gemilerinde fasulye yedim. Başka bir şeyi tercih ederdim..» Ellerini uzatıp durakladı. Sonra da elips biçimi bir kutuyu aldı. Yassı olduğu için içinde som balığı gibi nefis bir şey olabileceğini düşünüyordu. Kapağa uygun biçimde bastırınca açıldı.</p>

  <p class="block_15">Donovan, «Fasulye!» diye böğürdü. Ve hemen başka bir kutuya uzandı. Ama Powell onu pantolonundan tutarak geri çekti.</p>

  <p class="block_15">«Onu yemeye bak, oğlum. Burada belli miktarda yiyecek var. Gemide çok uzun süre kalabiliriz.»</p>

  <p class="block_15">Donovan somurtarak geri çekildi. «Yalnızca bu mu var? Fasulye mi?»</p>

  <p class="block_15">«Olabilir.»</p>

  <p class="block_15">«Alt raftakiler nedir?»</p>

  <p class="block_15">«Süt.»</p>

  <p class="block_15">Donovan öfkeyle bağırdı. «Sadece süt mü?»</p>

  <p class="block_15">«Öyle gözüküyor.»</p>

  <p class="block_15">İki arkadaş sessizce fasulye yiyip süt içtiler. Dışarı çıkarlarken bölme yukarıya doğru yükselerek o dolabımsı yeri kapattı. Şimdi madeni duvar dümdüzmüş gibi gözüküyordu.</p>

  <p class="block_15">Powell içini çekti. «Her şey otomatik. Her şey gerektiği gibi. Kendimi bugüne kadar böylesine çaresiz hissetmemiştim. Senin musluk nerede?»</p>

  <p class="block_15">«Tam şurada. İlk baktığımız zaman ortada yoktu.»</p>

  <p class="block_15">İki uzman on beş dakika sonra camlı buruna döndüler. Koltuklara oturarak sıkıntılı sıkıntılı birbirlerine baktılar.</p>

  <p class="block_15">Sonra Powell bölmedeki cetvele üzüntüyle bir göz attı. Burada hâlâ, ‘Parsek’ ve ‘1.000.000’ yazılıydı. Kadranın ibresi yine sıfırda duruyordu.</p>

  <p class="block_15">ABD Robot ve Makine Adamlar Şirketinin iç tarafındaki bürolardan birinde Alfred Lanning yorgun yorgun, «Cevap vermiyorlar...» diyordu. «Her tür dalga boyunu denedik. Genel, özel, kodlu, normal. Hatta şimdi kullandıkları esir-altından bile yararlanmaya çalıştık. Beyin hâlâ bir şey söylemiyor mu?» Bu son soruyu Dr. Calvin’e sormuştu.</p>

  <p class="block_15">Kadın kelimelere basa basa, «Geniş bilgi vermeye yanaşmıyor,» dedi. «Israr ettiğim takdirde de... şey... somurtuyor sanki... Oysa böyle bir şeyi başaramaması da gerekir... Somurtkan bir robot nerede görülmüş?»</p>

  <p class="block_15">Bogert, «Neler öğrendiğini bize anlatır mısın, Susan?» dedi.</p>

  <p class="block_15">«Pekâlâ! Beyin geminin tam anlamıyla kontrolünde olduğunu itiraf ediyor. Powell’le Donovan’ın güvenleri konusunda çok iyimser ama ayrıntıları açıklamıyor. Onu zorlamaktan çekiniyorum. Ancak onu sarsan şeyin yıldızlar arası sıçrama olduğunu sanıyorum. Ben konuyu açtığım zaman güldü. Kesinlikle! Başka bir hata var. Ama açık açık ancak o zaman anormalleşti.» Diğerlerine baktı. «Ben isteri krizini kastediyorum. Bu durumda konuyu hemen kapattım. Ona zarar vermediğimi umarım. Ancak böylece bir ipucu elde etmiş oldum. Bana on iki saat verin! Ben Beyin’i normal durumuna döndürebilirsem o da gemiyi geri getirir.»</p>

  <p class="block_15">Bogert çok sarsılmıştı. «Yıldızlar arası sıçrama!» Calvin’le Lanning aynı anda bağırdılar. «Ne oldu?» «Beyin’in motorla ilgili olarak verdiği rakamlar. Ah... Aklıma bir şey geldi.» Telaşla odadan fırladı.</p>

  <p class="block_15">Lanning onun arkasından bakıyordu. Sonra Calvin’e sert sert, «Sen kendi işini hallet, Susan,» dedi.</p>

  <p class="block_15">Bogert iki saat sonra heyecanlı heyecanlı konuşuyordu. «Beni dinle, Lanning, sorun şu. Gemi ışık hızı sınırlı olduğu için yıldızlar arasında bir anda sıçrama yapmıyor. Çarpılmış uzayda yaşam olanaksız. Madde ve enerjinin var olması. Bunun nasıl bir şey olduğunu bilmiyorum. Ama gerçek bu. Konsolide’nin robotunu da bu öldürdü.»</p>

  <p class="block_15">Donovan’ın yüzünden ne kadar yorgun olduğu anlaşılıyordu. «Sadece beş gün mü?»</p>

  <p class="block_15">«Evet, sadece beş gün. Bundan eminim.» Donovan mutsuzca çevresine bakındı. Camdan gözüken yıldızlar çok tanıdık ama son derecede de umursamazdılar. Dokunuldukları zaman duvarlar buz gibiydiler. Bir süre önce daha parlakmış gibi duran ışıklar şimdi duygusuzca parlıyorlardı. Kadrandaki ibre inatla sıfırda duruyordu. Donovan’ın ağzında fasulye tadı vardı ve bundan kurtulamıyordu.</p>

  <p class="block_15">Sıkıntıyla, «Yıkanmaya ihtiyacım var,» dedi.</p>

  <p class="block_15">Powell bir an başını kaldırdı. «Benim de öyle. Utanmana gerek yok. Tabii sütle banyo yapmak ister ya da su içmekten vazgeçersen...»</p>

  <p class="block_15">«Zaten eninde sonunda su içemeyeceğiz. Greg, bu yıldızlar arası yolculuk da neyin nesi?»</p>

  <p class="block_15">«Biliyorsan sen bana söyle! Belki yolumuza devam edip duracağız... Belki sonunda o noktaya erişeceğiz. Daha doğrusu iskeletlerimizin tozları erişecek... Beyin’in arızalanma nedeni bizim ölmemiz ihtimali değil mi?»</p>

  <p class="block_15">Donovan arkasını arkadaşına döndü. «Greg, düşünüyordum da... Durum çok kötü. Ortalıkta dolaşıp, kendi kendine konuşmaktan başka yapılacak bir şey yok. Uzayda kalan insanlarla ilgili hikâyeleri biliyorsun. Hepsi açlıktan ölmeden önce çıldırıyorlarmış. Bilmiyorum, Greg. Şu ışıklar iyice parlaklaştığından beri kendimi bir garip hissediyorum.»</p>

  <p class="block_15">Uzun bir sessizlik oldu. Sonra Powell’in tizleşmiş, hafif bir sesi duyuldu. «Ben de öyle! Sen neler hissediyorsun?»</p>

  <p class="block_15">Kızıl saçlı uzman döndü. «İçimde bir tuhaflık var. Kaslarım, sinirlerim gergin ama içimde bir şey gümbürdüyor sanki. Zorlukla soluyorum. Kımıldamadan duramıyorum.»</p>

  <p class="block_15">«Hım... Titreşim hissediyor musun?»</p>

  <p class="block_15">«Ne demek istiyorsun?»</p>

  <p class="block_15">«Biraz otur ve dinle. İnsan bunu işitmiyor ama hissediyor. Sanki bir yerde bir şey gümbürdüyor ve bütün gemiyi titretiyor. Sen de bunu hissediyorsun. Dinle...»</p>

  <p class="block_15">«Evet... Evet. Sence bu nedir, Greg? Bu bizimle mi ilgili?»</p>

  <p class="block_15">«Olabilir.» Powell bıyığını ağır ağır düzeltti. «Ama geminin motorları da olabilir. Belki de hazırlanıyor.»</p>

  <p class="block_15">«Neye?»</p>

  <p class="block_15">«Yıldızlar arasında sıçrama yapmaya. Belki o an yaklaşıyor. Bunun nasıl bir şey olduğunu da Tanrı bilir.»</p>

  <p class="block_15">Donovan bir an düşündü sonra da öfkeyle, «Madem öyle bırakalım gemi bildiğini yapsın!» dedi. «Ama keşke onunla savaşabilseydik. Oturup beklemek gurur kırıcı bir şey.»</p>

  <p class="block_15">Powell bir saat kadar sonra koltuğun dirsek dayanılacak kısımlarına koyduğu ellerine bakarak, sakin ama donmuş gibi bir tavırla, «Duvarı yokla, Mike,» dedi.</p>

  <p class="block_15">Donovan arkadaşının dediğini yaptı. «İnsan sarsıldığını hissedebiliyor, Greg.»</p>

  <p class="block_15">Sanki yıldızlar bile bulanıklaşmalardı. Sanki duvarların arkasında bir yerde dev bir makine çalışıyor ve o dev sıçrama için enerji topluyordu.</p>

  <p class="block_15">Sonra her şey aniden oldu. Acı vererek. Powell kaskatı kesildi. Neredeyse koltuğundan fırlıyordu. Donovan’a baktı ve sonra da gözleri karardı. En son Donovan’ın hafifçe bağırdığını duydu. Powell’in içinde bir şey kıvrılıp büküldü ve gitgide genişleyip kalınlaşan bir buz tabakasıyla savaşmaya çalıştı.</p>

  <p class="block_15">Bir şey kopup can acısı ve göz kırpıp titreşen ışıkların arasında döndü. Düştü... ...ve döndü, ...yuvarlandı, ...sessizleşti.</p>

  <p class="block_15">Ölümdü bu.</p>

  <p class="block_15">Bu duygu ve hareket olmayan bir dünyaydı. Hiçbir şeyi algılamayan, cılız bir bilinç hâli. Karanlık, sessizlik ve şekilsiz mücadeleden oluşan bir bilinç...</p>

  <p class="block_15">Daha çok sonsuzluğu algılıyordu.</p>

  <p class="block_15">Benliği incecik, kısacık beyaz bir ipliğe dönüşmüştü... üşüyor ve korkuyordu.</p>

  <p class="block_15">Sonra o sözler duyuldu. Çok yumuşak bir sesti bu ve çevrede gürültüyle yankılanıyordu. Gökgürültüsünü andırıyor ve Powell’in etrafını sarıyordu.</p>

  <p class="block_15">«Son zamanlarda tabutunuz size uymuyor mu? O halde neden Suratsız Kadavranın genişleyebilen tabutlarını denemiyorsunuz? Bu tabutlar vücudun kıvrımlarına uyacak biçimde, bilimsel prensiplere uyularak yapılmışlardır. Ayrıca B1 vitaminiyle de zenginleştirilmişlerdir. Rahat etmek istiyorsanız Kadavra’nın tabutlarını kullanın. Unutmayın... siz... çok... çok uzun bir süre... ölü kalacaksınız!»</p>

  <p class="block_15">Bu tam olarak bir ses sayılmazdı. Neyse ki gürültülü fakat kaypak bir fısıltıyla sona erdi.</p>

  <p class="block_15">Powell’de simgeleşen o beyaz iplikçik çevresinde var olan hayali zaman dalgalarına karşı savaşmaya çalıştı... Sonra yüz milyon soprano ses, yüz milyon hayali bir çığlık atınca çöktü kaldı.</p>

  <p class="block_15">«Sen öldüğün zaman çok sevineceğim, seni gidi ahlaksız!» «Sen öldüğün zaman çok sevineceğim, seni gidi ahlaksız!» «Sen öldüğün...»</p>

  <p class="block_15">Şiddetli ses helezonlar çizerek yükseldi ve sonra duyulama-yan süpersonik bir gürültüye dönüştü. Sonra ötede...</p>

  <p class="block_15">Beyaz iplikçik acıyla zonkluyor, titriyordu. Sessizce çabalıyordu...</p>

  <p class="block_15">Sesler sıradandı. Ama bir sürü gırtlaktan çıkıyor, sanki bir kalabalık konuşuyordu. Dalgalanan bir güruh Powell’in içinden, önünden ve üzerinden hızla geçti. Geride birkaç kelimecik kaldı.</p>

  <p class="block_15">«Seni neden yakaladılar, oğlum? Berbat haldesin...»</p>

  <p class="block_15">«...korkunç bir ateş sanırım. Ama bu olay...»</p>

  <p class="block_15">«...Cennete eriştim, Aziz Peter...»</p>

  <p class="block_15">«Yok yahu! O beni dinler. Onunla az iş yapmadım...»</p>

  <p class="block_15">«Hey, Sam, buraya gel...»</p>

  <p class="block_15">«Avukatın var mı, ahbap? İblisin dediğine göre...»</p>

  <p class="block_15">«Gidiyor musun, dostum cin? Benim randevum şe...»</p>

  <p class="block_15">Bu arada o ilk ses bütün gürültüyü boğarak yankılanıyordu.</p>

  <p class="block_15">«ÇABUK OLUN! ÇABUK! ÇABUK! Kemiklerinizi kımıldatın, bizi bekletmeyin... Sırada daha çok kimse var. Belgelerinizi hazırlayın. Üzerlerinde Peter’in damgası olması gerektiğini de unutmayın. Sonra uygun giriş kapısında olup olmadığınızı kontrol edin. Herkese yetişecek kadar ateş var. Hey, sen... SEN, ORADAKİ! HEMEN SIRAYA GİR YOKSA...»</p>

  <p class="block_15">Powell olan o beyaz iplikçik bu bağırış karşısında hemen geriledi. Sanki onu işaret eden parmak vücuduna saplanmıştı. Sesler yükselerek bir gökkuşağına dönüştü ve parçaları Powell’in zonklayan kafasına yağdı.</p>

  <p class="block_15">Powell yine koltuğundaydı ve titriyordu.</p>

  <p class="block_15">Donovan’ın gözleri açıldı ve sonra iyice irileşti. Camlaşmış gibiydi bu mavi gözler.</p>

  <p class="block_15">Kızıl saçlı adam hıçkırır gibi, «Greg...» diye fısıldadı. «Sen öldün mü?»</p>

  <p class="block_15">«Ben... kendimi ölmüş gibi hissettim.» Powell kendi gıcırtılı sesini tanımadı.</p>

  <p class="block_15">Donovan ayağa kalkmaya çalışıyor ama bunu başaramıyordu. «Şimdi sağ mıyız? Yoksa dahası da mı var?»</p>

  <p class="block_15">«Ben... kendimi sağmış gibi hissediyorum.» Powell’in sesi hâlâ boğuktu. Genç adam merakla ekledi. «Sen... öldüğün sırada bir şeyler duydun mu?»</p>

  <p class="block_15">Donovan durakladı, sonra da, «Evet,» der gibi başını ağır ağır salladı. «Ya sen?» ,</p>

  <p class="block_15">«Evet... Tabutlarla ilgili reklam duydun mu?... Sonra şarkı söyleyen kadınları... ve cehenneme girmek için sıraya giren insanları? Onları duydun mu?»</p>

  <p class="block_15">Donovan, «Hayır,» dedi. «Ben bir tek ses duydum...»</p>

  <p class="block_15">«Çok yüksek miydi bu?»</p>

  <p class="block_15">«Hayır. Yumuşak ama öfkeliydi. Sanki parmak uçlarını törpülüyor ve vaaz ediyordu. Cehennem ateşiyle ilgiliydi bu. Çekilecek azapları anlatıyordu... Bir keresinde buna benzer bir vaaz dinlemiştim... Hemen hemen.» Donovan terlemeye başlamıştı.</p>

  <p class="block_15">İki arkadaş burundaki camdan içeriye sönük güneş ışıklarının girdiğini fark ettiler. Ama mavimsi beyazdı. Işığın uzaklardaki, bezelye kadar gözüken kaynağı da Dünya’nın o eski güneşi değildi.</p>

  <p class="block_15">Powell titreyen parmağıyla o tek kadranı işaret etti. İbre şimdi gururla 300.000’in üzerinde duruyordu. Üç yüz bin parseki gösteriyordu yani.</p>

  <p class="block_15">Powell, «Mike,» dedi. «Bu yanlış değilse... artık Galaksiden çıktık demektir.»</p>

  <p class="block_15">Donovan, «Tanrım...» diye fısıldadı. «Greg! Güneş Sisteminden çıkan ilk insanlar biz olacağız.»</p>

  <p class="block_15">«Evet! Tamam. Güneşten kaçmayı başardık. Galaksiden de. Bu bütün insanlık için özgürlük anlamına geliyor. Var olan her yıldıza yayılma özgürlüğü. Milyonlarca, milyarlarca, trilyonlarca yıldıza.» Sonra üzüntüyle durakladı. «Ama geri nasıl döneceğiz, Mike?»</p>

  <p class="block_15">Donovan bitkince güldü. «Ah, bu kolay. Bizi buraya gemi getirdi, yine o geri götürecek. Ben gidip biraz daha fasulye yiyeceğim.»</p>

  <p class="block_15">«Ama, Mike. Bir dakika, bir dakika! Gemi bizi buraya getirdiği gibi geri götürürse...»</p>

  <p class="block_15">Donovan durakladı ve sonra koltuğuna çöktü.</p>

  <p class="block_15">Powell sözlerini tamamladı, «... o zaman... tekrar ölmemiz gerekecek, Mike.»</p>

  <p class="block_15">Donovan, «Eh,» diye içini çekti. «Ne yapalım, gerekiyorsa ölürüz. Hiç olmazsa sürekli değil. Hemen hemen.»</p>

  <p class="block_15">Susan Calvin şimdi ağır ağır konuşuyordu. Kadın altı saat boyunca Beyin’i yavaşça sıkıştırmış ama bir başarı elde edememişti. Aynı sözleri tekrarlamaktan ve dolambaçlı biçimde konuşmaktan yorulmuştu. Her şeyden de bıkmıştı.</p>

  <p class="block_15">«Şimdi, Beyin, bir şey daha var. Bana basit bir cevap vermek için özel bir çaba göstermelisin. Şu yıldızlar arası sıçrama konusunu iyice kavradın mı? Yani onlar çok uzaklara mı gidecekler?»</p>

  <p class="block_15">«İstedikleri kadar uzağa gidecekler, Miss Susan. Ah, uzaydaki çarpıklıktan geçmek kolay değil.»</p>

  <p class="block_15">«Onlar, diğer tarafa geçtikleri zaman ne görecekler?»</p>

  <p class="block_15">«Yıldızları filan. Ne göreceklerini sanıyorsunuz?»</p>

  <p class="block_15">Calvin dayanamadı. «Yaşıyor olacaklar değil mi?»</p>

  <p class="block_15">«Tabii!»</p>

  <p class="block_15">«Ve yıldızlar arası sıçrama onlara bir zarar vermeyecek?» Beyin sesini çıkarmayınca Dr. Calvin dondu kaldı. Tamam! Kadın önemli noktaya parmağını basmıştı. Susan Calvin çok hafif bir sesle, «Beyin,» diye yalvardı. «Beni duyuyor musun, Beyin?»</p>

  <p class="block_15">Beyin hafif ve titrek bir sesle cevap verdi. «Soruyu cevaplamam şart mı? Yani yıldızlar arası sıçramayla ilgili olanı?</p>

  <p class="block_15">«İstemiyorsan cevap verme, ama bu ilginç olurdu... yani cevaplamak isteseydin.» Dr. Calvin neşeli bir tavır takınmaya çalıştı.</p>

  <p class="block_15">«Ahhh... Siz her şeyi berbat edeceksiniz!»</p>

  <p class="block_15">Psikolog birdenbire yerinden fırladı. Yüzündeki ifade her şeyi kavradığını açıklıyordu. Kadın, «Ah, Tanrım...» diye inledi. «Ah, Tanrım...»</p>

  <p class="block_15">Saatler ve hatta günler boyunca süren o gerginlikten kurtulmuştu. Kadın daha sonra Lanning’e, «Bana inan,» dedi. «Her şey yolunda. Şimdi beni yalnız bırak. Gemi sağ salim içindeki insanlarla doğru dürüst geri dönecek. Şimdi dinlenmek istiyorum. Dinleneceğim! Haydi, git artık.»</p>

  <p class="block_15">Gemi Dünya’ya ayrıldığı zamanki gibi sessiz ve sağlam döndü. Eski yerine indi ve ana kapı açıldı. İki adam dikkatle dışarı çıkarak sakallı çenelerini kaşıdılar.</p>

  <p class="block_15">Sonra kızıl saçlı olanı ciddi bir tavırla ağır ağır eğildi ve beton yeri sesli sesli öptü.</p>

  <p class="block_15">İki arkadaş ellerini sallayarak toplanmaya başlayan meraklılardan dağılmalarını istediler. Yaklaşan ambulanstan ellerinde bir sedyeyle fırlayan hevesli iki görevliye de buna gerek olmadığını söylediler.</p>

  <p class="block_15">Powell, «En yakındaki duş nerede?» diye sordu.</p>

  <p class="block_15">İki arkadaşı alıp götürdüler.</p>

  <p class="block_15">İlgililerin hepsi büyük bir masanın çevresinde toplandılar. ABD Robot ve Makine Adamlar Şirketinin beyinleri bir toplantı yapıyorlardı.</p>

  <p class="block_15">Powell’le Donovan ilginç hikâyelerini heyecanla anlattılar. Sözleri sona erdiğinde derin bir sessizlik oldu.</p>

  <p class="block_15">Sonra Susan Calvin bu sessizliği bozdu. Aradan geçen bir-kaç gün içerisinde o eski soğuk ve biraz da alaylı sakinliğine kavuşmuştu. Ama yine de utandığı seziliyordu.</p>

  <p class="block_15">«Açıkçası suç bende. Her şeyden ben sorumluyum. Beyin’e bu problemi ilk açıkladığımız zaman ona ikilem yaratabilecek her bilgiyi hemen reddetmesinin önemli olduğunu uzun uzun anlattım. İçinizden bazılarının bunu anımsadıklarını umarım. Bu konuşmalarım sırasında, ‘İnsanların ölmesi seni heyecanlandırmasın...’ türünden bir şeyler söyledim. ‘Bu bizim için önemli değil. Sen yalnızca sayfayı geri ver ve olayı unut.’»</p>

  <p class="block_15">Lanning, «Hım...» dedi. «Sonra ne oldu?»</p>

  <p class="block_15">«Bu çok açık. Beyin’e yıldızlar arası sıçramanın minimum sürecini gösteren denklemler verildi. Bu insanların öleceği anlamına geliyordu. Konsolide’nin robotu da bu yüzden bozulmuştu. Ancak ben Beyin’le konuşurken ölümün önemini azaltmıştım. Tam anlamıyla değil tabii. Çünkü Birinci Yasa hiçbir zaman çiğnenemez. Ama yaptıklarım yeterli oldu ve Beyin bu sayede denkleme ikinci kez bakabildi. Böylelikle yeteri kadar zamanını verebildi ve böylece o sürecin sonunda insanların tekrar canlanacaklarını da anladı. Geminin madde ve enerjisi de tekrar var olacaktı. Yani bu ‘ölüm’ tümüyle geçici bir fenomendi. Anlıyor musunuz?» Dr. Calvin çevresine bakındı. Hepsi de dikkatle onu dinliyorlardı. Psikolog konuşmasını sürdürdü. «Beyin bu yüzden durumu kabul etti ama yine de sarsıldı. Geçici olan ve önemli sayılmayan bir ölüm bile dengesinin hafifçe bozulmasına yetti.» Yine durdu ve çok alçak bir sesle ekledi. «Beyin aniden şakacı bir varlık halini aldı. Bu onun için bir tür kaçıştı. Gerçeklerden biraz olsun kaçmak için bir yoldu. Bu yüzden Beyin şakalar yapmaya başladı... Eşek şakaları yapmaya!»</p>

  <p class="block_15">Powell’le Donovan ayağa fırladılar.</p>

  <p class="block_15">Powell, «Ne?» diye bağırdı.</p>

  <p class="block_15">Donovan ise fikrini çok daha renkli bir biçimde açıkladı.</p>

  <p class="block_15">Dr. Calvin, «Evet,» dedi. «Beyin, sizi korudu, gerekenleri yaptı. Ama sizin kontrolleri kullanmanız imkânsızdı. Çünkü onlar size göre yapılmamışlardı. Bizim şakacı Beyin için hazırlanmışlardı o kontroller. Size telsizle erişebiliyorduk ama bize cevap vermeniz olanaksızdı. Yiyecek ve içeceğiniz boldu ama fasulye ve sütten başka bir şey yoktu. Sonra bir bakıma öldünüz... Ve yeniden doğdunuz... Ama ölüm süreciniz... şey... ilginç bir hale sokuldu.</p>

  <p class="block_15">Beyin’in bunu nasıl başardığını öğrenmek isterdim. Bu Beyin’in en müthiş eşek şakasıydı. Ama niyeti kötü değildi.»</p>

  <p class="block_15">Donovan, «Niyeti kötü değil miydi?» diye inledi. «Ah, keşke o sevimli yavrucağın boynu olsaydı da kırsaydım!»</p>

  <p class="block_15"><span class="calibre1">Lanning onu susturmak için elini kaldırdı. «Pekâlâ. Berbat bir olaydı bu ama artık sona erdi. Şimdi ne yapacağız?»</span></p>

  <p class="block_15">Bogert usulca, «Uzay-çarpıklığından yararlanan motorun geliştirilmesi bize düşüyor,» dedi. «O sıçrama sürecini kısaltmanın bir yolu olmalı. Eğer varsa... süper robotu olan tek şirket biziz. Onun için de bu yolu bizim herkesten önce bulmamız şart. Sonra... ABD Robot yıldızlar arası yolculukların yapılmasını sağlar, insanlık da Galakside bir imparatorluk kurabilir.»</p>

  <p class="block_15">Lanning, «Konsolide ne olacak?» diye sordu.</p>

  <p class="block_15">Donovan hemen söze karıştı. «Hey! Ben bir öneride bulunmak istiyorum! Konsolide Şirketi, ABD Robotun başına büyük bir dert sardı ama durum bekledikleri kadar kötüleşmedi. Hatta her şey iyi sonuçlandı. Ama Konsolide, hiç de ‘iyi niyetli’ <span class="calibre1">diye tanımlanacak gibi davranmadı.</span> Tabii bunun cezasını da en çok Greg’<span class="calibre1">le ben çektik. Eh, madem bizden bir cevap istediler öyleyse alacaklar. Gemiyi onlara yollayın ve garanti de verin. O zaman ABD Robot onlardan hem iki yüz bin doları, hem de yapım masraflarını alır. Tabii Konsolide uzmanları gemiyi</span> deneyecekler. Belki o zaman Beyin’in, normale dönmeden önce onlarla biraz eğlenmesini sağlarız.»</p>

  <p class="block_15">Lanning ciddi ciddi, «Bu bana çok uygun gözüktü,» dedi.</p>

  <p class="block_15">Bogert de, «Ayrıca bu anlaşmaya da çok uyuyor,» diye ekledi.</p>

  <p class="block_1">&nbsp;</p>
</body>
</html>
