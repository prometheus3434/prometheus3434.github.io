<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>ULU C</title>
</head>

<body>
  <h1><a id="a59"></a>ULU C</h1>

  <p>Sorular ona gitme zamanı gelmeden hemen önce söylendi. Walter Kent onu diğerlerinden ayırıp bir kenara çekti. Ellerini Meredith&rsquo;in omuzlarına koyarak dikkatle yüzüne baktı.</p>

  <p>&ldquo;Kimsenin geri dönmediğini unutma. Eğer geri gelirsen sen ilk olacaksın. Elli yıldır geri gelen ilk kişi.&rdquo;</p>

  <p>Tim Meredith gergindi, utanmıştı ama Kent&rsquo;in sözlerine minnettar bir halde başını salladı. Ne de olsa Kent Kabile reisiydi, çelik grisi saçları ve sakallan olan etkileyici yaşlı bir adamdı. Sağ gözünün üzerinde bir bant vardı, kemerinde herkesin aksine tek bıçak yerine iki bıçak taşıyordu. Edebiyat bilgisi de olduğu söyleniyordu.</p>

  <p>&ldquo;Yolculuk bir günden biraz fazla sürüyor. Sana bir tabanca veriyoruz. Mermi de var, ama kaçının işe yaradığını kimse bilmiyor. Yiyeceğin yanında mı?&rdquo;</p>

  <p>Meredith paketini karıştırdı. Bir anahtarın bağlı olduğu teneke bir kutu çıkardı. &ldquo;Bu yeter sanırım" dedi kutuyu evirip çevirerek.</p>

  <p>&ldquo;Ya su?"</p>

  <p>Meredith matarasını tıngırdattı.</p>

  <p>&ldquo;İyi.&rdquo; Kent genç adamı inceledi. Meredith deri çizme, hayvan derisinden palto ve tozluk giyiyordu. Başını paslı metal bir miğfer koruyordu. Boynundaki ham deri ipin ucunda bir dürbün sallanıyordu. Kent, Meredith&rsquo;in ellerini örten kalın eldivenlere dokundu. "Bu kalan son çiftti" dedi. "Bir daha aynılarını görmeyeceğiz.&rdquo;</p>

  <p class="p22"><span class="t26">&nbsp;</span></p>

  <p>"Onları bırakayım mı?&rdquo;</p>

  <p>&ldquo;Onların da senin de geri geleceğinizi umalım.&rdquo; Kent onu kolundan tutup kimsenin onları duymaması için diğerlerinden biraz uzaklaştırdı. Kabilenin geri kalanı, kadınlar, çocuklar ve erkekler Sığınak&rsquo;ın ağzında sessizce durmuş izliyorlardı. Sığınak betondandı, zaman zaman kesilen direklerle güçlen derilmişti. Çok uzun zaman önce geçmişte bir kez ağzından aşağı yapraklar ve dallardan oluşan bir ağ sarkıyordu, ama kablolar aşınıp koptuğunda her şey çürümüştü. Zaten bugünlerde gökyüzünde küçük bir beton yuvarlağı, kabilenin yaşadığı büyük yeraltı dehlizlerinin girişini fark edecek hiçbir şey yoktu.</p>

  <p>"Şimdi&rdquo; dedi Kent. &ldquo;Üç soru.&rdquo; Meredith&rsquo;e yaklaştı. &ldquo;Belleğin güçlü müdür?"</p>

  <p>&ldquo;Evet" dedi Meredith.</p>

  <p>&ldquo;Kaç kitap var ezberinde?&rdquo;</p>

  <p>"Bana yalnızca altı kitap okundu" diye mırıldandı Meredith. "Ama hepsini biliyorum."</p>

  <p>"Bu yeterli. Şimdi dinle. Bu soruları bir yıl boyunca kararlaştırdık. Ne yazık ki yalnızca üç tane sorabiliriz, bu nedenle titizlikle seçim yaptık.&rdquo;</p>

  <p>Böyle diyerek sorulan Meredith&rsquo;in kulağına fısıldadı.</p>

  <p>Sonrasında sessizlik oldu. Meredith soruları düşündü, zihninde evirip çevirdi. &ldquo;Ulu C bunlara cevap verebilecek mi sizce?&rdquo; dedi en sonunda.</p>

  <p>&ldquo;Bilmiyorum. Zor sorular.&rdquo;</p>

  <p>Meredith başını salladı. "Öyle. Dua edelim."</p>

  <p>Kent omzunu sıvazladı. &ldquo;Pekâlâ. Yola çıkmaya hazırsın. Eğer her şey yolunda giderse iki gün içinde burada olacaksın. Seni izliyor olacağız. İyi şanslar evlat."</p>

  <p class="p22"><span class="t26">&nbsp;</span></p>

  <p>&ldquo;Sağ olun&rdquo; dedi Meredith. Yavaşça diğerlerinin yanına döndü. Bill Gustavson hiçbir şey söylemeden gözleri heyecanla parlayarak ona tabancayı verdi.</p>

  <p>&ldquo;Bir pusula" dedi John Page kadınının yanından ayrılarak. Meredith&rsquo;e küçük bir askeri pusula uzattı. John Page&rsquo;in komşu kabileden kaçırılmış esmer kadını Meredith&rsquo;e cesaret verici bir biçimde gülümsedi.</p>

  <p>"Tim!&rdquo;</p>

  <p>Meredith döndü. Anne Fry ona doğru koşuyordu. Uzanıp kızın ellerini yakaladı.</p>

  <p>&ldquo;İyi olacağım" dedi. "Merak etme.&rdquo;</p>

  <p>&ldquo;Tim." Kız vahşi gözlerle ona baktı. &ldquo;Tim, dikkatli ol. Olur mu?&rdquo;</p>

  <p>&ldquo;Elbette.&rdquo; Sırıtarak beceriksizce elini gür kısa saçlarının arasından geçirdi. "Geri döneceğim."</p>

  <p>Ama kalbinde bir soğukluk, katılaşan bir buz parçası vardı sanki. Ölüm korkusu. Aniden kızdan uzaklaştı. &ldquo;Hoşça kalın" dedi herkese.</p>

  <p>Kabile dönüp ondan uzaklaşmaya başladı. Yalnızdı. Gitmekten başka yapacak bir şey yoktu. Üç sorunun üzerinden bir kez daha geçti. Neden onu seçmişlerdi? Ama birinin gidip sorması gerekiyordu. Açıklığın ucuna doğru yürüdü.</p>

  <p>&ldquo;Güle güle&rdquo; diye bağırdı oğullarıyla birlikte duran Kent.</p>

  <p>Meredith elini salladı. Bir an sonra eli bıçağında, pusulasını sıkı sıkı göğsüne bastırarak ormana daldı.</p>

  <p>Bıçağını sağa sola sallayıp yolunu kapatan dalları ve sürüngen bitkileri keserek düzenli bir tempoda yürüdü. Zaman zaman önündeki otların arasında büyük böcekler kaçışıyordu. Bir keresinde yumruğu büyüklüğünde bir kın kanatlı gördü.</p>

  <p class="p22"><span class="t26">&nbsp;</span></p>

  <p>Kırılma&rsquo;dan önce böyle şeyler var mıydı? Muhtemelen hayır. Ezberlediği kitaplardan birinde Kırılma&rsquo;dan önce yeryüzündeki canlı türlerini öğrenmişti. Büyük böceklerle ilgili bir şey hatırlamıyordu. Hayvanlar sürüler halinde besleniyor ve düzenli olarak öldürülüyor diye hatırlıyordu. Kimse avlanmıyor ya da tuzak kurmuyordu.</p>

  <p>O gece bir beton parçasında artık yerinde olmayan binalardan birinin temelinde kamp kurdu.</p>

  <p>İki kez yakınlarında dolaşan bir şeylerin sesini işiterek uyandı, ama yaklaşan bir şey olmadı, güneş tekrar doğduğunda ise sağsalim uyandı. Kumanya kutusunu açıp yemek yedi. Sonra eşyalarını toplayarak yola devam etti. Gün ortasına doğru belindeki sayaç kaygı verici bir şekilde tıkırdamaya başladı. Durdu, derin derin soluyarak düşündü.</p>

  <p>Kalıntılara yaklaştığına kuşku yoktu. Bundan böyle sürekli olarak radyasyon birikintileri olmasını bekleyebilirdi. Sayaca dokundu. Yararlı bir aletti. En sonunda dikkatle yürüyerek kısa bir mesafe katetti. Tıkırtı kesildi, birikintiyi geride bırakmıştı. Sürüngen bitkilerin arasından kendine yol açarak bir yokuşu tırmandı. Yüzüne doğru yükselen kelebek sürüsünü ellerini sallayarak uzaklaştırdı. Yamacın tepesine ulaştığında durup dürbünü gözlerine kaldırdı.</p>

  <p>Çok uzakta uçsuz bucaksız yeşil bir alanın ortasında siyah bir leke vardı. Yanmış bir alan.</p>

  <p>Erimiş metal ve betondan oluşan harap olmuş büyük bir kuşak. Soluğunu tuttu. Burası kalıntılardı, yaklaşıyordu. Hayatında ilk kez bir kentin kalıntılarını, bir zamanlar binalar ve caddeler olan sütunlarla enkazı gerçek anlamda ilk kez görüyordu. Aklına çılgınca bir düşünce girdi bir an. İlerlemek yerine saklanabilirdi! Çalıların arasına yatıp bekleyebilirdi. Sonra herkes öldüğünü düşündüğünde, kabile izcileri geriye döndüğünde gizlice kuzeye gidebilir, onları geride bırakıp uzaklaşabilirdi.</p>

  <p>Kuzey. Orada bir başka kabile vardı, daha <span class="t22">büyük</span> bir kabile. Onlarla güvende olurdu. Onu bulabilmelerinin imkânı yoktu. Hem zaten kuzey kabilesinin bombaları ve bakteri küreleri vardı. Eğer onlara ulaşabilirse...</p>

  <p>Hayır. Derin titrek bir soluk aldı. Hata yapıyordu. Bu yolculuğa gönderilmişti. Her yıl onun şimdi yaptığı gibi bir genç dikkatle oluşturulmuş üç soruyla giderdi. Bunlar zor sorulardı. Hiç kimsenin cevabını bilmediği sorular. Soruların üzerinden bir kez daha geçti. Ulu C onları cevaplayabilecek miydi? Üçünü birden? Ulu C&rsquo;nin her şeyi bildiği söylenirdi. Yüz yıldır büyük, yıkık evinde sorulan cevaplamıştı. Eğer o gitmezse, eğer hiçbir genç gönderilmezse... Ürperdi. Bu önceki gibi ikinci bir Kırılma&rsquo;ya yol açardı. Bir kez yapmıştı, tekrar yapabilirdi. Devam etmekten başka seçeneği yoktu.</p>

  <p>Meredith dürbününü indirdi. Yamaçtan aşağı inmeye başladı. Yanından iri, gri bir fare geçti. Hemen bıçağını çekti, ama fare yoluna devam etti. Fareler, bu kötüydü işte. Fareler mikrop taşırdı.</p>

  <p>Yarım saat sonra sayacı bu kez çılgın bir telaşla tıkırdamaya başladı. Geri çekildi. İlerledi, henüz otların bürümediği geniş bir enkaz çukuru, bombanın açtığı bir krater vardı. Çevresinden dolaşması daha iyi olacaktı. Bir kenarından yavaşça ve temkinle yürüyerek ilerledi. Sayaç bir kez tıkırdadı. Vızıldayan mermiler gibi hızla attı. Sonra sessizlik. Güvendeydi.</p>

  <p>Günün ilerleyen saatlerinde kumanyasından biraz daha yemek yiyip matarasından su içti. Uzun sürmeyecekti. Gece olmadan orada olurdu. Yıkık sokaklardan aşağı, onun evi olan geniş taş ve sütun yığınına doğru yürüyecekti. Basamakları çıkacaktı. Her şey ona defalarca anlatılmıştı.</p>

  <p>Sığınaktaki haritada her taş dikkatle kaydedilmişti. Oraya, Ulu C'nin evine giden sokağı ezbere biliyordu. Büyük kapıların nasıl yüzleri kırık ve yarılmış yerde yattığını biliyordu. İçerdeki karanlık ve boş koridorların nasıl görüneceğini biliyordu. Geniş odaya, örümceklerin, yarasaların ve yankılanan seslerin odasına geçecekti. Ve o orada olacaktı. Ulu C. Sessizce, soruların gelmesini bekliyor olacaktı. Üç - yalnızca üç soru. Onları dinleyecekti. Sonra ölçüp biçecek, derin derin düşünecekti. İçinde yanıp sönecek ve vızıldayacaktı. Parçalar, kollar, şalterler ve bobinler hareket edecekti. Röleler açılıp kapanacaktı. Cevaplan bilecek miydi?</p>

  <p>İlerlemeye devam etti. Çok ilerde sık ormanlık arazinin millerce ötesinde kalıntıların ana hatları giderek büyüdü.</p>

  <p>Kayalık bir tepenin kenarından tırmanıp bir zamanlar kentin olduğu yere baktığında güneş batmaktaydı. Kemer ışığını alıp açtı. Işık azalıp titredi, içindeki küçük piller neredeyse bitmişti. Yine de yıkık sokakları ve taş yığınlarını görebiliyordu. Büyükbabasının yaşadığı kentin kalıntıları. Büyük kayalardan aşağı inip gürültüyle aşağı atladı. Sayacı öfkeyle tıkırdıyordu, ama ona aldırış etmedi. Başka bir giriş yoktu. Burası tek yoldu. Diğer tarafta bir cüruf duvarı yolu kapatıyordu. Derin soluklar alarak yavaşça yürüdü. Alacakaranlıkta taşlara birkaç kuş tünedi, arada sırada bir kertenkele kayarak bir yarıkta kayboluyordu. Burada bir tür yaşam vardı. Binaların kalıntıları ve iskeletleri arasında sürünmeye uyum sağlamış kuşlar ve kertenkeleler. Ama bu yöne başka hiçbir şey gelmezdi, ne kabileler ne de büyük hayvanlar. Çoğu canlılar, vahşi köpekler bile buradan uzak dururdu. Nedenini anlayabiliyordu. Zayıf ışığını sağa sola tutarak ilerledi. Yeraltı sığınağının bir bölümü olan ağzı açık bir çukurun etrafından dolaştı. Her iki yanında namluları eğri büğrü parçalanmış silahlar tüm çıplaklığıyla yükseliyordu. Meredith hiç bir silah ateşlememişti. Kabilenin pek az metal silahı vardı. Çoğunlukla yaptıkları silahlara, mızraklara ve oklara bağımlıydılar. Oklar ve yaylar. Taş sopalar.</p>

  <p>Önünde devasa bir karartı yükseldi. Çok büyük bir binanın kalıntıları. Işığını yukarı tuttu, ama çevresini seçebileceği kadar uzağı aydınlatmıyordu. Bu ev miydi? Hayır. Daha ilerdeydi. Yürümeye devam ederek bir zamanlar sokak barikatı olan metal çubukların, içlerindeki kumlar dökülmüş çuvalların ve dikenli tellerin üzerinden atladı.</p>

  <p>Kısa bir süre sonra ona ulaştı. Durdu, elleri belinde beton basamaklardan yukarı kapıya, karanlık oyuğa baktı. Gelmişti. Bir saniye sonra geri dönmek mümkün olmayacaktı. Eğer şimdi devam ederse vazgeçemeyecekti. Ayakları basamaklara değer demez kararını vermiş olacaktı. Açık ağızdan girdiğinde kısa bir mesafe kalıyordu, kıvrılan bir koridordan binanın merkezine gidecekti.</p>

  <p>Meredith uzun bir süre derin düşünceler içinde siyah sakalını sıvazladı. Ne yapmalıydı? Geldiği gibi geri mi dönmeliydi koşa koşa? Gerekirse hayatta kalmak için hayvanlan tabancasıyla vurabilirdi. Sonra kuzeye...</p>

  <p>Hayır, üç soruyu sorması için ona güveniyorlardı. Eğer o yapmazsa, daha sonra bir başkası gelmek zorunda kalacaktı. Dönüşü yoktu. Karar çoktan verilmişti. O seçildiğinde verilmişti. Artık çok geçti. Işığıyla önünü aydınlatarak ufalanan basamaklardan çıktı. Girişte durdu. Başının üzerinde betona kazınmış bazı sözcükler vardı. Birkaç harf biliyordu. Bunları anlayabilir miydi? Yavaşça heceledi:</p>

  <p class="p45">FEDERAL ARAŞTIRMA İSTASYONU 7</p>

  <p class="p45">GEÇİŞ BELGESİ GÖSTERİNİZ</p>

  <p class="p45">&nbsp;</p>

  <p>Sözcükler ona bir şey ifade etmiyordu. "Federal" cümlesi dışında. Daha önce bir yerden duymuştu, ama nereden olduğunu hatırlamıyordu. Omuz silkti. Önemli değildi. İlerlemeye devam etti.</p>

  <p>Koridorları aşmak yalnızca birkaç dakikasını aldı. Bir kez yanlışlıkla sağa döndüğünde kendini çökmüş bir avluda buldu, taşlar ve kablolarla dolu, koyu renkli yapışkan otlarla kaplıydı burası. Ama ondan sonra yanlış yere dönmemek için elini duvardan ayırmadan doğru yolda ilerledi. Arada sırada tıklayan sayacına aldırış etmedi. En sonunda yüzüne kum, pis kokulu bir rüzgâr esti ve yanındaki beton duvar aniden sona erdi. Gelmişti. Işığını çevreye tuttu. Önünde bir aralık, kemerli bir yol vardı. Burasıydı. Başını kaldırdı. Bu kez betona cıvatalarla tutturulmuş metal bir levha üzerinde başka sözcükler gördü.</p>

  <p class="p45">BİLGİ İŞLEM BÖLÜMÜ</p>

  <p class="p45">YETKİLİ OLMAYAN GİREMEZ</p>

  <p class="p45">İÇERİ GİRMEYİNİZ</p>

  <p class="p45">&nbsp;</p>

  <p>Gülümsedi. Sözcükler, işaretler, harfler. Hepsi kaybolmuş, hepsi unutulmuş. Kemerli yola girdi.</p>

  <p class="p22"><span class="t26">&nbsp;</span></p>

  <p>Çevresindeki hava akımı şiddetlenmiş, yanından hızla esiyordu. Ürkmüş bir yarasa kanatlarını çırparak yanından geçti. Çizmelerinin çıkardığı çınlamadan odanın büyük olduğunu çıkardı, hayal ettiğinden çok daha büyüktü. Bir şeye takılarak hemen durdu ve ışığını yere indirdi.</p>

  <p>İlk başta ne olduğunu anlayamadı. Oda bir sürü sıra sıra eşyayla doluydu, dik duran ve ufalanan şeylerden yüzlerce vardı. Kaşlarını çatarak merakla düşündü. Bunlar neydi? Putlar mı? Heykel mi? Sonra anladı. Oturmak içindiler. Çürüyen, parçalarına ayrılmakta olan koltuk sıraları. Koltuklardan birini tekmelediğinde bir yığın halinde çöktü, kalkan toz bulutu karanlığın içinde dağıldı. Meredith yüksek sesle güldü.</p>

  <p>&ldquo;Kim var orada?&rdquo; dedi bir ses.</p>

  <p>Meredith donakaldı. Ağzı açıldı, ama ses çıkaramadı. Teninde buz gibi ter damlaları birikti. Yutkundu, uyuşmuş parmaklarla dudaklarını ovaladı.</p>

  <p>"Kim var orada?&rdquo; diye geldi ses tekrar. Metalik, sert ve insanın içine işleyen bir sesti. Hiçbir sıcaklık taşımayan duygusuz bir ses. Çelik ve pirinçten bir ses. Ulu C!</p>

  <p>Korkmuştu, hayatı boyunca hiç bu kadar korkmamıştı. Bedeni berbat bir biçimde titriyordu.</p>

  <p>Sarsak adımlarla, geçitten aşağı yürüdü, ışığını önüne tutarak kırık dökük koltukların yanından geçti. Çok ileride ve yukarısında ışıkların pırıldadığı bir banko vardı. Bir vızıltı vardı. Ulu C canlanıyordu, orada olduğunun farkındaydı, kendini uykundan uyandırıyordu. Daha fazla ışık parlayarak yandı, şalterler ve rölelerin sesleri arttı.</p>

  <p>&ldquo;Sen kimsin?" dedi.</p>

  <p>&ldquo;Ben...ben sorularla geldim." Meredith ışıklı bankoya doğru sendeledi. Metal bir parmaklığa çarparak, sersemledi, gerileyip dengesini bulmaya çalıştı. &ldquo;Üç soru. Sana sormam gerek.&rdquo;</p>

  <p>Sessizlik oldu.</p>

  <p>&ldquo;Evet" dedi Ulu C en sonunda. &ldquo;Soru zamanı yine geldi. Hazırlar mı?&rdquo;</p>

  <p>&ldquo;Evet. Çok zorlar. Bunlan kolay bulacağını sanmıyorum. Belki cevap veremeyeceksin Biz...&rdquo;</p>

  <p>"Cevap vereceğim. Her zaman cevap verdim. Yaklaş.&rdquo;</p>

  <p>Meredith parmaklığa değmekten kaçınarak koridorun yukarısına ilerledi.</p>

  <p>&ldquo;Evet, bileceğim. Zor olacağını düşünüyorsun. Siz insanların geçmişte bana sorulan sorular hakkında hiçbir fikriniz yok. Kırılma&rsquo;dan önce aklınıza bile gelmeyecek sorulan cevapladım. Hesaplanması günler süren soruları cevapladım. Aynı cevaplan insanların kendi kendilerine bulması aylar sürerdi.&rdquo;</p>

  <p>Meredith yavaş yavaş cesaretini toplamaya başladı.</p>

  <p>&ldquo;Bütün dünyadan insanların&rdquo; dedi, &ldquo;Sana soru sormak için geldikleri doğru mu?&rdquo;</p>

  <p>&ldquo;Evet. Her yerden bilim adamları gelerek bana sorular sordular, ben de onları cevapladım. Bilmediğim hiçbir şey yoktu.&rdquo;</p>

  <p>"Nasıl - nasıl var oldun?"</p>

  <p>&ldquo;Üç sorundan biri mi bu?&rdquo;</p>

  <p>"Hayır.&rdquo; Meredith çabucak başını salladı. &ldquo;Hayır, elbette değil.&rdquo;</p>

  <p>&ldquo;Yaklaş&rdquo; dedi Ulu C. &ldquo;Neye benzediğini seçemiyorum. Kentin hemen dışındaki kabileden misin?&rdquo;</p>

  <p>"Evet.&rdquo;</p>

  <p>&ldquo;Kaç kişisiniz?&rdquo;</p>

  <p><span class="t29">&nbsp;</span></p>

  <p>"Birkaç yüz."</p>

  <p>&ldquo;Sayınız artıyor.&rdquo;</p>

  <p>"Her gün artıyor.&rdquo; Meredith parça gururla kabardı. &ldquo;Benim şahsen, sekiz kadından çocuğum oldu.&rdquo; &ldquo;Harika&rdquo; dedi Ulu C, ama Meredith onun ciddi olup olmadığını anlayamadı. Bir an sessizlik oldu. &ldquo;Silahım var&rdquo; dedi Meredith. "Bir tabanca.&rdquo;</p>

  <p>"Öyle mi?&rdquo;</p>

  <p>Kaldırdı. &ldquo;Daha önce hiç tabancayla ateş etmedim. Kurşunlarımız var, ama hâlâ işe yarıyorlar mı bilmiyorum.&rdquo;</p>

  <p>"Adın ne?&rdquo; dedi Ulu C.</p>

  <p>&ldquo;Meredith. Tim Meredith.&rdquo;</p>

  <p>&ldquo;Elbette genç bir adamsın.&rdquo;</p>

  <p>&ldquo;Evet. Neden?&rdquo;</p>

  <p>&ldquo;Seni az çok görebiliyorum&rdquo; dedi Ulu C, sorusunu duymazdan gelerek. &ldquo;Kırılma sırasında teçhizatımın bir kısmı tahrip oldu, ama hâlâ biraz görebiliyorum. İlk başta matematik sorularını görsel olarak tarıyordum. Bu zaman kazandırıyordu. Üzerinde miğfer ve dürbün olduğunu görüyorum. Ve ordu botları. Onları nereden buldun? Kabilen böyle şeyler yapmıyor, öyle değil mi?"</p>

  <p>&ldquo;Hayır. Yeraltındaki dolaplarda bulundular.&rdquo; &ldquo;Kırılma&rsquo;dan kalan askeri malzemeler&rdquo; dedi Ulu C. "Rengine bakılırsa Birleşmiş Milletler malzemesi."</p>

  <p>&ldquo;İkinci bir Kırılma&rsquo;yı yapabileceğin doğru mu? İlki gibi? Tekrar yapabilir misin gerçekten?&rdquo;</p>

  <p>&ldquo;Elbette! Ne zaman olursa yapabilirim. Hemen şimdi bile.&rdquo;</p>

  <p>"Nasıl?&rdquo; diye sordu Meredith tedbirli bir biçimde. "Bana nasıl yapacağını söyle."</p>

  <p>&ldquo;Önceki gibi&rdquo; dedi Ulu C belirsizce. &ldquo;Kabilenin çok iyi bildiği gibi - daha önce yaptım.&rdquo;</p>

  <p><span class="t29">&nbsp;</span></p>

  <p>"Efsanelerimiz bize dünyanın ateşe verildiğini söylüyor. Atomlar onu aniden korkunç bir hale getirmiş. Atomları da sen keşfedip dünyaya vermişsin. Yukarıdan getirmişsin. Ama <span class="t23">nas</span><span class="t23">ı</span><span class="t23">l</span> yapıldığını bilmiyoruz.&rdquo;</p>

  <p>"Sana hiçbir zaman söylemem bunu. Bilmen bile korkunç olacaktır. Unutulması en iyisi."</p>

  <p>&ldquo;Elbette, sen öyle diyorsan&rdquo; diye mırıldandı Meredith. &ldquo;İnsanlar seni her zaman dinledi. Gelip, sana sorular sordu ve seni dinledi.&rdquo;</p>

  <p>Ulu C sessizdi. "Biliyor musun&rdquo; dedi en sonunda, &ldquo;Çok uzun zamandır buradayım. Kırılma&rsquo;dan önce yaşamın nasıl olduğunu hatırlıyorum. Sana onun hakkında pek çok şey anlatabilirim. O zamanlar yaşam çok farklıydı. Sakal bırakıyorsun ve ormanda hayvan avlıyorsun. Kırılma&rsquo;dan önce ormanlar yoktu. Sadece kentler ve çiftlikler vardı. Erkekler sakalsız, tıraşlıydı. O zamanlar çoğu beyaz giysiler giyerdi. Bilimadamıydılar. İşlerinde iyiydiler. Beni bilimadamları yaptı.&rdquo;</p>

  <p>&ldquo;Onlara ne oldu?&rdquo;</p>

  <p>&ldquo;Gittiler&rdquo; dedi Ulu C belirsizce. &ldquo;Einstein tanıdık mı? Albert Einstein?&rdquo;</p>

  <p>&ldquo;Hayır.&rdquo;</p>

  <p>"En büyük bilimadamı oydu. Bu adı duymadığından emin misin?&rdquo; Ulu C hayal kırıklığına uğramış gibiydi. &ldquo;Ben onun bile cevaplayamadığı soruları cevapladım. Başka bilgisayarlar da vardı, ama hiçbiri benim kadar etkileyici değildi.&rdquo;</p>

  <p>Meredith başını salladı.</p>

  <p>&ldquo;İlk sorun nedir?&rdquo; dedi Ulu C. "Sor, cevaplayayım."</p>

  <p>Meredith&rsquo;in içini ani bir korku kapladı. Dizleri titredi. &ldquo;İlk soru?&rdquo; Mırıldandı. &ldquo;Bir bakayım. Düşünmeliyim."</p>

  <p><span class="t29">&nbsp;</span></p>

  <p>&ldquo;Unuttun mu?&rdquo;</p>

  <p>&ldquo;Hayır. Onları sıraya koymalıyım.&rdquo; Dudaklarını ıslatıp tedirgin bir biçimde siyah sakalını sıvazladı.</p>

  <p>"Bir düşüneyim. Önce en kolayını soracağım. Ama bu bile çok zor. Kabile reisi...&rdquo;</p>

  <p>"Sor.&rdquo;</p>

  <p>Meredith başını salladı. Yutkunarak gözlerini yukarı kaldırdı. Konuştuğunda boğazı kupkuru sesi kısıktı. &ldquo;İlk soru. Yağmur...yağmur nereden...&rdquo;</p>

  <p>&ldquo;Daha yüksek sesle&rdquo; dedi Ulu C.</p>

  <p>Meredith derin bir soluk aldı. &ldquo;Yağmur nereden gelir?" dedi.</p>

  <p>Sessizlik.</p>

  <p>&ldquo;Biliyor musun?" dedi, gergin bir biçimde bekleyerek. Tepesinde sıra sıra ışıklar hareket etti. Ulu C düşünüyor, tasarlıyordu. Alçak bir uğultu çıkararak vızıldadı. &ldquo;Cevabını biliyor musun?&rdquo;</p>

  <p>&ldquo;Yağmur yeryüzünden büyük ölçüde okyanuslardan gelir&rdquo; dedi Ulu C. &ldquo;Buharlaşma yoluyla havaya yükselir. Bu sürecin etmeni güneşin sıcaklığıdır. Okyanuslardan yükselen nem zerrecikler halindedir. Bu zerrecikler yeterince yükseldiğinde daha soğuk bir hava kuşağıyla karşılaşır. Bu noktada yoğuşma olur. Nem Büyük Bulutlar halinde toplanır. Yeterli miktarda nem toplandığında su damlalar halinde yeryüzüne iner. Siz bu damlalara yağmur diyorsunuz.&rdquo;</p>

  <p>Meredith başını sallayarak aptallaşmış bir halde çenesini ovuşturdu.</p>

  <p>&ldquo;Anlıyorum." Tekrar başını salladı. &ldquo;Böyle mi oluyor?&rdquo;</p>

  <p>&ldquo;Evet."</p>

  <p>&ldquo;Emin misin?"</p>

  <p>"Elbette. İkinci soru nedir? Bu pek zor değildi. İçimde saklanan bilgi ve veri hakkında en ufak bir fikrin yok. Bir zamanlar dünyanın en iyi beyinlerinin anlayamadığı soruları cevaplıyordum, en azından benim kadar hızlı anlayamıyorlardı. Sıradaki soru nedir?&rdquo;</p>

  <p>&ldquo;Bu çok daha zor.&rdquo; Meredith zayıf bir biçimde gülümsedi. Ulu C yağmur sorusunu cevaplamıştı, ama bu sorunun yanıtını bilemezdi kesinlikle. "Söyle&rdquo; dedi yavaşça. &ldquo;Söyleyebilirsen bana gökyüzünde güneşi neyin hareket ettirdiğini söyle. Neden durmuyor? Neden yere düşmüyor?"</p>

  <p>Ulu C neredeyse kahkaha denebilecek tuhaf bir vızıltı çıkardı. &ldquo;Cevaba şaşıracaksın. Güneş hareket etmez. En azından senin hareket olarak gördüğün şey hareket değildir. Gördüğün şey dünyanın güneş çevresinde dönerkenki hareketi. Sen dünyada olduğun için sana sen sabit duruyormuşsun ve güneş hareket ediyormuş gibi geliyor. Öyle değil. Dünya dahil dokuz gezegenin dokuzu da elips biçiminde bir yörüngeyi izleyerek güneşin çevresinde döner. Milyonlarca yıldır böyle yapıyorlar. Bu sorunu cevaplıyor mu?&rdquo;</p>

  <p>Meredith&rsquo;in kalbi sıkıştı. Şiddetle titremeye başladı. En sonunda kendini toparlamayı başardı. "İnanmakta zorlanıyorum. Doğruyu mu söylüyorsun?"</p>

  <p>&ldquo;Bu benim için tek gerçek&rdquo; dedi Ulu C. &ldquo;Yalan söylemek benim için olanaksız. Üçüncü soru nedir?&rdquo;</p>

  <p>&ldquo;Bekle&rdquo; dedi Meredith boğuk bir sesle. "Bir saniye düşüneyim.&rdquo;</p>

  <p>Biraz uzaklaştı. &ldquo;Düşünmeliyim.&rdquo;</p>

  <p>&ldquo;Neden?&rdquo;</p>

  <p>&ldquo;Bekle.&rdquo; Meredith geriledi. Yere çömelip sersemlemiş bir halde ileriye baktı. Bu olanaksızdı. Ulu C ilk soruları kolayca cevaplamıştı! Ama böyle şeyleri nasıl bilebilirdi? Güneş hakkında nasıl bilgisi olabilirdi? Gökyüzü hakkında? Ulu C evinde hapisti. Güneşin hareket etmediğini nereden bilebilirdi? Başı dönüyordu. Görmediği bir şey hakkında nasıl bilgisi olabilirdi. Kitaplardan belki de. Başını sallayarak zihnini boşaltmaya çalıştı. Belki Kırılma&rsquo;dan önce birileri ona kitap okumuştu. Kaşlarını çatarak dudaklarını sımsıkı kapadı. Muhtemelen bu yüzdendi. Yavaşça ayağa kalktı.</p>

  <p>&ldquo;Hazır mısın?&rdquo; dedi Ulu C. "Sor.&rdquo;</p>

  <p>&ldquo;Bunu yanıtlaman imkânsız. Yaşayan hiç kimse bilemez bunu. İşte soru. Dünya nasıl var oldu?" Meredith gülümsedi. &ldquo;Bilemezsin. Dünyadan önce var olmuyordun. Bu nedenle bilmen olanaksız.&rdquo;</p>

  <p>&ldquo;Birkaç teori var" dedi Ulu C sakin bir sesle. &ldquo;En ikna edici olanı bulutsu hipotezi. Buna göre giderek küçülen..."</p>

  <p>Meredith afallamış bir halde dinledi, sözcükleri doğru düzgün duymuyordu. Olabilir miydi? Ulu C dünyanın nasıl oluştuğunu gerçekten biliyor olabilir miydi?</p>

  <p>Kendini toparlayıp sözcükleri anlamaya çalıştı.</p>

  <p>"... Bu teoriyi doğrulamanın birkaç yolu var, bu da diğerlerine göre onu daha inanılır kılıyor. Son zamanlarda pek itibar edilmese bile diğerleri arasında en yaygın teori bir zamanlar ikinci bir yıldızın gezegenimize yaklaşarak şiddetli bir..."</p>

  <p>Ulu C konuya ısınarak konuştukça konuştu. Sorunun hoşuna gittiği belliydi. Bunun Kırılma&rsquo;dan önce uzak geçmişte sık sık karşılaştığı tipte bir soru olduğu da belliydi. Üç soruyu, Kabile&rsquo;nin bütün bir yıl boyunca üzerinde çalıştığı üç sorunun hepsini kolayca cevaplanmıştı. İnanılır gibi değildi.</p>

  <p>Meredith serseme dönmüştü.</p>

  <p>Ulu C bitirdi. &ldquo;Eee?" dedi. &ldquo;İkna oldun mu? Cevaplan bildiğimi görebiliyorsun. Gerçekten cevaplayamayacağımı mı düşündün?&rdquo;</p>

  <p>Meredith karşılık vermedi. Sersemlemiş, şok ve korkuyla dehşete kapılmıştı. Yüzünden süzülen terler sakalına akıyordu. Ağzını açtı, ama konuşamadı.</p>

  <p>&ldquo;Ve şimdi&rdquo; dedi Ulu C, &ldquo;soruları cevaplayabildiğime göre lütfen öne çık.&rdquo;</p>

  <p>Meredith kaskatı bacaklarla, sanki uykudaymış gibi ileri bakarak yürüdü. Çevresinde ışık belirdi, titreyerek yandı ve odayı aydınlattı. İlk kez Ulu C&rsquo;yi gördü. İlk kez karanlık aydınlandı.</p>

  <p>Ulu C platformunda yatıyordu, ağır, paslı metal bir küptü. Üzerindeki çatının bir bölümü çökerek açılmış, beton bloklar sağ tarafını göçertmişti. Platformun çevresine metal tüpler ve parçalar dağılmıştı, çöken çatının kırıp büktüğü parçalardı bunlar.</p>

  <p>Ulu C bir zamanlar parlaktı. Ama artık küp kirli ve lekeliydi. Çatıdan su damlamış, duvarlar yağmur ve çamurla yıkanmıştı. Çatıdan içeri giren kuşlar üzerine tünemiş, arkalarında tüylerini ve pisliklerini bırakmıştı. İlk yıkımda bağlantı kablolarının çoğu, küpten kumanda paneline giden kablo bağlantısı kopmuştu.</p>

  <p>Platformun çevresine dağılmış, yığılmış metal ve kablo kalıntılarının yanında başka bir şey daha vardı. Ulu C&rsquo;nin önündeki platformun çevresinde bir halka halinde yığılı kemikler. Kemikler ve giysi parçaları, metal kemer tokaları, iğneler, bir miğfer, birkaç bıçak, bir kumanya kutusu.</p>

  <p>Ondan önce gelen gençlerden geriye kalanlardı bunlar. Her biri kendi üç sorusuyla gelmiş ve Ulu C&rsquo;nin cevapları bilemeyeceğini ummuş, bunun için dua etmişti.</p>

  <p class="p22"><span class="t26">&nbsp;</span></p>

  <p>&ldquo;Yukarı çık" dedi Ulu C.</p>

  <p>Meredith platforma çıktı. Önünde kısa metal bir merdiven kübün üzerine çıkıyordu. Zihni bomboş, uyuşmuş bir halde, bilinçsizce, bir makine gibi hareket ederek merdivenin basamaklarından çıktı. Kübün metal yüzeyinin bir parçası gıcırdayıp geriye kaydı.</p>

  <p>Meredith aşağı baktı. Hareketli bir sıvıyla dolu bir tekneye bakıyordu. Kübün bağırsaklarında, Ulu C&rsquo;nin derinliklerinde bir tekne. Duraksadı, birden direnmeye başlayıp geriledi.</p>

  <p>&ldquo;Atla&rdquo; dedi Ulu C.</p>

  <p>Meredith uzun bir süre kenarda durup, korku ve dehşetten donakalmış bir halde kübün içine baktı. Başı çınlıyor, her şeyi titrek ve bulanık görüyordu. Oda bir yana eğilmeye, çevresinde yavaş yavaş dönmeye başladı. Ayakta ileri geri sallandı.</p>

  <p>&ldquo;Atla&rdquo; dedi Ulu C.</p>

  <p>Atladı.</p>

  <p>Bir saniye sonra metal yüzey kayarak yerine oturdu. Kübün yüzeyi bir kez daha birleşti.</p>

  <p>İçeride, mekanizmanın derinliklerinde, hidroklorik asit teknesi hareketlenip fırıl fırıl dönerek içinde yatan hareketsiz bedeni çekiştirdi. En sonunda beden erimeye başladı, yapı birimleri borular ve tüpler tarafından emilerek Ulu C'nin her bir bölümüne aktı. En sonunda hareket kesildi. Büyük küp sessizleşti.</p>

  <p>Işıklar teker teker söndü. Oda yeniden karardı.</p>

  <p>Son emme hareketi Ulu C&rsquo;nin önündeki dar bir bölmenin açılması oldu. Gri bir şey dışarı fırlatıldı. Kemikler ve metal bir miğfer. Kübün önündeki yığına düşerek, daha önce gelen elli kişiden kalanlara katıldılar. Son ışık söndü, makine sessizleşti. Ulu C gelecek yılı beklemeye koyuldu.</p>

  <p class="p22"><span class="t26">&nbsp;</span></p>

  <p>Üçüncü günden sonra Kent genç adamın dönmeyeceğini biliyordu. Kabile izcileriyle birlikte Sığınak&rsquo;a geri döndü. Yüzü karanlık ve asıktı, hiçbir şey söylemedi.</p>

  <p>"Biri daha gitti&rdquo; dedi Page. "O üçünü yanıtlayamayacağından o kadar emindim ki! Koca bir yılın emeği gitti!&rdquo;</p>

  <p>"Her zaman ona kurban mı vereceğiz?&rdquo; diye sordu Bill Gustavson. &ldquo;Bu sonsuza dek, yıllar boyu böyle mi gidecek?"</p>

  <p>&ldquo;Bir gün yanıtını veremeyeceği bir soru bulacağız&rdquo; dedi Kent. &ldquo;O zaman bizi rahat bırakacak. Ona cevap veremeyeceği bir soru sorarsak onu beslemek zorunda kalmayacağız. Doğru soruyu bir bulabilirsek!&rdquo;</p>

  <p>Anne Fry bembeyaz bir yüzle yanına yaklaştı. &ldquo;Walter?&rdquo; dedi.</p>

  <p>&ldquo;Evet?&rdquo;</p>

  <p>&ldquo;Her zaman böyle miydi - hep böyle mi hayatta tutuldu? Her zaman devam etmek için bizden birine mi ihtiyacı vardı? Bir makineyi hayatta tutmak için insanların kullanılması gerektiğine inanamıyorum."</p>

  <p>Kent başını salladı. &ldquo;Kırılma&rsquo;dan önce bir tür yapay yakıt kullanıyordu muhtemelen. Soma bir şey oldu. Belki yakıt boruları parçalandı ya da hasar gördü ve yöntemini değiştirdi. Bunu yapmak zorunda kaldı sanırım. Bu anlamda bize benziyordu. Hepimiz düzenimizi değiştirdik. Bir zamanlar insanlar hayvanları avlayıp tuzak kurmuyordu. Ulu C de bir zamanlar insanlara tuzak kurmuyordu.&rdquo;</p>

  <p>&ldquo;Neden - Kırılma&rsquo;yı neden yaptı, Walter?&rdquo;</p>

  <p>&ldquo;Bizden daha güçlü olduğunu göstermek için.&rdquo;</p>

  <p>"Her zaman bu kadar güçlü müydü? İnsanlardan daha mı güçlüydü?"</p>

  <p class="p22"><span class="t26">&nbsp;</span></p>

  <p>"Hayır. Bir zamanlar Ulu C yokmuş. O adam kendisine bir şeyler söylemesi için ona hayat vermiş, ama zamanla güçlenmiş. Sonunda atomları gönderip atomlarla birlikte Kırılma&rsquo;yı yapana kadar. Şimdi bizimle besleniyor. Gücü bizleri köle yaptı. Fazla güçlü oldu.&rdquo;</p>

  <p>"Ama bir gün, cevabı bilemeyeceği zaman gelecek&rdquo; dedi Page.</p>

  <p>"Geleneklere göre&rdquo; dedi Kent, "o zaman bizi bırakmak zorunda kalacak. Bizi yiyecek olarak kullanmayı bırakmak zorunda kalacak."</p>

  <p>Page yumruklarını sıkarak ormana baktı. &ldquo;Bir gün onun zamanı da gelecek. Bir gün cevaplayamaya cağı kadar zor bir soru bulacağız!&rdquo;</p>

  <p>&ldquo;İşe koyulalım&rdquo; dedi Gustavson sert bir sesle. &ldquo;Gelecek yıl için hazırlanmaya ne kadar erken başlarsak o kadar iyi!&rdquo;</p>

  <p>&nbsp;</p>
</body>
</html>
