<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>KOLONİ</title>
</head>

<body>
  <h1><a id="a62"></a>KOLONİ</h1>

  <p>Albay Lawrence Hall dürbün mikroskobun üzerine eğilip ince ayarlan düzeltti.</p>

  <p>&ldquo;İlginç&rdquo; diye mırıldandı.</p>

  <p>&ldquo;Değil mi? Üç haftadır bu gezegendeyiz ve henüz zararlı bir yaşam formuna rastlamadık.&rdquo; Teğmen kültür kâselerine dokunmadan laboratuvar masasının kenarına oturdu. &ldquo;Burası ne tür bir yer? Hastalık yok, mikrop yok, bit yok, sinek yok, fare yok...&rdquo;</p>

  <p>&ldquo;Viski ya da genelev de yok.&rdquo; Hall doğruldu. &ldquo;Oldukça farklı bir yer. Bu mayanın Terra&rsquo;nın <span class="t23">eberthella typhi&rsquo;</span>sine benzer olacağını sanıyordum. Ya da Mars kızıl mantarına.&rdquo;</p>

  <p>"Ama bütün gezegen zararsız. Biliyor musun buranın atalarımızın düştüğü Cennet Bahçesi olup olmadığını merak ediyorum.&rdquo;</p>

  <p>&ldquo;Kovulduğu.&rdquo;</p>

  <p>Hall laboratuvarın penceresine gidip önündeki manzaraya daldı. Çekici bir görüntü olduğunu kabul etmeliydi. Engebeli ormanlar ve tepeler, çiçekler ve sonsuz bağlarla capcanlı yeşil yamaçlar, şelaleler, ağaçlardan sarkan yosunlar, meyve ağaçları, dönümlerce çiçek ve göl. Altı ay önce ilk keşif gemisi tarafından belirlendiği gibi Mavi Gezegenin yüzeyini bozulmadan korumak için her türlü çaba gösterilmişti.</p>

  <p>Hall içini çekti. &ldquo;Olağanüstü bir yer. Bir araya buraya tekrar gelmek isterdim.&rdquo;</p>

  <p>&ldquo;Terra buranın yanında çıplak kalıyor." Friendly sigarasını çıkarıp tekrar kaldırdı.</p>

  <p class="p22"><span class="t26">&nbsp;</span></p>

  <p>&ldquo;Biliyorsun buranın üzerimde garip bir etkisi oluyor. Artık sigara içmiyorum. Galiba manzarayla ilgili. O kadar... temiz ki. Lekesiz. Sigara içemiyorum ya da kâğıtları yere atamıyorum. Piknikçi olmaya gönlüm elvermiyor..&rdquo;</p>

  <p>&ldquo;Piknikçiler çok geçmeden gelir" dedi Hall. Mikroskobun başına döndü. &ldquo;Birkaç kültür daha deneyeceğim. Belki öldürücü bir mikrop bulabilirim.&rdquo;</p>

  <p>&ldquo;Denemeye devam et." Teğmen Friendly masadan aşağı atladı. &ldquo;Sonra görüşürüz, o zaman şansının yaver gidip gitmediğini öğrenirim. Birinci odada büyük bir konferans var. İlk kolonicilerin gönderilmesi için E.A.&rsquo;ya yeşil ışık yakmaya hazır sayılırlar.&rdquo;</p>

  <p>"Piknikçiler!&rdquo;</p>

  <p>Friendly sırıttı. &ldquo;Korkarım öyle.&rdquo;</p>

  <p>Kapı arkasından kapandı. Ayak sesleri koridorda yankılandı. Hall laboratuvarda yalnız kalmıştı.</p>

  <p>Bir süre oturup düşündü. Sonunda, eğildi, slaytı mikroskobun nesne tablasından çıkardı, yeni bir slayt seçip etiketi okumak için ışığa tuttu. Laboratuvar sıcak ve sessizdi. Güneş pencereden süzülüp yere vuruyordu. Dışarıdaki ağaçların dalları rüzgârda hafifçe sallanıyordu. Uykusu gelmeye başladı.</p>

  <p>"Evet piknikçiler&rdquo; diye homurdandı. Yeni slaytı yerleştirip ayarladı.</p>

  <p>&ldquo;Hepsi de gelip ağaçları kesmeye, çiçekleri koparmaya, göllere tükürmeye, otlan yakmaya hazır. Sıradan bir grip virüsü bile yokken..."</p>

  <p>Sustu, boğulur gibi oldu &mdash;</p>

  <p>Boğulur gibi oldu çünkü mikroskobun iki merceği birden boğazına dolanmış, onu boğmaya çalışıyordu. Hall onları çekiştirdi, ama mercekler aman vermeden boğazına yapışmış, çelik sivri uçlar bir kapanın ağzı gibi kapanmıştı.</p>

  <p><span class="t29">&nbsp;</span></p>

  <p>Mikroskobu yere atıp ayağa fırladı. Mikroskop çabucak ona doğru emekleyip bacağına dolandı. Diğer ayağıyla tekmeleyerek ondan kurtuldu, ışın tabancasını çıkardı.</p>

  <p>Mikroskop pürüzlü ayar düğmeleri üzerinde yuvarlanarak kaçtı. Hall ateş etti. Alet üzerinde metal parçalarından oluşan bir bulut içinde kayboldu.</p>

  <p>"Ulu Tanrım!&rdquo; Hall titreyen bacaklarla oturup, yüzünü sildi. &ldquo;Bu da neydi...&rdquo; Boğazını ovuşturdu. &ldquo;Ne oluyor!"</p>

  <p>Konsey salonu tıklım tıklımdı. Mavi Gezegen Birliği&rsquo;nin bütün subayları oradaydı. Kumandan Stella Morrison büyük kumanda haritasına ince plastik bir işaretçinin ucuyla tık tık vurdu.</p>

  <p>"Bu uzun düzlük bölge bir kent için ideal. Suya yakın, hava koşullan yerleşimcilere sohbet konusu sağlayacak kadar değişken. Çeşitli büyük mineral yatakları var. Yerleşimciler kendi fabrikalarını kurabilir. Dışardan mal ithal etmek zorunda kalmayacaklar. Şurada gezegenin en büyük ormanı bulunuyor. Bir parça akıllan varsa, buraya dokunmazlar. Ama gazete kâğıdı yapmak isterlerse de bizi ilgilendirmez.&rdquo;</p>

  <p>Sessiz adamlarla dolu odaya baktı.</p>

  <p>"Gerçekçi olalım. Bazılarınız Göç Müdürlüğü&rsquo;ne tamam demememiz, gezegeni geri dönmek için kendimize saklamamız gerektiğini düşünüyor. Bunu herkes kadar ben de istiyorum, ama böyle bir durum başımızı belaya sokmamızdan başka bir işe yaramaz. Burası bizim gezegenimiz değil. Bir görev için buradayız. İşimiz bittiğinde buradan gideceğiz. İşimiz de neredeyse bitmek üzere. Yani bunu unutalım. Geriye bir tek tamam sinyalini vermek ve eşyalarımızı toplamak kalıyor.&rdquo;</p>

  <p class="p22"><span class="t26">&nbsp;</span></p>

  <p>&ldquo;Bakterilerle ilgili laboratuvar raporu geldi mi?&rdquo; diye sordu Yardımcı Kumandan Wood.</p>

  <p>&ldquo;Elbette onları aramak konusunda titiz davranıyoruz, ama son aldığım habere göre hiçbir şey bulamamışlar. Sanırım E.A. ile bağlantı kurabiliriz. Bizi götürmek ve ilk yerleşimci grubunu getirmek için bir gemi yollamalarını haber verelim. Beklemek için bir neden..." Durdu.</p>

  <p>Odadan mırıltılar yükseliyordu. Başlar kapıya döndü.</p>

  <p>Kumandan Morrison kaşlarını çattı. "Albay Hall, size konsey toplantıdayken kimsenin rahatsız etme izni olmadığını hatırlatabilir miyim?"</p>

  <p>Yerinde sallanan Hall kapı tokmağına tutunarak kendini ayakta tutabildi. Boş gözlerini odada gezdirdi. En sonunda cam gibi gözleri odanın orta kısmında oturan Teğmen Friendly&rsquo;yi buldu.</p>

  <p>&ldquo;Buraya gel&rdquo; dedi kısık bir sesle.</p>

  <p>"Ben mi?&rdquo; Friendly sandalyesinin derinliklerine biraz daha gömüldü.</p>

  <p>&ldquo;Albay, bu da ne demek oluyor?&rdquo; Yardımcı Kumandan Wood kızgınlıkla araya girdi. &ldquo;Sarhoş ya da...&rdquo; Hall&rsquo;un elindeki ışın tabancasını fark etti. &ldquo;Bir terslik mi var Albay?&rdquo;</p>

  <p>Teğmen Friendly panikle ayağa kalkıp Hall&rsquo;un omzunu kavradı. &ldquo;Ne oldu? Sorun nedir?&rdquo;</p>

  <p>"Laboratuvara gel.&rdquo;</p>

  <p>"Bir şey mi buldun?&rdquo; Teğmen arkadaşının ifadesiz yüzünü inceledi. "Ne oldu?&rdquo;</p>

  <p>"Hadi.&rdquo; Friendly koridorda ilerleyen, Hall&rsquo;u takip etti. Hall laboratuvar kapısını itip, yavaşça içeri girdi.</p>

  <p>&ldquo;Ne oldu?" diye yineledi Friendly.</p>

  <p>&ldquo;Mikroskobum.&rdquo;</p>

  <p class="p22"><span class="t26">&nbsp;</span></p>

  <p>&ldquo;Mikroskobun mu? Ne olmuş mikroskobuna?&rdquo; Friendly onun yanından geçip laboratuvara girdi. &ldquo;Onu görmedim.&rdquo;</p>

  <p>&ldquo;Gitti.&rdquo;</p>

  <p>&ldquo;Gitti mi? Nereye gitti?&rdquo;</p>

  <p>&ldquo;Onu patlattım."</p>

  <p>&ldquo;Patlattın mı?&rdquo; Friendly ona baktı. &ldquo;Anlamıyorum. Neden?&rdquo;</p>

  <p>Hall&rsquo;un ağzı açılıp kapandı, ama ses çıkmadı.</p>

  <p>&ldquo;İyi misin?&rdquo; diye sordu Friendly endişeyle. Sonra eğilip masanın altındaki bir raftan siyah plastik bir kutu çıkardı. &ldquo;Baksana şaka falan mı bu?&rdquo;</p>

  <p>Hall&rsquo;u mikroskobunu kutusundan çıkardı. &ldquo;Patlattım da ne demek? İşte her zamanki yerinde duruyor. Şimdi söyle bakalım, neler oluyor? Slaytlardan birinde bir şey mi gördün? Bir tür bakteri? Ölümcül mü? Toksik mi?&rdquo;</p>

  <p>Hall ağır ağır mikroskoba yaklaştı. Onun mikroskobuydu, kuşku yoktu. İnce ayar düğmesinin hemen üzerindeki çentik oradaydı. Sıkıştırma klipslerinden biri de hafif eğriydi. Parmağıyla alete dokundu.</p>

  <p>Beş dakika önce bu mikroskop onu öldürmeye çalışmıştı. Onu patlatıp yok ettiğini de adı gibi biliyordu.</p>

  <p>Friendly &ldquo;Psikoloji testine ihtiyacın olmadığından emin misin" diye sordu endişeyle. &ldquo;Post travmatik şokta gibisin, belki daha kötüsü.&rdquo;</p>

  <p>&ldquo;Haklı olabilirsin&rdquo; diye mırıldandı Hall.</p>

  <p>Robot test cihazı vızıldayarak verileri bütünleştirdi. En sonunda renkli kod ışıkları kırmızıdan yeşile değişti.</p>

  <p>&ldquo;Eee?&rdquo; diye sordu Hall.</p>

  <p>&ldquo;Ağır psikiyatrik bozukluk. Dengesizlik oranı onun üzerinde.&rdquo;</p>

  <p class="p22"><span class="t26">&nbsp;</span></p>

  <p>&ldquo;Tehlike sınırının üzerinde mi?&rdquo;</p>

  <p>&ldquo;Evet. Tehlike sınırı sekiz. On epeyi sıradışı, özellikle de senin endeksinde biri için. Genellikle dört civarında dolaşıyorsun."</p>

  <p>Hall yorgun bir tavırla başını salladı. &ldquo;Biliyorum.&rdquo;</p>

  <p>"Bana biraz daha bilgi verebilirsen..."</p>

  <p>Hall dişlerini sıktı. "Daha fazlasını söyleyemem.&rdquo;</p>

  <p>"Psikoloji testi sırasında bilgi saklamak yasaktır" dedi makine aksilenerek, &ldquo;Bunu yaparsan kasten bulgularımı çarpıtmış olursun.&rdquo;</p>

  <p>Hall ayağa kalktı. &ldquo;Daha fazlasını söyleyemem. Ama benim için yüksek derecede dengesizlik kaydediyorsun öyle mi?"</p>

  <p>&ldquo;Yüksek derecede pisişik çözülme var. Ama ne anlama geldiğini ya da neden olduğunu söyleyemiyorum.&rdquo;</p>

  <p>&ldquo;Sağ ol.&rdquo; Hall test cihazını kapadı. Odasına döndü. Kafası karmakarışıktı. Aklını mı yitirmişti? Ama ışın tabancası bir şeye ateş etmişti. Sonrasında, laboratuvar atmosferini test ettiğinde havada özellikle de mikroskoba ışın tabancasını ateş ettiği yerin yakınında metal zerreciği kalıntısı bulmuştu.</p>

  <p>Ama böyle bir şey nasıl olabilirdi? Canlanıp onu öldürmeye çalışan bir mikroskop!</p>

  <p>Her nasılsa, Friendly onu kutusundan çıkardığında sapasağlamdı. Ama kutuya tekrar nasıl girmişti?</p>

  <p>Üniformasını çıkarıp duşa girdi. Ilık suyu bedenine tutarak düşündü. Robot test cihazı ciddi bir zihinsel rahatsızlığı olduğunu göstermişti, ama bu yaşadıklarının nedeni olmaktan ziyade sonucu olabilirdi. Friendly&rsquo;ye başına gelenleri anlatmaya başlamış, ama sonra durmuştu. Böyle bir hikâyeye kim inanırdı?</p>

  <p class="p22"><span class="t26">&nbsp;</span></p>

  <p>Suyu kapatıp raftaki havlulardan birine uzandı.</p>

  <p>Havlu bileğine dolanıp onu duvara savurdu. Kaba kumaş ağzını ve yüzünü kapadı. Deli gibi çırpınarak kurtulmaya çalıştı. Havlu birdenbire onu bıraktığında kafasını duvara çarparak düştü. Gözünün önünde yıldızlar uçuştu, ardından şiddetli bir acı hissetti.</p>

  <p>Sıcak sudan oluşan bir gölün ortasında oturan Hall havlu rafına baktı. Havlu hareketsizdi, diğer havlular gibiydi. Birbirinin tıpatıp aynı ve hareketsiz duran yan yana üç havlu. Hayal mi görmüştü?</p>

  <p>Titreyen bacaklarla ayağa kalkıp başını ovuşturdu. Havlu rafından uzak durmaya özen göstererek minik adımlarla duştan çıkıp odaya girdi. Büyük bir dikkatle çekmeceden yeni bir havlu çekti. Havlu normal görünüyordu. Kurulanıp giyindi.</p>

  <p>Kemeri beline dolanıp onu sıkıştırmaya çalıştı. Güçlüydü, pantolonunu ve silahını tutacak güçlendirilmiş metalden halkaları vardı. Kemerle birlikte yere yuvarlanıp sessizce üstünlüğü ele geçirmek için boğuştular.</p>

  <p>Kemer azgın bir metal yılan gibiydi, kamçı gibi şaklayıp ona saldırıyordu. En sonunda ışın tabancasına uzanmayı başardı.</p>

  <p>Kemer onu hemen bıraktı. Onu patlatıp yok ettikten sonra soluk soluğa kendini bir koltuğa attı.</p>

  <p>Koltuğun kollan bedenini kavradı, ama bu kez ışın tabancası hazırdı. Koltuk hareketsizleşene ve üzerinden kalkmayı başarabilene kadar altı kez ateş etmesi gerekti. Yarı çıplak odanın ortasında hızlı hızlı soluk alarak durdu.</p>

  <p>&ldquo;İmkânsız" diye fısıldadı. "Aklımı kaçırmış olmalıyım.&rdquo;</p>

  <p class="p22"><span class="t26">&nbsp;</span></p>

  <p>En sonunda pantolonunu ve botlarını giyip boş koridora çıktı. Asansöre bindi, en üst kata çıktı.</p>

  <p>Masasında oturan kumandan Morrison, Hall robot tarama ekranından geçerken başını kaldırdı. Ekran öttü.</p>

  <p>&ldquo;Silahlısın&rdquo; dedi Kumandan suçlayan bir sesle. Hall elindeki ışın tabancasına baktı. Silahı masaya koydu. &ldquo;Affedersin.&rdquo;</p>

  <p>&ldquo;Ne istiyorsun? Neyin var senin? Test cihazından rapor aldım. Son yirmi dört saat içinde on kez ateş etmişsin.&rdquo; Adamı dikkatle süzdü. &ldquo;Birbirimizi uzun zamandır tanıyoruz Lawrence. Sana ne oluyor?&rdquo;</p>

  <p>Hall derin bir soluk aldı. "Stella, bugün mikroskobum beni boğmaya çalıştı.&rdquo;</p>

  <p>Kadının mavi gözleri faltaşı gibi açıldı. "Ne!&rdquo; &ldquo;Sonra da duştan çıkarken bir banyo havlusu beni boğmaya çalıştı. Ondan kurtuldum, ama giyinirken kemerim...&rdquo; Durdu. Kumandan ayağa kalkmıştı. "Muhafızlar!&rdquo; diye seslendi.</p>

  <p>&ldquo;Bekle, Stella." Hall kadına doğru hareketlendi. &ldquo;Dinle beni. Bu ciddi. Benim bir şeyim yok. Dört kez eşyalar beni öldürmeye çalıştı. Sıradan nesneler aniden öldürücü bir şeye dönüştü. Belki aradığımız şey budur. Belki bu...&rdquo;</p>

  <p>&ldquo;Mikroskobun seni öldürmeye mi çalıştı?" &ldquo;Canlandı. Tüpleri boğazıma sarıldı.&rdquo;</p>

  <p>Uzun bir sessizlik oldu. &ldquo;Senin dışında bunu gören oldu mu?&rdquo;</p>

  <p>&ldquo;Hayır.&rdquo;</p>

  <p>&ldquo;Ne yaptın?&rdquo;</p>

  <p>&ldquo;Onu patlattım.&rdquo;</p>

  <p>&ldquo;Geriye bir şey kaldı mı?&rdquo;</p>

  <p>&ldquo;Hayır" diye itiraf etti Hall istemeye istemeye. &ldquo;Aslında mikroskop eskisi gibi sapasağlam. Kutusunda.&rdquo;</p>

  <p class="p22"><span class="t26">&nbsp;</span></p>

  <p>&ldquo;Anladım.&rdquo; Kumandan seslenişine gelen iki muhafıza başını salladı. "Albay Hall&rsquo;u Yüzbaşı Taylor&rsquo;a götürün ve muayene için Terra&rsquo;ya gönderilene kadar gözaltında tutun.&rdquo;</p>

  <p>İki muhafız Hall&rsquo;u kollarından manyetik çengellerle tutarken sakin bakışlarla izledi.</p>

  <p>"Affedersin, Albay&rdquo; dedi. &ldquo;Hikâyenin en azından bir kısmını kanıtlayamazsan, bunun senden kaynaklanan psikotik bir yansıma olduğunu varsaymak zorundayız. Gezegeni henüz psikozlu birinin elini kolunu sallayarak dolamasına izin vereceğimiz kadar güvenlik altına almadık. Büyük zarar verebilirsin.&rdquo;</p>

  <p>Muhafızlar onu kapıya götürdü. Hall direnmeden onlarla gitti. Başı çınladıkça çınlıyor, sesler beyninde yankılanıyordu. Kadın haklıydı belki de. Belki aklını kaçırmıştı.</p>

  <p>Yüzbaşı Taylor&rsquo;un bürosuna ulaştılar. Muhafızlardan biri zili çaldı.</p>

  <p>&ldquo;Kim o?&rdquo; dedi robot kapının cırtlak sesi.</p>

  <p>&ldquo;Kumandan Morrison bu adamın Yüzbaşı&rsquo;nın gözetimine verilmesini emretti.&rdquo;</p>

  <p>Tereddütlü bir duraksamadan sonra: &ldquo;Yüzbaşı meşgul.&rdquo;</p>

  <p>&ldquo;Bu acil bir durum.&rdquo;</p>

  <p>Robot karar verirken röleleri tıkırdadı. &ldquo;Sizi kumandan mı gönderdi?&rdquo;</p>

  <p>&ldquo;Evet. Kapıyı aç.&rdquo;</p>

  <p>&ldquo;Girebilirsiniz&rdquo; diye kabul etti. Kilitlerini geriye çekip kapıyı açtı.</p>

  <p>Muhafızlar kapıyı itti ve oracıkta kalakaldı.</p>

  <p>Yüzbaşı Taylor mosmor bir yüz ve açık gözlerle yerde yatıyordu. Yalnızca ayaklan ve başı görünüyordu.</p>

  <p class="p22"><span class="t26">&nbsp;</span></p>

  <p>Kırmızı beyaz ufak bir halı bedenine dolanmış onu sıkıyor, gerildikçe geriliyordu.</p>

  <p>Hall dizlerinin üzerine çöküp halıyı çekti. &ldquo;Acele edin!&rdquo; diye bağırdı. "Halıyı tutun!&rdquo;</p>

  <p>Üçü birden asıldı. Halı onlara karşı koydu.</p>

  <p>&ldquo;Yardım edin" diye bağırdı Taylor zayıf bir sesle.</p>

  <p>"Deniyoruz!&rdquo; Panikle asıldılar. En sonunda halı ellerinde kaldı. Hızla açık kapıya doğru daldı. Muhafızlardan biri onu havaya uçurdu.</p>

  <p>Hall görüntü ekranına koşarak titrek parmaklarla Kumandan&rsquo;ın acil durum numarasını tuşladı.</p>

  <p>Ekranda kumandanın yüzü belirdi.</p>

  <p>"Görüyor musun!&rdquo; dedi soluk soluğa.</p>

  <p>Kadın Hall&rsquo;un arkasında yerde yatan Taylor&rsquo;a baktı, ışın tabancaları hâlâ ellerinde olan iki muhafız adamın yanında diz çökmüştü.</p>

  <p>&ldquo;Ne - ne oldu böyle?&rdquo;</p>

  <p>"Bir halının saldırısına uğradı.&rdquo; Hall neşesizce sırıttı. &ldquo;Deli olan kimmiş?"</p>

  <p>&ldquo;Aşağı bir muhafız birliği gönderiyorum.&rdquo; Kumandan şaşkındı. "Hemen. Ama nasıl...&rdquo;</p>

  <p>"Işın tabancalarını kullanmaya hazır olmalarını söyle. Bir de genel alarm versen daha iyi olur."</p>

  <p>Hall, Kumandan Morrison&rsquo;ın masasına dört eşya bıraktı: Bir mikroskop, bir havlu, metal bir kemer ve kırmızı beyaz küçük bir halı.</p>

  <p>Kadın tedirgin bir biçimde eşyalarla arasında bir parça mesafe bıraktı. &ldquo;Binbaşı, emin misin..?&rdquo;</p>

  <p>&ldquo;Şu anda zararsızlar. Garip olan da bu ya. Bu havlu birkaç saat önce beni öldürmeye çalıştı. Ateş edip onu parçalayarak canımı kurtardım. Ama şimdi eski haline geri dönmüş. Her zamanki gibi, şimdi yine sıradan bir havlu. Zararsız.&rdquo;</p>

  <p class="p22"><span class="t26">&nbsp;</span></p>

  <p>Yüzbaşı Taylor dikkatle kırmızı beyaz halıya dokundu. &ldquo;Bu benim halım. Onu Terra&rsquo;dan getirdim. Karım vermişti. Ona güvenim sonsuzdu."</p>

  <p>Birbirlerine baktılar.</p>

  <p>&ldquo;Halıyı da patlatmıştık&rdquo; diye belirtti Hall.</p>

  <p>Sessizlik oldu.</p>

  <p>"Bu halı değilse?&rdquo; diye sordu Yüzbaşı Taylor. &ldquo;Bana saldıran neydi peki?&rdquo;</p>

  <p>&ldquo;Bu halı gibi görünüyordu&rdquo; dedi Hall yavaşça. &ldquo;Bana saldıran da bu havlu gibi görünüyordu.&rdquo;</p>

  <p>Kumandan Morrison havluyu ışığa tuttu. &ldquo;Sıradan bir havlu! Sana saldırmış olamaz."</p>

  <p>&ldquo;Elbette öyle&rdquo; diye onayladı Hall. &ldquo;Bu nesnelere aklımıza gelen bütün test uyguladık. Olmaları gereken şeyler, bütün elementler aynı. Tamamen stabil, inorganik nesneler. Bunlardan herhangi birinin canlanıp bize saldırması olanaksız.&rdquo;</p>

  <p>"Ama bir şey saldırdı&rdquo; dedi Taylor. &ldquo;Bir şey bana saldırdı. Bu halı saldırmadıysa, ne saldırdı?"</p>

  <p>Teğmen Dodds şifoniyerin üzerinde eldivenlerini aradı. Acelesi vardı. Bütün birlik acilen toplanma çağrısı almıştı.</p>

  <p>&ldquo;Nereye koydum...&rdquo; diye mırıldandı. &ldquo;Allah allah!&rdquo;</p>

  <p>Yatağın üzerinde birbirinin eşi <span class="t23">iki</span> çift eldiven duruyordu.</p>

  <p>Dodds başını kaşıyarak kaşlarını çattı. Nasıl olabilirdi? Yalnızca bir çift eldiveni vardı onun. Diğer çift başka birinin olmalıydı. Bob Wesley geçen gece kâğıt oynamaya odasına gelmişti. Eldivenlerini unutmuş olabilirdi.</p>

  <p>Görüntü ekranı tekrar aydınlandı. &ldquo;Tüm personel hazır bulunmalıdır. Tüm personel hazır bulunmalıdır. Tüm personelin acilen toplanması...&rdquo;</p>

  <p class="p22"><span class="t26">&nbsp;</span></p>

  <p>"Tamam&rdquo; dedi Dodds sabırsızca. Eldiven çiftlerinden birini kapıp eline geçirdi.</p>

  <p>Parmaklarına oturur oturmaz eldivenler ellerini beline götürdü. Parmaklarını tabancasının kabzasına kenetleyip tabancayı kılıfından çıkardılar.</p>

  <p>&ldquo;Hadi canım&rdquo; dedi Dodds. Eldivenler ışın tabancasını kaldırıp göğsüne nişan aldı.</p>

  <p>Parmaklar tetiği çekti. Bir gümbürtü koptu. Dodd&rsquo;un göğsü anında eridi. Adamdan geriye kalanlar yavaşça yere yıkıldı, yere düştüğünde ağzı hâlâ hayretle açıktı.</p>

  <p>Onbaşı Tenner acil durum alarmını duyar duymaz aceleyle ana binaya koştu.</p>

  <p>Binanın girişinde metal kramponlu ayakkabılarını çıkarmak için durdu. Sonra kaşlarını çattı. Kapının yanında bir yerine iki güvenlik paspası duruyordu.</p>

  <p>Neyse, önemli değildi. İkisi de birbirinin aynıydı. Paspaslardan birine basıp bekledi.</p>

  <p>Paspasın yüzeyi ayaklan ve bacaklarına yüksek frekanslı bir akım göndererek dışarıdayken üzerine yapışmış olabilecek spor ya da tohumlan öldürdü.</p>

  <p>Binaya girdi.</p>

  <p>Bir saniye sonra Teğmen Fulton kapıya koştu. Dağ botlarını çıkarıp ilk gördüğü paspasın üzerine çıktı.</p>

  <p>Paspas ayaklarının üzerine kapandı.</p>

  <p>"Hey&rdquo; diye bağırdı Fulton. &ldquo;Bırak beni!"</p>

  <p>Ayaklarını çekip kurtarmaya çalıştı, ama paspas onu bir türlü bırakmıyordu. Fulton korkmaya başladı. Tabancasını çıkardı, ama kendi ayaklarına ateş etmek de işine gelmiyordu.</p>

  <p>"Yardım edin" diye bağırdı.</p>

  <p>İki asker koşa koşa geldi. &ldquo;Ne oldu Teğmen?&rdquo;</p>

  <p>&ldquo;Allahın belası şeyi çekin üstümden.&rdquo;</p>

  <p>Askerler gülmeye başladı.</p>

  <p class="p22"><span class="t26">&nbsp;</span></p>

  <p>&ldquo;Şaka yapmıyorum&rdquo; dedi Fulton yüzü aniden bembeyaz kesilerek. &ldquo;Ayaklarımı kırıyor! Bu şey...&rdquo;</p>

  <p>Haykırmaya başladı. Askerler telaş içinde paspası yakaladı. Fulton çığlık atmaya devam ederek düştü, yuvarlanıp büküldü.</p>

  <p>En sonunda askerler ayaklarını paspasın bir köşesinden kurtarmayı başardı.</p>

  <p>Fulton&rsquo;ın ayaklarının yerinde yeller esiyordu. Geriye yarı erimiş hamurumsu kemikler kalmıştı yalnızca.</p>

  <p>&ldquo;Artık biliyoruz" dedi Hall kasvetli bir sesle. &ldquo;Organik bir canlı.&rdquo; Kumandan Morrison, Onbaşı Tenner&rsquo;a döndü. "Binaya girdiğinde iki paspas mı gördün?"</p>

  <p>&ldquo;Evet, Kumandan. İki taneydiler. Birinin üzerine basıp içeri girdim.&rdquo;</p>

  <p>"Şanslıymışsın. Doğru paspasa basmışsın.&rdquo;</p>

  <p>"Dikkatli olmalıyız" dedi Hall. "Birbirinin aynı iki eşyaya dikkat etmeliyiz. Görünüşe bakılırsa, bu şey her neyse, bulduğu nesneleri taklit ediyor. Bukalemun gibi. Kamuflaj."</p>

  <p>Stella Morrison masasının iki ucunda duran iki çiçek vazosuna bakıp "iki&rdquo; diye mırıldandı. "İki şeyi birbirinden ayırmak güç olacak. İki havlu, iki vazo, iki sandalye. Zararsız olan bir sıra eşya olabilir. Birin katı olan her şey bu koşula uyabilir.&rdquo;</p>

  <p>&ldquo;Sorun da bu ya laboratuvarda sıradışı bir şey fark etmedim. Bir başka mikroskobun nasıl bir garipliği olabilir ki. Ortama rahatça uyum sağlayabiliyor."</p>

  <p>Kumandan birbirinin eşi çiçek vazolarından uzaklaştı. &ldquo;Ya bunlar? Belki bunlardan biri... her neyse o işte."</p>

  <p>"İki tane olan pek çok şey var. Doğal çiftler. İki bot. Giysi. Mobilya. Odamdaki o fazladan koltuğu fark etmedim mesela. Aletler. Emin olmak olanaksız olacak. Bazen de...&rdquo;</p>

  <p>Görüntü ekranı aydınlandı. Ekranda kumandan yardımcısı Wood&rsquo;un yüzü belirdi. &ldquo;Stella, bir ölü daha var.&rdquo;</p>

  <p>&ldquo;Bu sefer kim?&rdquo;</p>

  <p>&ldquo;Erimiş bir subay daha. Teğmen Dodds &mdash; Geriye birkaç düğme ve ışın tabancası kalmış."</p>

  <p>"Üç etti" dedi Kumandan Morrison.</p>

  <p>&ldquo;Eğer organik bir canlıysa, onu yok etmenin bir yolu olmalı&rdquo; diye mırıldandı Hall.</p>

  <p>&ldquo;Birkaçını patlattık zaten, yani görünüşe göre öldürdük. Onlara zarar verebiliriz, ama kaç tane daha olduğunu bilmiyoruz. Beş altısını yok ettik. Belki sonsuz bölünebilen bir tür maddedir. Bir tür protoplazma."</p>

  <p>&ldquo;Bu arada da...&rdquo;</p>

  <p>&ldquo;Bu arada da insafına kalmış durumdayız. Ya da onların insafına. Bu aradığımız öldürücü canlı türü, buna hiç şüphe yok. Bu da her şeyi zararsız bulmamızı açıklıyor. Böyle bir canlı türüyle hiçbir şey baş edemez. Elbette kendini bulunduğu ortama benzeten canlılar bizde de var. Böcekler, bitkiler. Venüs&rsquo;teki kıvrımlı sümüklüböcek. Ama bu kadar ileri düzeyde bir şey yok.&rdquo;</p>

  <p>&ldquo;Öldürülebilir ama. Sen kendin söyledin. Bu da şansımız var demektir.&rdquo;</p>

  <p>&ldquo;Eğer onu bulabilirsek.&rdquo; Hall odaya bir göz attı. Kapının yanında iki pelerin asılıydı. Az önce de iki tane miydiler?</p>

  <p>Bitkin bir halde alnını ovuşturdu. &ldquo;Bir tür zehir ya da aşındırıcı bir etmen, onları toptan yok edecek bir şey. Öylece oturup bize saldırmalarını bekleyemeyiz. Püskürtebileceğimiz bir şeye ihtiyacımız var, o kıvrımlı sümüklüböceklerin hakkından da böyle gelmiştik.&rdquo;</p>

  <p>Kumandan kaskatı kesilerek adamın arkasındaki bir noktaya baktı.</p>

  <p>Hall dönüp kadının bakışlarını izledi. &ldquo;Ne oldu?"</p>

  <p>&ldquo;Köşede iki evrak çantasının durduğunu yeni fark ettim. Daha önce bir tane vardı... galiba.&rdquo; Şaşkınlıkla başını salladı. &ldquo;Nasıl bilebiliriz? Bu iş iyice canımı sıkmaya başladı.&rdquo;</p>

  <p>&ldquo;Sert bir içki gerek sana.&rdquo;</p>

  <p>Yüzü aydınlandı. &ldquo;İyi fikir. Ama...&rdquo;</p>

  <p>&ldquo;Ama ne?&rdquo;</p>

  <p>&ldquo;Hiçbir şeye dokunmak istemiyorum. Neyin ne olduğunu anlamanın imkânı yok.&rdquo; Belindeki ışın tabancasına dokundu. &ldquo;Her şeye ateş etmek isteyip duruyorum.&rdquo;</p>

  <p>&ldquo;Panik tepkisi. Yine de bizi teker teker yok ediyor.&rdquo;</p>

  <p>Yüzbaşı Unger acil durum çağrısını kulaklığından aldı. Hemen çalışmayı bırakıp topladığı örnekleri kucakladığı gibi aceleyle kovaya yürüdü.</p>

  <p>Bu kadar yakına park ettiğini anımsamıyordu. Şaşkınlıkla durdu. Parlak koni biçimindeki küçük araba, tırtıklı lastikleri toprağa gömülü, kapısı açık oracıkta duruyordu.</p>

  <p>Unger örneklerini düşürmemeye dikkat ederek arabaya gitti. Arkadaki bagaj kapağını açıp kucağındakileri bıraktı. Sonra ön tarafa gidip kumandanın arkasına geçti.</p>

  <p>Şalteri kaldırdı, ama motor çalışmadı. Garipti. Ne olduğunu anlamaya çalışırken onu irkilten bir şeyi fark etti.</p>

  <p>Beş altı metre uzağında içinde bulunduğu kovanın aynısından bir tane daha vardı.</p>

  <p class="p22"><span class="t26">&nbsp;</span></p>

  <p>Aracını oraya park ettiğini hatırladı. Elbette çoktan araca girmişti. Başka birileri daha örnek aramaya gelmişti, bu kova da onlarındı.</p>

  <p>Unger dışarı çıkmaya yeltendi.</p>

  <p>Kapı kapandı. Koltuk başının üzerinde katlandı. Gösterge paneli plastiğe dönüşüp erimeye başladı. Soluğu kesiliyordu - hava alamıyordu. Çırpınarak eğilip bükülerek dışarı çıkmaya çabaladı. Çevresinde bir ıslaklık, köpüren, akan, beden sıcaklığında bir ıslaklık vardı.</p>

  <p>"Guluk." Islaklık başını kapladı. Bedenini kapladı. Araç sıvılaşıyordu. Ellerini kurtarmaya çalıştıysa da çıkaramadı.</p>

  <p>Ardından acı başladı. Eriyordu. Sıvının ne olduğunu fark etti ansızın.</p>

  <p>Asit. Mide sıvısı. Bir midenin içindeydi.</p>

  <p>"Bakma" diye çığlık attı Gail Thomas.</p>

  <p>&ldquo;Nedenmiş?&rdquo; Onbaşı Hendricks sırıtarak ona doğru yüzdü. "Neden bakamazmışım?&rdquo;</p>

  <p>&ldquo;Çünkü çıkıyorum."</p>

  <p>Güneş gölün üzerinde parlıyordu. Işıltılar saçarak, suyun üzerinde dans ediyordu. Çiçek açmış sarmaşıklar ve çalılar arasında büyük sessiz sütunlar gibi yükselen yosun kaplı dev ağaçlarla sanlıydı çevreleri.</p>

  <p>Gail kıyıya çıktı. Silkindi, saçlarını geriye atarak gözlerinden çekti. Orman sessizdi. Kıyıya vuran dalgaların sesi dışında tamamen sessiz.</p>

  <p>Birlik kampından epeyi uzaktaydılar.</p>

  <p>&ldquo;Ne zaman bakabilirim?&rdquo; diye sordu Hendricks, gözlerini kapatıp bir daire çizerek yüzdü.</p>

  <p>&ldquo;Birazdan.&rdquo; Gail ağaçların arasında yürüyerek üniformasını bıraktığı yere geldi. Çıplak omuzlarını ve kollarını ısıtan sıcak güneşi hissedebiliyordu.</p>

  <p class="p22"><span class="t26">&nbsp;</span></p>

  <p>Otların arasına oturarak gömleğini ve pantolonunu eline aldı. Gömleğinin üzerine yapışan yaprakları ve ağaç kabuklarını temizleyip başından geçirdi.</p>

  <p>Suda, Onbaşı Hendricks daire çizmeye devam ederek sabırla bekliyordu.</p>

  <p>Dakikalar geçti. Çıt çıkmıyordu. Gözlerini açtı. Gail görünürlerde yoktu.</p>

  <p>'&lsquo;Gail&rsquo;&rsquo; diye seslendi.</p>

  <p>Etraf çok sessizdi.</p>

  <p>"Gail!&rdquo;</p>

  <p>Karşılık yoktu.</p>

  <p>Onbaşı Hendricks hızla kıyıya yüzdü. Sudan dışarı çıktı, bir sıçrayışta gölün kıyısında düzgün bir biçimde katlanmış duran üniformasına ulaşıp ışın tabancasını kavradı.</p>

  <p>"Gail!&rdquo;</p>

  <p>Orman sessizdi. Çıt bile çıkmıyordu. Kaşlarını çatarak durdu, çevresine bakındı. Yavaş yavaş sıcak güneşe rağmen soğuk bir korkuyla uyuşmaya başladı.</p>

  <p class="p42"><span class="t23">"Gail!"</span></p>

  <p class="p42">Hâlâ bir karşılık yoktu.</p>

  <p class="p42">Kumandan Morrison endişeliydi. &ldquo;Bir şeyler yapmalıyız" dedi. &ldquo;Bekleyemeyiz. Otuz karşılaşma oldu ve on kişiyi kaybettik. Üç kişiden bir kişi fazlasıyla yüksek bir yüzde.&rdquo;</p>

  <p>Hall başını yaptığı işten kaldırdı. &ldquo;Yine de artık neyle karşı karşıya olduğumuzu biliyoruz. Sonsuz değişkenliğe sahip bir protoplazma türü.&rdquo; Püskürtme tankını kaldırdı. "Bu bize kaç tane olduğuyla ilgili bir fikir verecek sanırım.&rdquo;</p>

  <p>&ldquo;O da nedir?&rdquo;</p>

  <p>&ldquo;Gaz halinde arsenik ve hidrojen bileşimi. Arsin.&rdquo;</p>

  <p>&ldquo;Onunla ne yapacaksın?&rdquo;</p>

  <p class="p22"><span class="t26">&nbsp;</span></p>

  <p>Hall koruyucu başlığını yerine kilitledi. Sesi Kumandan&rsquo;ın kulaklıklarından geldi. "Bunu bütün laboratuvara salacağım. Sanırım burada her yerden çoklar.&rdquo;</p>

  <p>"Neden burada?&rdquo;</p>

  <p>&ldquo;Numuneler ilk buraya getirildi, ilkiyle burada karşılaşıldı. Sanırım numunelerle geldiler ya da numuneleri taklit ederek sonra diğer binalara sızdılar.&rdquo;</p>

  <p>Kumandan koruyucu başlığını yerine oturttu. Dört muhafız da aynını yaptı. &ldquo;Arsin gazı insanlar için ölümcül, öyle değil mi?&rdquo;</p>

  <p>Hall başını salladı. &ldquo;Dikkatli olmalıyız. Burada sınırlı bir test yapmak için kullanabiliriz, hepsi bu.&rdquo;</p>

  <p>Koruyucu başlığının içindeki oksijen akışını ayarladı.</p>

  <p>&ldquo;Testinin ne kanıtlaması gerekiyor" diye sordu kadın.</p>

  <p>&ldquo;Herhangi bir şey gösterirse ne kadar yayıldıkları konusunda bize bir fikir verecek. Neyle karşı karşıya olduğumuzu daha iyi bileceğiz. Bu düşündüğümüzden daha ciddi olabilir.&rdquo;</p>

  <p>&ldquo;Ne demek istiyorsun?&rdquo; dedi kadın kendi oksijen akışını ayarlayarak.</p>

  <p>"Mavi Gezegen&rsquo;deki bu birlikte yüz kişi var. Şu durumda olabilecek en kötü şey bizi teker teker öldürmeleri. Ama bu bile önemli değil. Haftanın her günü yüz kişilik birlikler kaybediliyor. Bir gezegene inen ilk insanların göze alması gereken bir tehlike bu. Gerçekte nispeten önemsiz.&rdquo;</p>

  <p>&ldquo;Neye göre?&rdquo;</p>

  <p>"Eğer sonsuz bölünebiliyorlarsa, o zaman buradan ayrılma konusunu bir kez daha düşünmemiz gerekecek. Onları sisteme taşıma riskine girmektense burada kalıp tek tek öldürülmek daha iyi.&rdquo; Kadın ona baktı. &ldquo;Bulmaya çalıştığın şey bu mu &mdash;sonsuz bölünebilir olup olmadıkları mı?&rdquo;</p>

  <p>"Neyle karşı karşıya olduğumuzu bulmaya çalışıyorum. Belki yalnızca birkaç taneler, belki de her yerdeler.&rdquo; Elini sallayarak laboratuvarı gösterdi. &ldquo;Belki bu odadaki şeylerin yarısı bizim düşündüğümüz şeyler değil... Bize saldırmaları kötü, ama daha kötüsü bize saldırmamaları olur.&rdquo;</p>

  <p>"Daha kötüsü mü?&rdquo; Kumandan afallamıştı.</p>

  <p>&ldquo;Taklit yetenekleri kusursuz. En azından cansız nesneleri. Stella mikroskobumu taklit ettiğinde ona baktım. Tıpkı normal bir mikroskop gibi büyüttü, yansıttı. Düşündüğüm her şeyin ötesinde bir taklit biçimi. Yalnızca yüzeysel bir benzeme değil, taklit ettiği nesneyi oluşturan elementlere kadar inen bir şey."</p>

  <p>&ldquo;Yani biri bizimle birlikte Terra'ya sızabilir mi diyorsun? Bir kumaş ya da bir laboratuvar gereci biçimine girerek?&rdquo; Kadın ürperdi.</p>

  <p>&ldquo;Bir tür protoplazma olduğuna inanıyoruz. Böyle bir şekillenebilirlik basit bir orijinal biçimi akla getiriyor - bu da ikiye bölünerek üremeyi. Eğer böyleyse üreme yeteneklerinin sının olmayabilir. Eritme özellikleri aklıma basit tek hücreli bir canlıyı getiriyor." "Sence zekiler mi?&rdquo;</p>

  <p>&ldquo;Bilmiyorum. Umarım değillerdir.&rdquo; Hall spreyi kaldırdı. &ldquo;Her halükârda bu bize ne kadar yayıldıklarını gösterecek. Bölünmeyle çoğalacak kadar basit canlılar oldukları fikrimi bir ölçüde doğrulayacak... Yani bizim açımızdan olabilecek en kötü şeyi.&rdquo;</p>

  <p>&ldquo;İşte başlıyoruz&rdquo; dedi Hall.</p>

  <p>Spreyi sıkı sıkı tutup, tetiğe bastırdı, püskürtme memesini yavaşça laboratuvara yöneltti. Kumandan ve dört muhafız arkasında sessizce duruyordu. Hiç hareket yoktu. Pencerelerden içeri giren güneş, petri kaplarından ve araç gereçlerden yansıyordu.</p>

  <p>Bir süre sonra tetiğin tekrar kalkmasına izin verdi.</p>

  <p>&ldquo;Hiçbir şey görmüyorum&rdquo; dedi Kumandan Morrison. &ldquo;Bir şey yaptığından emin misin?"</p>

  <p>&ldquo;Arsin renksizdir. Ama başlığını gevşetme. Öldürücüdür. Bir de, kıpırdama.&rdquo;</p>

  <p>Beklediler.</p>

  <p>Bir süre hiçbir de değişiklik olmadı. Sonra &mdash;</p>

  <p>&ldquo;Ulu tanrım!" diye bağırdı Kumandan Morrison.</p>

  <p>Laboratuvarın en köşesinde bir slayt dolabı aniden titredi. Eğilip büküldü, yalpalayarak yumuşadı. Biçimini tamamen kaybetti - jölemsi homojen bir kitle masanın üzerine kondu. Kararsızca masanın yanından aşağı titrek hareketlerle aktı.</p>

  <p>&ldquo;Burada!&rdquo;</p>

  <p>Bir bunsen ocağı eriyip onunla birlikte aktı. Odanın her yerinde hareket halinde nesneler vardı.</p>

  <p>Ulu Cam bir imbik kendi içine katlanarak bir damlaya dönüştü. Bir deney tübü rafı, kimyasal madde dolu bir raf...</p>

  <p>&ldquo;Dikkat edin!&rdquo; diye bağırdı Hall geri çekilerek.</p>

  <p>Büyük bir cam fanus vıcık vıcık bir şapırtıyla önüne düştü. Tek bir büyük hücre olduğuna kuşku kalmamıştı. Çekirdeği, hücre duvarını, sitoplazmada asılı sert kofulları seçebiliyordu.</p>

  <p>Akıtaçlar, kıskaçlar, bir havan, artık hepsi akıyordu. Laboratuvardaki araç gereçlerin yarısı hareket halindeydi.</p>

  <p>Taklit edilecek ne varsa taklit etmişlerdi.</p>

  <p>Her mikroskobun bir benzeri vardı. Her tübün, her kavanozun ve her cam kabın...</p>

  <p class="p22"><span class="t26">&nbsp;</span></p>

  <p>Muhafızlardan biri ışın tabancasını çıkardı. Hall silahı uzaklaştırdı. "Ateş etme! Arsin yanıcıdır. Çıkalım. Bilmek istediğimizi öğrendik.&rdquo;</p>

  <p>Laboratuvar kapısını itip korodora çıktılar alelacele. Hall kapıyı arkalarından kapatıp sımsıkı sür meledi.</p>

  <p>&ldquo;Kötü mü?&rdquo; diye sordu Kumandan Morrison.</p>

  <p>&ldquo;Hiç şansımız yok. Arsin onları rahatsız etti; yeterli miktarı onları belki öldürebilir. Ama o kadar arsinimiz yok. Bütün gezegeni arsine boğarsak da ateşleyicilerimizi kullanamayız.&rdquo;</p>

  <p>&ldquo;Gezegeni terk ettiğimizi varsayalım.&rdquo;</p>

  <p>&ldquo;Onları sisteme taşıma ihtimalini göze alamayız.&rdquo; &ldquo;Eğer burada kalırsak bizi teker teker emip eritecekler&rdquo; diye karşı çıktı Kumandan.</p>

  <p>&ldquo;Arsin getirtebiliriz. Ya da onları yok edebilecek başka bir zehir. Ama gezegendeki yaşamın büyük bölümü de onlarla birlikte yok olur. Geriye fazla bir şey kalmaz."</p>

  <p>&ldquo;O halde bütün canlı türlerini yok etmeliyiz! Eğer başka bir yolu yoksa bütün gezegeni yakmalıyız. Geriye yalnızca ölü bir dünya kalacak olsa bile.&rdquo; Bakıştılar.</p>

  <p>&ldquo;Sistem İzleme&rsquo;yi arayacağım" dedi Kumandan Morrison. "Birliği buradan götüreceğim, tehlikeden uzaklaştıracağım... en azından sağ kalanları. Göldeki o zavallı kız...&rdquo; Ürperdi. &ldquo;Herkes gittikten sonra bu gezegeni temizlemenin en iyi yolunu bulabiliriz.&rdquo; &ldquo;Onlardan birini Terra&rsquo;ya götürme tehlikesini göze mi alacaksın?&rdquo;</p>

  <p>&ldquo;Kendilerini bize benzetebilirler mi? Kendilerini canlılara benzetebilirler mi? Daha yüksek canlı türlerine?"</p>

  <p class="p22"><span class="t26">&nbsp;</span></p>

  <p>Hall düşündü. &ldquo;Görünüşe göre hayır. Taklit yetenekleri cansız nesnelerle sınırlı görünüyor.&rdquo;</p>

  <p>Kumandan acımasızca gülümsedi. "O halde yanımızda cansız nesne olmadan geri döneceğiz.&rdquo;</p>

  <p>"Ama giysilerimiz! Kemerlerin eldivenler ya da botların şeklini alabilirler...&rdquo;</p>

  <p>&ldquo;Giysilerimiz yanımızda olmayacak. Yanımızda hiçbir şey almayacağız. Tam anlamıyla hiçbir şey.&rdquo; Hall&rsquo;un dudakları seğirdi. &ldquo;Anladım.&rdquo; Düşündü. &ldquo;İşe yarayabilir. Personeli... eşyalarını bırakmaya ikna edebilir misin? Sahip oldukları her şeyi?"</p>

  <p>&ldquo;Hayatları söz konuysa, bu yönde <span class="t23">emir</span> verebilirim.&rdquo; "O zaman tek kaçış şansımız bu olabilir.&rdquo;</p>

  <p>Birliğin kalan üyelerini alabilecek büyüklükteki en yakın kruvazör iki saat uzaklıktaydı. Terra&rsquo;ya geri dönüyordu.</p>

  <p>Kumandan Morrison başını görüntü ekranından kaldırdı. &ldquo;Buradaki sorunun ne olduğunu soruyorlar.&rdquo;</p>

  <p>&ldquo;Bırak da ben konuşayım." Hall ekranın karşısına oturdu. Terra kruvazörünün üniforması altın kor donlu sert yüzlü kaptanı onu süzdü. &ldquo;Ben birliğin Araştırma Bölümü&rsquo;nden Binbaşı Lawrence Hall.&rdquo; &ldquo;Kaptan Daniel Davis.&rdquo; Kaptan Davis onu ifadesiz bir yüzle inceledi. &ldquo;Bir sorun mu yaşıyorsunuz Binbaşı?"</p>

  <p>Hall dudaklarını ıslattı. &ldquo;Sakıncası yoksa gemiye binene dek açıklama yapmamayı tercih ederim.&rdquo; &ldquo;Neden?"</p>

  <p>&ldquo;Kaptan, zaten şu durumda bile bizim deli olduğumuzu düşüneceksiniz. Gemiye biner binmez her şeyi açıklayacağız." Duraksadı. "Geminize çıplak bineceğiz."</p>

  <p>Kaptan tek kaşını kaldırdı. &ldquo;Çıplak mı?&rdquo;</p>

  <p class="p22"><span class="t26">&nbsp;</span></p>

  <p>"Doğru.&rdquo;</p>

  <p>&ldquo;Anladım." Anlamadığı açıkça görünüyordu.</p>

  <p>"Ne zaman burada olursunuz?&rdquo;</p>

  <p>&ldquo;Tahminimce yaklaşık iki saat içinde.&rdquo;</p>

  <p>"Şu anda bizim zamanımıza göre saat 13.00, 15.00&rsquo;te mi gelirsiniz?&rdquo;</p>

  <p>&ldquo;Aşağı yukarı o saatte&rdquo; diye onayladı Kaptan. &ldquo;Sizi bekliyor olacağız. Adamlarınızın dışarı çıkmasına izin vermeyin. Bizim için tek bir kapak açın. Yanımızda eşya olmayacak. Sadece biz. Biz biner binmez gemiyi hemen kaldırın.&rdquo;</p>

  <p>Stella Morrison ekrana eğildi. &ldquo;Kaptan acaba mümkünse.... adamlarınız..?"</p>

  <p>"Robot kontrolle ineriz&rdquo; diye yatıştırdı kadını. &ldquo;Adamlarımın hiçbiri güvertede olmayacak Kimse sizi görmeyecek."</p>

  <p>&ldquo;Teşekkür ederim&rdquo; diye mırıldandı kadın.</p>

  <p>&ldquo;Bir şey değil&rdquo; diye selam verdi Kaptan Davis. &ldquo;İki saat içinde görüşürüz Kumandan.&rdquo;</p>

  <p>&ldquo;Herkesi alana toplayalım&rdquo; dedi Kumandan Morrison. &ldquo;Giysilerini burada çıkarmalılar bana kalırsa, böylece alanda gemiyle temas edecek eşya olmaz.&rdquo; Hall kadının yüzüne baktı. &ldquo;Hayatımızı kurtarmak için bunu yapmaya değmez mi?&rdquo;</p>

  <p>Teğmen Friendly dudaklarını ısırdı. &ldquo;Bunu yapmayacağım. Burada kalıyorum.&rdquo;</p>

  <p>&ldquo;Gelmek zorundasın.&rdquo;</p>

  <p>&ldquo;Ama Binbaşı &mdash;&rdquo;</p>

  <p>Hall saatine baktı. &ldquo;Saat 14.50. Gemi her an gelebilir. Giysilerini çıkar ve iniş alanına git.&rdquo;</p>

  <p>&ldquo;Hiçbir şey götüremez miyim?&rdquo;</p>

  <p>&ldquo;Eşya yok. Işın tabancan bile burada kalıyor. Bize gemide giyecek verecekler. Hadi! Ölüm kalım meselesi. Herkes aynı şeyi yapıyor.&rdquo;</p>

  <p class="p22"><span class="t26">&nbsp;</span></p>

  <p>Friendly isteksizce gömleğini çekiştirdi. &ldquo;Pekâlâ, çocukça davranıyorum galiba.&rdquo;</p>

  <p>Görüntü ekranı tıkırdadı. Bir robotun tiz sesi anonsa başladı: &ldquo;Herkes binaları terk etsin! Hemen binaları terk edip alana gidin! Hemen binaları terk edip alana gidin! Hemen...&rdquo;</p>

  <p>&ldquo;Bu kadar çabuk mu?&rdquo; Hall pencereye gidip metal storu kaldırdı. "Geminin indiğini duymadım.&rdquo;</p>

  <p>İniş alanının ortasında uzun gri bir kruvazör park edilmişti. Meteorların çarptığı yerlerde gövdesi çukurlu ve ezikti. Hareketsizdi. İçinde kimse yok gibi görünüyordu.</p>

  <p>Çıplak insanlardan oluşan kalabalık, parlak güneşte gözlerini kırpıştırarak kararsızca alana yürüyordu.</p>

  <p>&ldquo;Geldi!&rdquo; Hall gömleğini çıkarmaya başladı. "Gidelim!&rdquo;</p>

  <p>&ldquo;Beni bekle!"</p>

  <p>"Acele et.&rdquo; Hall tamamen soyununca iki adam hızla koridora çıktı. Çıplak muhafızlar koşa koşa yanlarından geçti. Yalınayak uzun birlik binasının koridorlarından aşağı kapıya koştular. Merdivenlerden aşağı inip alana çıktılar.</p>

  <p>Sıcak güneş tepeden üzerlerine vuruyordu. Birlik binalarından çıkan çıplak kadın ve erkekler sessizce gemiye doğru gidiyorlardı.</p>

  <p>"Ne manzara!" dedi bir subay. &ldquo;Bu utancı hayatımız boyunca unutamayacağız."</p>

  <p>&ldquo;Ama en azından bir hayatın olacak&rdquo; dedi bir başkası.</p>

  <p>&ldquo;Lawrence!&rdquo;</p>

  <p>Hall yarı döndü.</p>

  <p>&ldquo;Lütfen arkana bakma. Yürümeye devam et. Arkandan geliyorum.&rdquo;</p>

  <p class="p22"><span class="t26">&nbsp;</span></p>

  <p>"Nasılsın Stella?&rdquo; diye sordu Hall.</p>

  <p>&ldquo;Garip.&rdquo;</p>

  <p>&ldquo;Değer mi?&rdquo;</p>

  <p>"Sanırım.&rdquo;</p>

  <p>&ldquo;Sence bize inanan olur mu?"</p>

  <p>"Sanmam&rdquo; dedi kadın. &ldquo;Ben bile tereddüt etmeye başlıyorum.&rdquo;</p>

  <p>&ldquo;Her neyse geriye tek parça döneceğiz.&rdquo;</p>

  <p>&ldquo;Sanırım.&rdquo;</p>

  <p>Hall gemiden indirilen rampaya baktı. İlk birkaç kişi metal rampadan yukarı aceleyle çıkarak yuvarlak kapaktan içeri girmeye başlamıştı bile.</p>

  <p>&ldquo;Lawrence...&rdquo;</p>

  <p>Kumandan&rsquo;ın sesinde garip bir titreme vardı. &ldquo;Lawrence, ben..."</p>

  <p>"Sen ne?&rdquo;</p>

  <p>"Korkuyorum.&rdquo;</p>

  <p>&ldquo;Korkuyor musun!&rdquo; Durdu. &ldquo;Neden?&rdquo;</p>

  <p>"Bilmiyorum&rdquo; diye titredi.</p>

  <p>İnsanlar dört bir yandan onları ilerlemeleri için sıkıştırmaya başladı. &ldquo;Unut gitsin. Bebekliğine döndüğünü düşün.&rdquo; Ayağını rampanın başına koydu. &ldquo;İşte çıkıyoruz.&rdquo;</p>

  <p>&ldquo;Geri dönmek istiyorum!&rdquo; Sesinde panik vardı. &ldquo;Ben...&rdquo;</p>

  <p>Hall güldü. &ldquo;Artık çok geç, Stella.&rdquo; Tırabzana tutunarak rampaya çıktı. Çevresini saran kadınlar ve erkekler onu itiyor, yukarıya sürüklüyordu.</p>

  <p>Kapağa ulaştılar. &ldquo;İşte geldik.&rdquo;</p>

  <p>Önündeki adamlar gözden kayboldu.</p>

  <p>Hall arkalarından geminin içindeki sessiz karanlığa adım attı.</p>

  <p>Kumandan onu takip etti.</p>

  <p class="p22"><span class="t26">&nbsp;</span></p>

  <p>Saat tam 15.00&rsquo;te Kaptan Daniel Davis gemisini alanın ortasına indirdi. Röleler gümbürtüyle giriş kapağının kilidini açtı.</p>

  <p>Davis ve geminin diğer subayları kumanda odasında, büyük kumanda masasının etrafında oturup beklediler.</p>

  <p>&ldquo;Pekâlâ&rdquo; dedi Kaptan Davis bir süre sonra. "Nere deler?&rdquo;</p>

  <p>Subaylar endişelenmeye başladı. &ldquo;Belki ters giden bir şey vardır.&rdquo;</p>

  <p>&ldquo;Bu bela iş, şaka olmasın sakın?&rdquo;</p>

  <p>Beklediler, beklediler.</p>

  <p>Ama kimse gelmedi.</p>

  <p>&nbsp;</p>
</body>
</html>
