<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>KAHVERENGİ OXFORD&rsquo;UN KISA MUTLU YAŞAMI</title>
</head>

<body>
  <h1><a id="a55"></a>KAHVERENGİ OXFORD&rsquo;UN KISA MUTLU YAŞAMI</h1>

  <p>&ldquo;Sana bir şey göstereceğim&rdquo; dedi Doktor Labyrinth. Paltosunun cebinden bir kibrit kutusu çıkardı ciddi bir tavırla. Gözlerini kutudan ayırmadan onu elinde sımsıkı tuttu. &ldquo;Modern bilimdeki en mühim şeyi görmek üzeresin. Dünya sarsılıp silkinecek."</p>

  <p>"Bir bakayım&rdquo; dedim. Saat geçti, gece yarısını geçiyordu. Evimin dışında yağmur boş sokaklara yağıyordu. Doktor Labyrinth&rsquo;in başparmağıyla dikkatle kibrit kutusunun kapağını bir parça aralamasını izledim. Görmek için eğildim.</p>

  <p>Kibrit kutusunun içinde pirinç bir düğme vardı. Bir parça kuru ot ve ekmek kırıntısına benzeyen bir şey dışında kutu boştu.</p>

  <p>&ldquo;Düğmeler çoktan icat edildi&rdquo; dedim. &ldquo;Bunda ne var anlayamadım."</p>

  <p>Düğmeye dokunmak için elimi uzattım, ama Labyrinth kutuyu çekip öfkeyle kaşlarını çattı.</p>

  <p>&ldquo;Bu sıradan bir düğme değil&rdquo; dedi. Düğmeye bakarak &ldquo;Hadi! Hadi!&rdquo; dedi. Düğmeyi eliyle dürttü, "Hadi ama!"</p>

  <p>Merakla izledim. &ldquo;Labyrinth. Keşke bir açıklama yapsan. Gecenin bir yansında buraya gelip bana kibrit kutusunun içindeki bir düğmeyi gösteriyorsun ve...&rdquo;</p>

  <p>Labyrinth koltuğuna yaslandı, omuzları yenilgiyle çöktü. Kibrit kutusunu kapatıp teslim olmuş gibi cebine koydu. &ldquo;Numara yapmanın anlamı yok" dedi. &ldquo;Başarısız oldum. Düğme cansız. Umut yok."</p>

  <p class="p22"><span class="t26">&nbsp;</span></p>

  <p>&ldquo;Bu anormal bir durum mu? Ne bekliyordun ki?&rdquo; &ldquo;Bana bir şey getir.&rdquo; Labyrinth umutsuz bakışlarla gözlerini odada gezdirdi.</p>

  <p>&ldquo;Bana... bana <span class="t23">ş</span><span class="t23">arap</span> getir.&rdquo;</p>

  <p>&ldquo;Tamam Doktor" dedim ayağa kalkarak. &ldquo;Ama şarabın insanlara ne yaptığını biliyorsunuz.&rdquo; Mutfağa gidip iki kadeh şeri koydum. Geri dönüp bir kadehi ona verdim. Bir süre içkilerimizi yudumladık. &ldquo;Keşke beni bu konuda aydınlatsanız."</p>

  <p>Doktor kadehini bırakıp dalgın dalgın başını salladı. Bacak bacak üstüne atıp piposunu çıkardı. Piposunu yaktıktan sonra bir kez daha kibrit kutusunun içine baktı. İçini çekip kutuyu tekrar kaldırdı.</p>

  <p>"Yararı yok&rdquo; dedi. &ldquo;Canlandırıcı asla çalışmayacak. Prensibin kendisi yanlış. Yeterli Huzursuzluk Prensibi&rsquo;nden söz ediyorum elbette.&rdquo;</p>

  <p>&ldquo;O da ne?&rdquo;</p>

  <p>"Prensip aklıma şöyle geldi. Bir gün kumsalda bir kayanın üzerinde oturuyordum. Güneş parlak, hava çok sıcaktı. Terliyordum, epeyi de rahatsızdım. Bir anda yanımda duran çakıl taşı kalkıp öteye süründü. Güneşin sıcaklığı onu rahatsız etmişti.&rdquo;</p>

  <p>"Gerçekten mi? Bir çakıl taşı mı?&rdquo;</p>

  <p>&ldquo;O anda Yeterli Huzursuzluk Prensibi&rsquo;ni kavradım. Yaşamın kökeni buradaydı işte. Çok uzun zaman önce geçmişte, bir parça cansız madde bir şeyden o kadar rahatsız olmuştu ki, sürünüp uzaklaşmıştı, huzursuzluk onu harekete geçirmişti. Hayatımın işi buradaydı işte: Kusursuz sıkıntı vericiyi, cansız maddeyi canlandıracak kadar rahatsız edici şeyi keşfetmek ve onu işleyen bir makine olarak biçimlendirmek. Otomobilimin arka koltuğunda duran makinenin adı Canlandırıcı. Ama çalışmıyor.&rdquo;</p>

  <p class="p22"><span class="t26">&nbsp;</span></p>

  <p>Bir süre sessiz kaldık. Gözlerimin yavaş yavaş kapandığım hissettim. "Söylesenize Doktor&rdquo; diye konuşmaya başladım, &ldquo;Artık bizim...&rdquo;</p>

  <p>Doktor Labyrinth aniden ayağa fırladı. &ldquo;Haklısın&rdquo; dedi. &ldquo;Gitme zamanım geldi. Yola koyulayım.&rdquo;</p>

  <p>Kapıya yöneldi, arkasından yetiştim. &ldquo;Makine hakkında" dedi. &ldquo;Umudunuzu yitirmeyin. Belki başka bir zaman çalıştırmayı başarırsınız.&rdquo;</p>

  <p>&ldquo;Makine mi?" Kaşlarını çattı. "Ha Canlandırıcı. Bak sana ne diyeceğim. Beş dolara onu sana sata nm.</p>

  <p>Şaşkın şaşkın ona baktım. Ama o kadar ümitsiz ve üzgün bir hali vardı ki, içimden gülmek gelmedi. "Kaça?" dedim.</p>

  <p>"İçeri getireyim. Burada bekle." Dışarı çıktı, basamaklardan inip karanlık kaldırıma adım attı. Otomobilinin kapısını açtığını, sonra da homurdanıp mırıldandığını işittim.</p>

  <p>"Bekle&rdquo; dedim. Arkasından koştum. Kocaman kare kutuyu arabadan çıkarmaya uğraşıyordu. Kutuyu bir kenarından tuttum, birlikte içeri taşıdık. Yemek masasının üzerine koyduk.</p>

  <p>&ldquo;Demek Canlandırıcı bu&rdquo; dedim. &ldquo;Güveç tenceresine benziyor.&rdquo;</p>

  <p>&ldquo;Öyle ya da bir zamanlar öyleydi. Canlandırıcı rahatsız edici olarak bir ısı ışını yolluyor. Ama artık onunla işim tamamen bitti."</p>

  <p>Cüzdanımı çıkardım. &ldquo;Tamam. Eğer satmak istiyorsan, onu benim almam daha iyi olur.&rdquo; Ona verdiğim parayı aldı. Cansız eşyayı nereye koyacağımı, kadranları ve göstergeleri nasıl ayarlayacağımı gösterdi, sonra tek kelime etmeden şapkasını takıp evden ayrıldı.</p>

  <p class="p22"><span class="t26">&nbsp;</span></p>

  <p>Yeni Canlandırıcımla baş başa kalmıştım. Ona baktığım sırada karım, üzerinde bornozla aşağıya indi.</p>

  <p>"Neler oluyor?" dedi. &ldquo;Şu haline bak. Ayakkabıların ıslanmış. Dışarıda oluğa mı girdin?&rdquo;</p>

  <p>&ldquo;Tam olarak değil. Şu güveç tenceresine baksana. Biraz önce onun için beş dolar verdim. Cansız şeyleri canlandırıyor.&rdquo;</p>

  <p>Joan ayakkabılarıma baktı. &ldquo;Saat sabahın biri. Ayakkabılarını tencereye koy ve yatağa gel.&rdquo;</p>

  <p>&ldquo;Ama anlamıyor musun..."</p>

  <p>&ldquo;Ayakkabıları fırına koy" dedi Joan tekrar yukarıya çıkarak. &ldquo;Beni duyuyor musun?"</p>

  <p>"Tamam&rdquo; dedim.</p>

  <p>Kahvaltıda soğuk yumurta ve domuz pastırmasının durduğu tabağa karamsar bir biçimde bakarken geri geldi. Zil cayır cayır çaldı.</p>

  <p>"Kim olabilir?&rdquo; dedi Joan. Ayağa kalkıp koridordan oturma odasına yürüdüm. Kapıyı açtım.</p>

  <p>"İşte beş doların&rdquo; dedi. &ldquo;Canlandırıcımı geri istiyorum.&rdquo;</p>

  <p>Sersemlemiştim. &ldquo;Tamam Doktor. İçeri gir, onu getireyim.&rdquo;</p>

  <p>İçeri girip ayağını hafifçe yere vurarak ayakta durdu. Gidip Canlandırıcıyı getirdim. Hâlâ sıcaktı. Labyrinth aleti ona taşımamı izledi. "Düzgün olduğundan emin olmak istiyorum.&rdquo;</p>

  <p>Fırını masaya bıraktım, Doktor yanına gidip onu sevgiyle ve dikkatle kontrol etti, küçük kapağını açıp içeri baktı. "İçinde bir ayakkabı var&rdquo; dedi.</p>

  <p>&ldquo;İki ayakkabı olmalı&rdquo; dedim aniden geçen geceyi hatırlayarak. "Tanrım, içine ayakkabılarımı koymuştum.&rdquo;</p>

  <p>&ldquo;İkisini de mi? Artık sadece bir teki var.&rdquo;</p>

  <p class="p22"><span class="t26">&nbsp;</span></p>

  <p>Joan mutfaktan geldi. &ldquo;Selam Doktor&rdquo; dedi. &ldquo;Hangi rüzgâr sizi buraya attı bu kadar erken?&rdquo;</p>

  <p>Labyrinth ve ben birimize bakakalmıştık. &ldquo;Yalnızca bir teki mi?" Eğilip baktım. İçeride, Labyrinth&rsquo;in fırınında geçirdiği geceden sonra artık gayet kuru olan çamurlu bir ayakkabı teki vardı. Tek bir ayakkabı, ama ben içine bir çift ayakkabı koymuştum. Diğer tek neredeydi?</p>

  <p>Onlara döndüm, ama Joan&rsquo;ın yüzündeki ifade bana ne diyeceğimi unutturdu. Ağzı bir karış açık dehşetle yere bakıyordu.</p>

  <p>Küçük ve kahverengi bir şey koltuğa doğru kayıyordu. Koltuğun altına girip gözden kayboldu. Onu yalnızca bir an bulanık bir hareket olarak görmüştüm, ama ne gördüğümü biliyordum.</p>

  <p>&ldquo;Ulu tanrım&rdquo; dedi Labyrinth. &ldquo;İşte beş dolarını al.&rdquo; Banknotu avcuma itti. &ldquo;Artık onu gerçekten geri istiyorum!&rdquo;</p>

  <p>"Sakin ol&rdquo; dedim. &ldquo;Bana yardım et. Dışarı çıkmadan önce lanet şeyi yakalamalıyız.&rdquo;</p>

  <p>Labyrinth gidip oturma odasının kapısını kapadı. &ldquo;Koltuğun altına gitti." Çömelip koltuğun altına baktı. &ldquo;Galiba görüyorum, sopa gibi bir şeyin var mı?"</p>

  <p>&ldquo;Beni bırakın da gideyim&rdquo; dedi Joan. "Bu işe karışmak istemiyorum.&rdquo;</p>

  <p>&ldquo;Gidemezsin" dedim. Pencereden bir perde rayı alıp perdeyi üzerinden çektim. &ldquo;Bunu kullanabiliriz.&rdquo; Yere eğilmiş Labyrinth&rsquo;in yanına gittim. &ldquo;Dışarı çıkarırım, ama onu yakalamama yardım etmelisin. Eğer hızlı olmazsak onu bir daha hiç göremeyebiliriz."</p>

  <p>Ayakkabıyı perde rayının ucuyla dürttüm. Geri çekilip duvara sokuldu. Onu görebiliyordum. Kafesinden kaçmış, tuzağa düşmüş bir vahşi hayvan gibi bir kenara sinmiş, sessiz küçük bir kahverengi tümsekti. Garip bir hisse kapıldım.</p>

  <p>"Acaba onu ne yapacağız?&rdquo; diye mırıldandım. &ldquo;Onu nereye koyacağız?&rdquo;</p>

  <p>&ldquo;Çalışma masasının çekmecesine koyabilir miyiz?" dedi Joan çevresine bakınarak. "Ben kırtasiye malzemelerini boşaltayım."</p>

  <p>&ldquo;İşte gidiyor!&rdquo; Labyrinth eli ayağı karışarak ayağa kalktı. Ayakkabı hızla dışarı çıkmıştı. Odanın karşı tarafına, büyük koltuğa yöneldi. Koltuğun altına giremeden Labyrinth bağcığını yakaladı. Ayakkabı, bağcığını çekerek kurtulmaya çalıştı, ama yaşlı Doktor onu sıkı sıkı tutmuştu bir kere.</p>

  <p>Birlikte ayakkabıyı masaya götürüp çekmeceyi kapadık. Rahat bir nefes aldık.</p>

  <p>"İşte oldu" dedi Labyrinth. Bize aptalca sırıttı. &ldquo;Bunun ne anlama geldiğini anlıyor musunuz? Başardık, gerçekten başardık! Canlandırıcı çalıştı. Ama düğmede neden işe yaramadı merak ediyorum."</p>

  <p>"Düğme pirinçtendi" dedim. "Ayakkabı ise hayvan derisi ve hayvansal yapıştırıcı. Doğal. Üstelik de sırılsıklamdı.&rdquo;</p>

  <p>Çekmeceye doğru baktık. &ldquo;O masada&rdquo; dedi Labyrinth. &ldquo;modern bilimdeki en önemli şey var.&rdquo;</p>

  <p>&ldquo;Dünya titreyip sarsılacak&rdquo; diye bitirdim. "Biliyorum. Eh onu senin say.&rdquo; Joan&rsquo;ın elini tuttum. &ldquo;Canlandırıcı&rsquo;nla birlikte ayakkabıyı da sana veriyorum.&rdquo;</p>

  <p>&ldquo;İyi&rdquo; diye başını salladı Labyrinth. &ldquo;Burada gözcülük edin, kaçmasına izin vermeyin.&rdquo; Ön kapıya gitti. "Doğru insanları getirmeliyim, bu insanlar...&rdquo;</p>

  <p>"Yanında götüremez misin onu?&rdquo; dedi Joan gerginlikle.</p>

  <p class="p22"><span class="t26">&nbsp;</span></p>

  <p>Labyrinth kapıda duraksadı. &ldquo;Gözünüzü ondan ayırmamalısınız. O kanıt, Canlandırıcının çalıştığının kanıtı. Yeterli Huzursuzluk Prensibi.&rdquo; Kaldırımdan aşağı yürüdü.</p>

  <p>&ldquo;Eee?" dedi Joan. &ldquo;Şimdi ne olacak? Gerçekten burada kalıp o şeyin başında nöbet mi tutacaksın?&rdquo; Saatime baktım. &ldquo;İşe gitmeliyim.&rdquo;</p>

  <p>&ldquo;Eh, onun başında ben beklemem. Sana bırakıyorum. Burada kalmayacağım.&rdquo;</p>

  <p>&ldquo;Çekmecenin içinde bir şey olmaz herhalde&rdquo; dedim. &ldquo;Sanırım bir süre orada bırakabiliriz."</p>

  <p>&ldquo;Ailemi ziyaret edeceğim. Seninle bu akşam şehir merkezinde buluşuruz, sonra eve beraber dönebiliriz."</p>

  <p>&ldquo;Gerçekten ondan bu kadar korkuyor musun?&rdquo; &ldquo;Ondan hoşlanmadım. Garip bir şey var.&rdquo; &ldquo;Yalnızca eski bir ayakkabı.&rdquo;</p>

  <p>Joan zayıf bir biçimde gülümsedi. "Benimle dalga geçme" dedi. "Dünya yüzünde onun gibi bir ayakkabı daha olmadı.&rdquo;</p>

  <p>O akşam işten sonra onunla şehir merkezinde buluşup yemek yedik. Otomobille eve dönüp aracı araba yoluna park ettik. Yavaşça kaldırımdan yukarı yürüdük.</p>

  <p>Verandada Joan duraksadı. &ldquo;İçeri girmemiz şart mı? Sinemaya falan gidemez miyiz?&rdquo;</p>

  <p>"İçeri girmeliyiz. Nasıl olduğunu görmek istiyorum. Onu neyle besleyeceğiz acaba.&rdquo;</p>

  <p>Bir şey hızla yanımdan geçerek kaldırımdan aşağı uçarcasına indi. Çalıların arasında kayboldu.</p>

  <p>&ldquo;Bu da neydi?&rdquo; diye fısıldadı Joan ızdırap çeker gibi.</p>

  <p>&ldquo;Tahmin edebiliyorum." Masaya koştum. Beklediğim gibi çekmece açık duruyordu. Ayakkabı çekmeceyi tekmeleyerek kaçmıştı. &ldquo;Eh, buraya kadarmış&rdquo; dedim. &ldquo;Doktor'a ne diyeceğiz merak ediyorum.&rdquo;</p>

  <p>"Belki onu tekrar yakalayabilirsin&rdquo; dedi Joan. Arkamızdan ön kapıyı kapadı. &ldquo;Ya da başka bir tane canlandırabilirsin. Diğer tek üzerinde dene.&rdquo;</p>

  <p>Başımı salladım. &ldquo;O tepki vermedi. Yaratım gariptir. Bazı şeyler tepki vermez. Ya da belki biz...&rdquo;</p>

  <p>Telefon çaldı. Birbirimize baktık. Telefonun çalışında bir şeyler vardı. &ldquo;Arayan o&rdquo; dedim. Ahizeyi kaldırdım.</p>

  <p>"Ben Labyrinth&rdquo; dedi tanıdık ses. &ldquo;yarın erkenden orada olacağım. Benimle geliyorlar. Fotoğraf çekeceğiz ve güzel bir rapor yazacağız. Laboratuvardan Jenkins...&rdquo;</p>

  <p>&ldquo;Bakın Doktor&rdquo; diye başladım.</p>

  <p>&ldquo;Daha sonra konuşuruz. Yapacak binlerce şeyim var. Yarın sabah görüşürüz." Telefonu kapadı.</p>

  <p>&ldquo;Doktor muydu?&rdquo; dedi Joan.</p>

  <p>Açık duran masa çekmecesine baktım. &ldquo;Öyle. Öyleydi.&rdquo; Holdeki dolaba gidip paltomu aldım. Birden tekinsiz bir hisse kapıldım. Durup arkama baktım. Bir şey beni izliyordu. Ama ne? Hiçbir şey görmedim. Tüylerim ürperdi.</p>

  <p>"Bu da neydi" dedim. Omzumu silkip paltomu yerine astım. Tekrar oturma odasına dönerken bir şey kıpırdadı gibi geldi.</p>

  <p>&ldquo;Kahretsin" dedim.</p>

  <p>"Ne oldu?&rdquo;</p>

  <p>&ldquo;Hiçbir şey. Hiçbir şey canım.&rdquo; Çevreme bakındım, ama nedenini bulamadım. Kitaplık, halılar, duvarlardaki fotoğraflar, her şey yerli yerindeydi. Ama bir şey hareket etmişti.</p>

  <p>Oturma odasına girdim. Canlandırıcı masanın üzerindeydi. Yanından geçerken bir sıcak dalgası hissettim. Canlandırıcı hâlâ çalışıyordu ve kapı açıktı! Düğmeyi kapadım, gösterge ışığı söndü. Bütün gün açık mı bırakmıştık? Hatırlamaya çalıştım, ama emin olamadım.</p>

  <p>&ldquo;Gece olmadan ayakkabıyı bulmalıyız" dedim. Baktık ama hiçbir şey bulamadık. İkimiz bahçeyi karış karış arayıp her çalının altına baktık, çitin hatta evin altına bile baktık, ama şansımız yaver gitmedi.</p>

  <p>Ortalık iyice karardığında veranda ışığını yaktık ve bir süre onun ışığında arandık. En sonunda vazgeçtik. Gidip veranda basamaklarına oturdum. &ldquo;Faydası yok&rdquo; dedim. &ldquo;Çitin içinde bile milyon tane yer var. Biz bir ucunu ararken diğer ucundan kaçabilir. Mağlup olduk. Kabul etsek iyi olur.&rdquo;</p>

  <p>&ldquo;Belki böylesi daha iyidir&rdquo; dedi Joan.</p>

  <p>Ayağa kalktım. &ldquo;Bu gece ön kapıyı açık bırakacağız. Hâlâ içeri girme ihtimali var.&rdquo;</p>

  <p>Kapıyı açık bıraktık, ama ertesi sabah aşağı indiğimizde ev boş ve sessizdi. Ayakkabının orda olmadığını hemen anladım. Çevreme bakınıp eşyaları inceledim. Mutfakta çöp kovasının etrafına saçılmıştı. Ayakkabı gece içeri girmiş, ama karnını doyurduktan sonra tekrar gitmişti.</p>

  <p>Ön kapıyı kapadım, sessizce birbirimize baktık. &ldquo;Gelmesi an meselesi&rdquo; dedim. &ldquo;İşyerini arayıp geç kalacağımı söylesem iyi olur.&rdquo;</p>

  <p>Joan, Canlandırıcıya dokundu. &ldquo;Demek yaptığı buydu. Bir daha aynı şey tekrarlanacak mı acaba?&rdquo; Dışarı çıkıp bir süre umutla arandık. Çalılarda kıpırtı yoktu. &ldquo;Bu iş bitti&rdquo; dedim. Başımı kaldırdım. &ldquo;Bir araba geliyor.&rdquo;</p>

  <p>Koyu renk bir Plymouth evin önüne süzüldü. Yaşlıca iki adam aşağı indi, merakla bizi inceleyerek patikada yürüdüler.</p>

  <p class="p22"><span class="t26">&nbsp;</span></p>

  <p>&ldquo;Rupert nerede?&rdquo; diye sordu biri.</p>

  <p>&ldquo;Kim? Doktor Labyrinth&rsquo;i diyorsunuz? Gelmesi an meselesi sanırım.&rdquo;</p>

  <p>&ldquo;İçeride mi?&rdquo; dedi adam. &ldquo;Ben üniversiteden Porter. Ona bir göz atabilir miyim?&rdquo;</p>

  <p>&ldquo;Bekleseniz iyi olur" dedim mutsuzca. &ldquo;Doktor gelene kadar bekleyin.&rdquo;</p>

  <p>İki araç daha yolda durdu. Birkaç yaşlı başlı adam daha dışarı çıkıp konuşarak mırıldanarak patikadan yukarı yürüdü. "Canlandırıcı nerede?&rdquo; diye sordu gür bıyıklı pinpon bir tip. "Genç adam bizi sergiye götür.&rdquo;</p>

  <p>&ldquo;Sergi içeride&rdquo; dedim. &ldquo;Eğer Canlandırıcıyı görmek istiyorsanız içeri girin.&rdquo;</p>

  <p>İçeri doluştular. Joan ve ben peşlerinden içeri girdik. Masanın etrafına toplanmış, kare kutuyu, güveç tenceresini inceleyerek heyecanla konuşuyorlardı.</p>

  <p>&ldquo;İşte bu!&rdquo; dedi Porter. "Yeterli Huzursuzluk Prensibi ...&rdquo;</p>

  <p>&ldquo;Saçmalık" dedi bir başkası. &ldquo;Bu saçmalık. Şu şapkayı, ayakkabıyı ya da her neyse onu görmek istiyorum."</p>

  <p>&ldquo;Göreceksin&rdquo; dedi Porter. "Rupert ne yaptığını biliyor. Ona güvenebilirsin."</p>

  <p>Anlaşmazlığa düşerek yetkili mercilerden alıntı yapmaya, yer ve zaman örnekleri göstermeye başladılar. Araçlar gelmeye devam ediyordu, bazıları basın araçlarıydı.</p>

  <p>&ldquo;Ah tanrım&rdquo; dedim. "Bu onun sonu olacak.&rdquo;</p>

  <p>"Eh sadece burada olanları anlatmak zorunda kalacak" dedi Joan. &ldquo;Yani kaçtığını."</p>

  <p>&ldquo;Biz söyleyeceğiz, o değil. Gitmesine biz sebep olduk."</p>

  <p class="p22"><span class="t26">&nbsp;</span></p>

  <p>"Ben bir şey yapmadım. O çifti en başından beri sevmemiştim. Hatırlamıyor musun koyu kırmızı olanları almanı istemiştim."</p>

  <p>Onu duymazdan geldim. Çimenlikte duran konuşan, tartışan yaşlı adamların sayısı gittikçe artıyordu. O anda Labyrinth&rsquo;in mavi Ford&rsquo;unu park ettiğini görünce üzüntüye kapıldım. Gelmişti, buradaydı ve bir dakika sonra ona söylemek zorundaydık.</p>

  <p>&ldquo;Onun karşısına çıkamam" dedim Joan&rsquo;a. &ldquo;Arka taraftan sıvışalım.&rdquo;</p>

  <p>Doktor Labyrinth&rsquo;in belirmesiyle bütün bilimadamları evden dışarı akarak onun çevresinde toplandı. Joan&rsquo;la bakıştık. Evde bizim dışımızda kimse kalmamıştı. Ön kapıyı kapadım. Pencereden içeri konuşma sesleri geliyordu Labyrinth Yeterli Huzursuzluk Prensibini açıklıyordu. Bir saniye sonra içeri gelip ayakkabıyı talep edecekti.</p>

  <p>"Burada bıraktığı için suç onda" dedi Joan. Bir dergi alıp karıştırdı.</p>

  <p>Doktor Labyrinth pencereden bana el salladı. Yaşlı yüzünü bir gülümseme çevreliyordu. Gönülsüzce el salladım. Bir süre sonra Joan&rsquo;ın yanına oturdum.</p>

  <p>Zaman geçti. Yere baktım. Yapacak ne vardı? Beklemekten, Doktor&rsquo;un çevresini saran bilimadamları, bilgili kişiler, gazeteciler, tarihçilerle zaferle eve girip teorisinin kanıtını, ayakkabıyı talep etmesini beklemekten başka hiçbir şey. Labyrinth&rsquo;in bütün hayatı, ilkesinin Canlandırıcı&rsquo;nın ve her şeyin kanıtı eski ayakkabıma bağlıydı.</p>

  <p>Lanet ayakkabı ise dışarıda bir yerlerdeydi!</p>

  <p>"Her an gelebilir" dedim.</p>

  <p>Konuşmadan bekledik. Bir süre sonra garip bir şey fark ettim. Dışarıdaki konuşmalar kesilmişti. Dinledim, ama hiçbir şey duymadım.</p>

  <p class="p22"><span class="t26">&nbsp;</span></p>

  <p>&ldquo;Eee?&rdquo; dedim. &ldquo;Neden gelmiyorlar?&rdquo;</p>

  <p>Sessizlik devam etti. Neler oluyordu? Kalkıp ön kapıya gittim. Açıp dışarı baktım.</p>

  <p>&ldquo;Ne oldu?" dedi Joan. &ldquo;Görebiliyor musun?" &ldquo;Hayır&rdquo; dedim. &ldquo;Anlamıyorum.&rdquo; Hepsi de durmuş, hiç konuşmadan bir şeye bakıyorlardı. Şaşırdım. Bir anlam veremiyordum. "Neler oluyor?&rdquo; dedim.</p>

  <p>"Gidip bakalım.&rdquo; Joan ve ben basamaklardan aşağı, çimenlere indik. Sıra sıra dizilmiş yaşlı adamların arasından geçip ön tarafa çıktık.</p>

  <p>"Ulu tanrım&rdquo; dedim. &ldquo;Ulu tanrım.&rdquo;</p>

  <p>Çimenlerden garip küçük bir kafile geçmekteydi. İki ayakkabı, benim eski kahverengi ayakkabım ve onun hemen önünde, yol gösteren bir başka ayakkabı, yüksek topuklu küçük beyaz bir terlik. Ona baktım. Bir yerlerden gözüm ısırıyordu onu.</p>

  <p>&ldquo;O benim!&rdquo; diye bağırdı Joan. Herkes ona baktı. &ldquo;O benim! Parti ayakkabılarım...&rdquo;</p>

  <p>&ldquo;Artık değil" dedi Labyrinth. Yaşlı yüzü heyecandan sararmıştı. &ldquo;Artık durum bizi aştı."</p>

  <p>"İnanılmaz" dedi bilginlerden biri. &ldquo;Şunlara bakın. Dişi olanını izleyin. Ne yaptığına baksanıza.&rdquo;</p>

  <p>Küçük beyaz ayakkabı dikkatle eski ayakkabımla arasındaki mesafeyi koruyor, binbir cilveyle onu peşine takıyordu. Eski ayakkabım ona yaklaştığında geri çekilip bir yanın daire çizdi. İki ayakkabı bir an durup, birbirini süzdü. Sonra birden eski ayakkabım aşağı yukarı zıplamaya başladı, önce topuğu sonra da ayak ucunda. Sonra resmi bir şekilde büyük bir ağırbaşlılıkla kızın çevresinde başladığı noktaya gelene kadar dans etti.</p>

  <p>Küçük beyaz ayakkabı bir kez zıpladı, sonra tekrar tereddütle yavaşça uzaklaştı, ayakkabımın onu yakalayacak kadar yaklaşmasına izin vererek yoluna devam etti.</p>

  <p class="p22"><span class="t26">&nbsp;</span></p>

  <p>&ldquo;Bu gelişmiş bir ahlak anlayışını işaret ediyor&rdquo; dedi yaşlı bir bey. &ldquo;Hatta belki de ırka özgü bir bilinç dışını. Ayakkabılar katı bir törensel kalıbı uyguluyor, belki de bu milyonlarca yıl önce temeli atılmış..."</p>

  <p>&ldquo;Labyrinth bunun anlamı nedir?&rdquo; dedi Porter. "Bize açıkla.&rdquo;</p>

  <p>&ldquo;Demek buydu" diye mırıldandım. "Biz yokken ayakkabı onu dolaptan çıkardı ve Canlandırıcıyı kullandı. O gece bir şeyin beni izlediğini biliyordum. Hâlâ evin içindeydi.&rdquo;</p>

  <p>&ldquo;Bunun için Canlandırıcı&rsquo;yı çalıştırdı&rdquo; dedi Joan. Burun kıvırdı. "Bunu hoş karşıladığımdan emin değilim.&rdquo;</p>

  <p>İki ayakkabı neredeyse funda çite ulaşmıştı, beyaz ayakkabı hâlâ kahverengi ayakkabının bağcının biraz ilerisindeydi. Labyrinth onlara doğru hamle yaptı.</p>

  <p>&ldquo;Pekâlâ beyler abartmadığımı görebiliyorsunuz. Bu hâlâ bilimin en önemli anı, yeni bir ırkın yaratılışı. Belki de insanoğlu yok olduğunda, toplum ortadan kalktığında bu yeni yaşam biçimi...&rdquo;</p>

  <p>Ayakkabılara doğru uzandığı sırada kadın ayakkabısı funda çitin arasında kaybolarak yaprakların karanlığına geriledi. Kahverengi ayakkabı da bir sıçrayışta onu izledi. Bir hışırtının ardından etraf sessizleşti.</p>

  <p>"Ben içeri giriyorum" dedi Joan uzaklaşarak.</p>

  <p>&ldquo;Beyler&rdquo; dedi Labyrinth biraz kızarmış bir yüzle. &ldquo;Bu inanılmaz. Bilimin en akıl almaz ve geniş kapsamlı anlarına tanık oluyoruz.&rdquo;</p>

  <p>&ldquo;Eh neredeyse tanık oluyoruz&rdquo; dedim.</p>

  <p>&nbsp;</p>
</body>
</html>
