<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>MAAŞ ÇEKİ</title>
</head>

<body>
  <h1><a id="a58"></a>MAAŞ ÇEKİ</h1>

  <p>Birden hareket halindeydi. Çevresinde jet motorları düzenli bir biçimde mırıldanıyordu. Küçük özel bir roket kruvazörde, öğleden sonra göğünde iki şehir arasında ağır ağır ilerliyordu.</p>

  <p>"Ahh!&rdquo; dedi, koltuğunda oturup başını ovuşturdu. Yanında oturan Earl Rethrick, parlak gözlerle ona dikkatle baktı.</p>

  <p>&ldquo;Kendine geldin mi?&rdquo;</p>

  <p>&ldquo;Neredeyiz?&rdquo; Jennings başındaki can sıkıcı ağrıdan kurtulmak için silkindi. "Ya da belki farklı şekilde sormalıyım." Şimdiden mevsimin sonbahar sonu olmadığını görebiliyordu. İlkbahardı. Kruvazörün altında tarlalar yemyeşildi. En son, Rethrick&rsquo;le asansöre bindiğini hatırlıyordu. O zaman sonbahar sonlarıydı. Ve New York&rsquo;taydı.</p>

  <p>&ldquo;Evet&rdquo; dedi Rethrick. "Neredeyse iki yıl geçti. Pek çok şeyin değiştiğini göreceksin. Hükümet birkaç ay önce düştü. Yeni hükümet daha da güçlü. GP, Güvenlik Polisi neredeyse sınırsız güce sahip. Artık okul çocuklarına muhbirlik yapmayı öğretiyorlar. Ama bunun olacağını hepimiz biliyorduk. Bir düşüneyim başka ne var? New York daha büyük. Anladığım kadarıyla San Francisco Körfezi&rsquo;ni doldurmayı yeni bitirdiler.&rdquo;</p>

  <p>&ldquo;Bilmek istediğim bu iki yıldır ne yapıyordum!" Jennings gergin bir biçimde bir sigara yaktı. "Bana bunu söyleyecek misin?"</p>

  <p>&ldquo;Hayır. Elbette söylemeyeceğim.&rdquo;</p>

  <p class="p22"><span class="t26">&nbsp;</span></p>

  <p>&ldquo;Nereye gidiyoruz?&rdquo;</p>

  <p>&ldquo;New York Bürosu&rsquo;na geri dönüyoruz. Benimle ilk tanıştığın yere. Hatırladın mı? Muhtemelen benden daha iyi hatırlıyorsundur. Ne de olsa senin için sadece bir iki gün önceydi."</p>

  <p>Jennings başını salladı. İki yıl! Hayatından iki yılı sonsuza dek kaybetmişti. Olanaksız gibi görünüyordu. Asansöre adım attığında hâlâ düşünüyor, karar vermeye çalışıyordu. Fikrini değiştirmeli miydi? Bu kadar paraya rağmen, ki miktar onun için bile fazlaydı, gerçekten değmez gibi görünüyordu. Her zaman ne iş yapmış olduğunu düşünecekti? Yasal mıydı? Yaptığı şey. Ama bunlar artık geçmişte kalmış kuruntulardı. Karar vermeye çalıştığı sırada perde inmişti. Üzüntüyle pencereden öğleden sonra göğüne baktı. Aşağıda toprak nemli ve canlıydı. İlkbahar, iki yıl sonrasının ilkbaharı. İki yılının karşılığı olarak nesi vardı?</p>

  <p>"Param ödendi mi?&rdquo; diye sordu. Cüzdanını çıkarıp içine baktı. &ldquo;Görünüşe göre hayır.&rdquo;</p>

  <p>&ldquo;Hayır. Paranı Btiro&rsquo;da alacaksın. Ödemeni Kelly yapacak.&rdquo;</p>

  <p>&ldquo;Hepsini mi?&rdquo;</p>

  <p>&ldquo;Elli bin kredi.&rdquo;</p>

  <p>Jennings gülümsedi. Miktar yüksek sesle söylenince kendini biraz daha iyi hissetmişti. Belki o kadar da kötü değildi. Uyumak için para almak gibi bir şeydi neredeyse. Ama iki yıl yaşlanmıştı. Ömründen iki yıl eksilmişti. Bu kendini satmak gibi bir şeydi, hayatının bir bölümünü. Ve yaşam bugünlerde epeyi değerliydi. Her neyse olan olmuş, artık geçmişte kalmıştı.</p>

  <p>&ldquo;Geldik sayılır&rdquo; dedi yaşlıca adam. Robot pilot alçalmaya başladı.</p>

  <p class="p22"><span class="t26">&nbsp;</span></p>

  <p>New York City&rsquo;nin kıyısı aşağılarında göründü. &ldquo;Pekala jennings, seni bir daha hiç görmeyebilirim." Elini uzattı. "Seninle çalışmak bir zevkti. Birlikte çalıştık biliyor musun? Yan yana. Gördüğüm en iyi teknisyenlerden birisin. Seni o ücrete rağmen tutmakla doğru yapmışız. Fark etmesen bile kat kat karşılığını verdin bize.&rdquo;</p>

  <p>&ldquo;Paranızın karşılığını aldığınıza sevindim.&rdquo;</p>

  <p>"Kızgın gibisin."</p>

  <p>"Hayır. Sadece iki yaş yaşlandığım fikrine alışmaya çalışıyorum.&rdquo;</p>

  <p>Rethrick güldü. "Hâlâ çok gençsin. Sana ödemeni yaptığında kendini daha iyi hissedeceksin.&rdquo;</p>

  <p>New York Bürosu binasının çatısındaki küçük alana çıktılar.</p>

  <p>Rethrick onu bir asansöre götürdü. Kapılar kapanırken zihinsel bir şok yaşadı. En son hatırladığı şey buydu, asansör. Bundan sonra bilincini yitirmişti.</p>

  <p>&ldquo;Kelly seni gördüğüne memnun olacak&rdquo; dedi Rethrick aydınlatılmış bir hole adım atarlarken. "Arada sırada seni soruyor.&rdquo;</p>

  <p>"Neden?&rdquo;</p>

  <p>&ldquo;Yakışıklı buluyor seni.&rdquo; Rethrick&rsquo;in bir kapıya kod anahtarını sokmasıyla birlikte kapılar ardına kadar açıldı. Rethrick İnşaat&rsquo;ın lüks bürosuna girdiler. Uzun maun bir masanın arkasında, önündeki raporu inceleyen genç bir kadın oturuyordu.</p>

  <p>&ldquo;Kelly&rdquo; dedi Rethrick, "Bak kimin zamanı doldu en sonunda.&rdquo;</p>

  <p>Kız gülümseyerek başını kaldırdı. &ldquo;Merhaba, Bay Jennings. Dünyaya geri dönmek nasıl bir his?&rdquo;</p>

  <p>&ldquo;İyi.&rdquo; Jennings kıza doğru yürüdü. "Rethrick veznedarın sen olduğunu söylüyor.&rdquo;</p>

  <p class="p22"><span class="t26">&nbsp;</span></p>

  <p>Rethrick, Jennings&rsquo;in sırtını sıvazladı. "Hoşça kal dostum. Fabrikaya döneceğim. Eğer acilen büyük miktarda paraya ihtiyacın olursa buraya gel, seninle başka bir sözleşme yaparız.&rdquo;</p>

  <p>Jennings başını salladı. Rethrick odadan çıkarken masanın yanına oturup bacak bacak üstüne attı.</p>

  <p>Kelly bir çekmeceyi açıp sandalyesini geriye çekti. "Pekâlâ. Zamanın doldu, yani Rethrick İnşaat ödemeni yapmaya hazır. Sözleşmenin kopyası var mı?&rdquo;</p>

  <p>Jennings cebinden bir zarf çıkarıp masaya attı. "İşte burada."</p>

  <p>Kelly masanın çekmecesinden küçük kumaş bir kese ve elyazısıyla doldurulmuş birtakım kâğıtlar çıkardı.</p>

  <p>Bir süre küçük yüzünde dikkatli bir ifadeyle kâğıtları okudu.</p>

  <p>&ldquo;Ne oldu?&rdquo;</p>

  <p>"Sanırım bu seni şaşırtacak.&rdquo; Kelly ona sözleşmesini geri verdi. "Şunu tekrar oku.&rdquo;</p>

  <p>&ldquo;Neden?&rdquo; Jennings zarfı açtı.</p>

  <p>&ldquo;Farklı bir madde var. &lsquo;Eğer karşı taraf adı geçen Rethrick İnşaat Şirketi&rsquo;yle olan sözleşmesi süresince herhangi bir zamanda...&rsquo;&rdquo;</p>

  <p>&ldquo;Dilediği takdirde belirtilen toplam para ücreti yerine kendi isteğine uygun olarak, kendi açısından ödeme yerine geçebilecek değerde mal ya da eşya almayı seçebilir...&rdquo;</p>

  <p>Jennings keseyi alıp açtı. İçindekileri avcuna döktü. Kelly onu izledi.</p>

  <p>&ldquo;Rethrick nerede?&rdquo; Jennings ayağa kalktı. "Eğer bununla ilgili bir..."</p>

  <p>&ldquo;Rethrick&rsquo;in bununla bir ilgisi yok. Bu senin isteğindi. İşte şunlara bak." Kelly ona kâğıtları uzattı. "Kendin yazmışsın, oku. Bu senin fikrindi, bizim değil. Gerçekten.&rdquo; Ona gülümsedi.</p>

  <p class="p22"><span class="t26">&nbsp;</span></p>

  <p>"Bazen sözleşme yaptığımız insanlarla böyle şeyler yaşarız. Çalışma sürelerinin karşılığında para yerine başka bir şey almaya karar verirler. Neden bilmiyorum. Ama bellekleri silinmiş olarak geldiklerinde çoktan kabul etmiş olurlar...&rsquo;&rsquo;</p>

  <p>Jennings sayfalara çabucak göz gezdirdi. Kendi yazısıydı. Buna kuşku yoktu. Elleri titredi.</p>

  <p>"İnanamıyorum. Kendi yazım olsa bile.&rdquo; Yüzünde sert bir ifadeyle kâğıdı katladı. &ldquo;Bana oradayken bir şey yapıldı. Bunu asla kabul etmezdim.&rdquo;</p>

  <p>&ldquo;Bir nedenin olmuş olmalı. Mantıksız biliyorum. Ama zihnin boşaltılmadan önce, ne tür sebeplerin seni ikna ettiğini bilmiyorsun. Sen ilk değilsin. Senden önce birkaç kişiye de aynı şey olmuştu.&rdquo;</p>

  <p>Jennings avcundakilere baktı. Keseden farklı farklı birkaç eşya dökülmüştü. Bir kod anahtarı. Bir bilet koçanı. Bir paket makbuzu. Bir parça ince tel. Boylu boyunca kırılmış bir poker fişinin yarısı. Yeşil bir kumaş parçası. Bir otobüs jetonu.</p>

  <p>&ldquo;Elli bin kredi yerine bu&rdquo; diye mırıldandı. &ldquo;İki yıl...&rdquo; Binadan ayrılıp öğleden sonra hareketliliğini yaşayan caddeye çıktı. Hâlâ sersem gibiydi, sersem gibi ve şaşkın. Dolandırılmış mıydı? Elini cebine atıp aldığı ıvır zıvırı yokladı, tel, bilet koçanı ve diğerleri. İki yıllık çalışmanın karşılığıydı bu! Ama kendi elyazısını, feragat anlaşmasını, teslim dilekçesini görmüştü.</p>

  <p>Jack ve Fasulye Ağacı gibi. Neden? Ne için? Bunu ona ne yaptırmıştı?</p>

  <p>Dönüp kaldırımdan aşağı yürümeye başladı. Köşede, bir yüzey kruvazörünün dönmesini bekledi. &ldquo;Pekâlâ Jennings. İçeri gir.&rdquo;</p>

  <p>İrkilerek başını kaldırdı. Kruvazörün kapısı açıktı. Diz çökmüş bir adam yüzünün ortasına bir ısı tüfeği doğrultmuştu. Mavi-yeşil giysili bir adam. Güvenlik polisi.</p>

  <p>Jennings içeri girdi. Kapı kapandı, manyetik kilitler yerli yerine kaydı. Bir kasa gibi. Kruvazör caddeden aşağı süzüldü. Jennings koltuğuna gömüldü. Yanında oturan GP görevlisi silahını indirdi. Diğer yanındaki memur ellerini profesyonelce üzerinde gezdirip silah aradı. Jennings&rsquo;in cüzdanını ve bir avuç ıvır zıvırı çıkardı. Sözleşme ve zarf.</p>

  <p>&ldquo;Üzerinde ne var?&rdquo; dedi sürücü.</p>

  <p>&ldquo;Cüzdan, para. Rethrick İnşaat&rsquo;la yaptığı sözleşme. Silah yok." Jennings&rsquo;e eşyalarını geri verdi.</p>

  <p>"Bu neyle ilgili?&rdquo; dedi Jennings.</p>

  <p>"Birkaç soru sormak istiyoruz. Hepsi bu. Rethrick&rsquo;le mi çalışıyordun?&rdquo;</p>

  <p>&ldquo;Evet.&rdquo;</p>

  <p>&ldquo;İki yıl mı?&rdquo;</p>

  <p>&ldquo;Hemen hemen iki yıl.&rdquo;</p>

  <p>"Fabrika&rsquo;da mı?"</p>

  <p>Jennings başını salladı. &ldquo;Sanırım.&rdquo;</p>

  <p>Memur ona eğildi. "O Fabrika nerede Bay Jennings? Yeri nerede?&rdquo;</p>

  <p>&ldquo;Bilmiyorum.&rdquo;</p>

  <p>İki memur bakıştı. İlki yüzünde sert ve dikkatli bir ifadeyle dudaklarını ıslattı.</p>

  <p>&ldquo;Bilmiyor musun? Sıradaki soru. Bu son. Bu iki yıl boyunca ne tür bir iş yaptın? Görevin neydi?"</p>

  <p>&ldquo;Tamirci. Elektronik makineleri tamir ettim.&rdquo;</p>

  <p>&ldquo;Ne tür elektronik makineler?"</p>

  <p>"Bilmiyorum." Jennings başını kaldırıp adama baktı. Elinde olmadan gülümsedi. Dudakları alayla büküldü.</p>

  <p>&ldquo;Üzgünüm, ama bilmiyorum. Doğruyu söylüyorum.&rdquo;</p>

  <p class="p22"><span class="t26">&nbsp;</span></p>

  <p>Sessizlik oldu.</p>

  <p>&ldquo;Bilmiyorum da ne demek? Yani iki yıl boyunca ne olduğunu bilmeden mi makineler üzerinde çalıştın?</p>

  <p>Nerede olduğunu bile bilmeden mi?&rdquo;</p>

  <p>Jennings kendine geldi. &ldquo;Bütün bunlar ne anlama geliyor? Neden beni tutuyorsunuz? Ben hiçbir şey yapmadım. Ben...&rdquo;</p>

  <p>&ldquo;Biliyoruz. Seni tutuklamıyoruz. Sadece kayıt altına almak için bilgi istiyoruz. Rethrick İnşaat&rsquo;la ilgili. Fabrikalarında onlar için çalışıyordun. Önemli bir görevde. Elektronik tamircisi misin?&rdquo;</p>

  <p>"Evet."</p>

  <p>&ldquo;Yüksek kalitede bilgisayar ve bağlaşık donanımları tamir ediyorsun?&rdquo; Memur defterine danıştı.</p>

  <p>&ldquo;Buna göre ülkedeki en iyilerden biri sayılıyorsunuz.&rdquo;</p>

  <p>Jennings sustu.</p>

  <p>"Bize bilmek istediğimiz iki şeyi söylediğinde hemen serbest bırakılacaksın. Rethrick&rsquo;in Fabrikası nerede? Ne tür bir iş yapıyorlar? Onlar için makinelerinin bakımını yaptın, değil mi? Bu doğru değil mi? İki yıl boyunca.&rdquo;</p>

  <p>&ldquo;Bilmiyorum. Sanırım. Bu iki yıl boyunca ne yaptığım hakkında en ufak bir fikrim yok. İster inanın ister inanmayın.&rdquo; Jennings bitkin bir halde yere baktı.</p>

  <p>&ldquo;Ne yapacağız?&rdquo; dedi sürücü en sonunda. &ldquo;Buradan sonrası için talimatımız yok.&rdquo;</p>

  <p>&ldquo;Karakola götürelim. Burada daha fazla sorguya çekemeyiz.&rdquo; Kruvazörün önünde kaldırımda aceleyle kadınlar ve erkekler vardı. Caddeler kruvazörlerle doluydu. Banliyödeki evlerine giden işçiler.</p>

  <p class="p22"><span class="t26">&nbsp;</span></p>

  <p>&ldquo;Jennings, neden bize cevap vermiyorsun? Senin neyin var? Birkaç basit soruyu cevaplamaman için hiçbir neden yok. Hükümetinle işbirliği yapmak istemiyor musun? Neden bizden bilgi saklıyorsun?&rdquo;</p>

  <p>&ldquo;Bilseydim size söylerdim.&rdquo;</p>

  <p>Memur homurdandı. Kimse konuşmadı. En sonunda kruvazör büyük taş bir binaya yaklaşıp durdu. Sürücü motoru kapadı, kumanda başlığını çıkarıp cebine koydu. Kapıya kod anahtarıyla dokunarak manyetik kilidi açtı.</p>

  <p>&ldquo;Ne yapacağız, onu karakola mı götüreceğiz? Bunu yapmaya..."</p>

  <p>&ldquo;Bekleyin.&rdquo; Sürücü dışarı çıktı. Diğer iki adam da kapıları arkalarından kilitleyip onunla birlikte çıktı. Güvenlik Karakolu&rsquo;nun önündeki kaldırımda durup konuştular.</p>

  <p>Jennings sessizce oturup, yere baktı. GP, Rethrick İnşaat hakkında bilgi istiyordu.</p>

  <p>Bu durumda, onlara söyleyebileceği bir şey yoktu. Yanlış kişiye soruyorlardı, ama bunu onlara nasıl kanıtlayabilirdi? Bütün bunlar olanaksızdı. İki yıl zihninden tamamen silinmişti. Ona kim inanırdı? Kendisine bile inanılmaz geliyordu.</p>

  <p>Düşüncelere dalarak, ilanı ilk okuduğu zamana gitti. Ona doğrudan hitap etmiş, can damarından yakalamıştı.</p>

  <p>Tamirci aranıyor, ardından da işin genel bir tanımı, belirsiz ve dolaylı ama bu kadarı bile işin onun için biçilmiş kaftan olduğunu söylemeye yetmişti. Ve ücret! Büroda mülakatlar. Testler, formlar. Sonra yavaş yavaş Rethrick İnşaat onun hakkında her şeyi öğrenirken, onlar hakkında hiçbir şey bilmediğini fark etmesi. Ne tür bir iş yapıyorlardı? İnşaat ama ne tür inşaat? Nasıl makineleri vardı? İki yıl için elli bin kredi...</p>

  <p class="p22"><span class="t26">&nbsp;</span></p>

  <p>İşten anılan tamamen silinmiş olarak çıkmıştı. İki yıl ve hiçbir şey hatırlamıyordu. Sözleşmenin bu bölümünü kabul etmesi uzun zaman almıştı. Ama kabul <span class="t23">etmi</span><span class="t23">ş</span><span class="t23">ti.</span></p>

  <p>Jennings pencereden dışarı baktı. Üç memur hâlâ kaldırımda konuşarak ona ne yapacaklarına karar vermeye çalışıyordu. Zor durumdaydı. Ondan veremeyeceği, bilmediği bir bilgiyi istiyorlardı. Ama bunu nasıl kanıtlayabilirdi? Nasıl iki yıl çalıştığını ve içeriden girdiğinden fazlasını bilmeyerek çıktığını kanıtlayabilirdi! GP onu inceleyecekti. Ona inanmaları uzun zaman alırdı, o zamana kadar da...</p>

  <p>Çabucak çevresine bakındı. Kaçış yolu var mıydı? Her an geri gelebilirlerdi. Kapıya dokundu. Kilitliydi, üç halkalı manyetik kilitler. Daha önce pek çok kez manyetik kilitler üzerinde çalışmıştı. Hatta bir tetik çekirdeğinin bir bölümünü tasarlamıştı. Doğru kod anahtarı olmadan kapılan açmanın yolu yoktu. Hem de hiçbir yolu yoktu, şans eseri kilide kısa devre yaptırmadığı sürece. Ama bunu neyle yapabilirdi? Ceplerini yokladı. Kullanabileceği ne vardı? Eğer kilitlere kısa devre yaptırıp patlatabilirse, küçük bir şansı olabilirdi. Dışarda işlerinden eve dönen kadın ve erkeklerden oluşan yoğun bir kalabalık vardı. Saat beşi geçiyordu, büyük ofis binaları kapanıyordu ve caddelerde vızır vızır bir trafik vardı. Dışarı çıkmayı başarırsa ateş etmeye cesaret edemezlerdi. Eğer çıkabilirse. Üç memur ayrı yönlere dağıldı. Biri basamaklardan yukarı çıkıp Karakol binasına girdi. Diğerlerinin kruvazöre girmesi an meselesiydi. Jennings elini cebine daldırıp kod anahtarını, bilet koçanını ve teli çıkardı. Tel! Saç teli kadar ince bir tel. Yalıtılmış mıydı? Teli çabucak açtı. Hayır. Diz çöktü ve ellerini beceriyle kapı yüzeyinde gezdirdi.</p>

  <p>Kilidin ucunda ince bir çizgi vardı, kilit ve kapı arasında bir kanal. Telin ucunu buraya götürüp nazikçe neredeyse görünmez boşluğa soktu. Tel iki üç santim içeri girdi.</p>

  <p>Jennings&rsquo;in alnında boncuk boncuk terler birikti. Teli yarım santim kadar oynatıp büktü. Soluğunu tuttu. Röle...</p>

  <p>Bir ışık çaktı.</p>

  <p>Yarı kör bir halde ağırlığını kapıya verdi. Kapı açıldı, kilit kaynamıştı, üzerinden duman tütüyordu. Jennings caddeye yuvarlanıp ayağa fırladı. Korna çalan, yanından hızla geçen kruvazörlerin ortasındaydı. Bir kereste kamyonunun arkasına saklanarak orta şeride geçti. Bir an için kaldırımda arkasından bakan güvenlik polislerini gördü.</p>

  <p>Alışverişe çıkanlar ve işçilerle dolu bir otobüs sağa sola yalpalayarak yaklaştı. Jennings arka demiri yakalayıp kendini platforma çekti. Hayret dolu yüzler göründü, bembeyaz yuvarlak yüzler üzerine üzerine geldi. Robot biletçi öfkeyle vızıldayarak ona doğru geliyordu.</p>

  <p>&ldquo;Efendim diye konuşmaya başladı biletçi. Otobüs yavaşlıyordu. &ldquo;Efendim bu yasak...&rdquo;</p>

  <p>&ldquo;Sorun yok&rdquo; dedi Jennings. Birden içi tuhaf bir coşkuyla doldu. Bir saniye önce bir kaçış yolu olmadan kapana kısılmıştı. Hayatının iki yılı yok yere kaybolmuştu. Güvenlik Polisi onu tutuklamış bilmediği şeyleri öğrenmek istemişti. Umutsuz bir durumdu! Ama şimdi zihninde her şey yerli yerine oturmaya başlamıştı.</p>

  <p>Cebinden otobüs jetonunu çıkardı. Sakin bir tavırla biletçinin jeton bölmesine attı.</p>

  <p>"Tamam mı?" dedi. Ayağının altında otobüs titredi, sürücü tereddüt etti. Sonra otobüs normal hızında ilerlemeye devam etti. Biletçi vızıltısı yatışarak döndü. Her şey yolundaydı. Jennings gülümsedi. Ayakta duran insanların arasından geçip oturacak bir yer aradı. Oturup düşünebileceği bir yer.</p>

  <p>Düşünecek çok şeyi vardı. Zihni hızla çalışıyordu.</p>

  <p>Otobüs, hareketli kent trafiğine karışarak ilerledi. Jennings çevresinde oturan insanları doğru düzgün görmedi bile. Kuşku yoktu: Dolandırılmamıştı. Her şey doğruydu. Kararı gerçekten de kendisi vermişti. Şaşırtıcıydı, ama iki yıllık çalışmanın karşılığında bir avuç ıvır zıvırı elli bin krediye tercih etmişti. Ama daha da şaşırtıcı olanı bir avuç ıvır zıvırın paradan daha değerli çıkmasıydı.</p>

  <p>Bir parça tel ve otobüs jetonu sayesinde Güvenlik Polisi&rsquo;nden kaçmayı başarmıştı. Bu epeyi para ederdi. Büyük taş Karakola bir kez girdiğinde paranın ona bir yaran olmazdı. Elli bin kredinin bile ona bir faydası olmazdı. Geride beş eşya kalmıştı. Cebini yokladı. Beş parça daha. İkisini kullanmıştı. Diğerleri - onlar ne içindi? Aynı derecede önemli bir şey için mi?</p>

  <p>Ama en büyük bilmece şuydu: O -yani önceki benliği- bir tel parçası ve otobüs jetonunun hayatını kurtaracağını nasıl bilmişti? Bildiği kesindi. Önceden bildiği. Ama nasıl? Ya diğer beş eşya. Muhtemelen onlar da en az bu kadar değerliydi ya da değerli olacaklardı. O iki yıl boyunca olduğu kişi şu anda bilmediği şeyleri biliyordu, şirket anılarım sildiğinde giden şeyleri. Tıpkı belleği temizlenen bir hesap makinesi gibi. Her şey boş bir levhaydı. O zaman bildikleri artık zihninde değildi. Beşi hâlâ cebinde duran yedi eşya dışında, bildiği her şey yok olmuştu.</p>

  <p>Ama asıl sorun bir tahmin sorunu değildi, gayet somuttu. Güvenlik Polisi onu arıyordu. Adı ve eşkali ellerindeydi. Dairesine gitmesinin bir yararı yoktu, hâlâ bir dairesi varsa tabii. O halde nereye gidebilirdi? Oteller mi? GP otelleri her gün arıyordu. Dostları? Bu kendisiyle birlikte onları da tehlikeye atması anlamına gelirdi. GP&rsquo;nin onu sokakta yürürken, bir restoranda yemek yerken, bir sergide dolaşırken, bir pansiyonda uyurken bulması zaman meselesiydi sadece. GP her yerdeydi.</p>

  <p>Her yerde mi? Tam olarak değil. Bir bireyin savunmasız olduğu durumlarda bir işletme savunmasız değildi. Hükümet diğer her şeyi sindirirken büyük ekonomik güçler özgür kalmayı başarmıştı. Bireyler için varolmayan yasalar hâlâ mülkiyet ve sanayiyi koruyordu. SP herhangi birini gözaltına alabilirdi ama bir şirkete, bir işyerine girip ele geçiremezlerdi. Bu kural yirminci yüzyılın ortalarında açıkça oturtulmuştu. Ticari kuruluşlar, sanayi, şirketler Güvenlik Polisi&rsquo;nin erişimi dışındaydı. Bunun için yargı süreci gerekiyordu.</p>

  <p>Rethrick İnşaat GP&rsquo;nin ilgisini çekmişti, ama bir yasa çiğnenmeden hiçbir şey yapamazlardı. Eğer Şirket&rsquo;e geri dönebilir ve içeri girebilirse güvende olurdu. Jennings vahşice gülümsedi. Modern kilise, tapınak. Artık Devlete karşı Kilise yerine Hükümete karşı Şirketti. Dünyanın yeni Nötre Dame&rsquo;ı. Polisin onu takip edemeyeceği yer.</p>

  <p>Rethrick onu geri alır mıydı? Geçmişe dayanarak evet. Onu geri alacağını söylemişti zaten. Hayatından bir iki yıl daha eksilir, sonra yine sokağa bırakılırdı. Bunun ona yararı olur muydu? Birden cebini yokladı. Bir de kalan eşyalar vardı. Onları da kullanmayı amaçlamıştı kuşkusuz! Hayır, tekrar Rethrick'e dönüp bir sözleşme süresi boyunca daha çalışamazdı. Eşyalar başka bir şeyin olduğunu gösteriyordu. Daha kalıcı bir şey. Jennings düşündü. Rethrick İnşaat. Ne inşa ediyordu? İki yıl sırasında ne biliyordu, ne öğrenmişti? Ve GP neden bu kadar ilgileniyordu?</p>

  <p>Beş nesneyi çıkarıp inceledi. Yeşil kumaş parçası. Kod anahtarı. Bilet koçanı. Paket makbuzu. Yanın poker çipi. Bu kadar küçük şeylerin önem taşıyor olması tuhaftı.</p>

  <p>Rethrick İnşaat bu işin içindeydi.</p>

  <p>Hiç kuşku yoktu. Cevap, bütün cevaplar Reth rick&rsquo;teydi. Ama Rethrick neredeydi? Fabrikanın nerede olduğuna dair bir fikri yoktu, hem de hiçbir fikri. Büronun, genç kadının ve masasında oturduğu büyük, lüks odanın nerede olduğunu biliyordu. Ama orası Rethrick İnşaat değildi.</p>

  <p>Rethrick dışında bilen biri var mıydı? Kelly bilmiyordu. GP biliyor muydu?</p>

  <p>Şehir dışındaydı. Bu kesindi. Oraya roketle gitmişti. Muhtemelen Amerika Birleşik Devletleri&rsquo;ndeydi, belki tarım alanlarında, taşrada şehirler arasında. Amma berbat bir durumdu! GP onu her an yakalayabilirdi. Bir dahaki sefere kaçamayabilirdi. Tek şansı, gerçek anlamda güvende olmak için tek şansı, Rethrick&rsquo;e ulaşmaktı.</p>

  <p>Bilmek zorunda olduğu şeyleri öğrenmesi için de tek şansı buydu. Fabrika... bulunduğu, ama hatırlamadığı yer. Elindeki beş küçük eşyaya baktı. Birinin yardımı dokunabilir miydi?</p>

  <p>İçini ani bir umutsuzluk kapladı. Belki de tel ve jeton yalnızca birer tesadüftü. Belki de &mdash;</p>

  <p>Paket faturasını inceledi, önünü çevirip ışığa tuttu. Birden midesi düğümlendi. Kalp atışları hızlandı. Yanılmamıştı. Hayır, tel ve jeton tesadüf değildi. Paket faturası iki gün öncesine aitti. Paket her neyse henüz gönderilmemişti bile. Buna kırk sekiz saat daha vardı.</p>

  <p>Diğer eşyalara baktı. Bilet koçanı. Bir bilet koçanı ne işe yarardı ki? Buruşmuş, kıvrılmış, tekrar tekrar katlanmıştı. Bununla hiçbir yere gidemezdi. Bir koçan insanı bir yere götürmezdi. Yalnızca nereye gitmiş olduğunu söylerdi.</p>

  <p>Nereye gitmiş olduğunu!</p>

  <p>Eğilip katlarını düzelterek koçana baktı. Yazı yeri tam ortasından yırtılmıştı. Her sözcüğün bir bölümü okunabiliyordu yalnızca.</p>

  <p class="p44">PORTOLA T</p>

  <p class="p44">STUARTSVI</p>

  <p class="p44">&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;IOW</p>

  <p class="p44">&nbsp;</p>

  <p>Gülümsedi. İşte buydu. Buraya gitmişti. Kalan harfleri tamamlayabilirdi. Bu yeterliydi. Kuşku yoktu: Bunu <span class="t23">da önceden bilmi</span><span class="t23">ş</span><span class="t23">ti.</span> Yedi eşyadan üçü kullanılmıştı. Geriye dört tane kalmıştı. Stuartsville, Iowa. Böyle bir yer var mıydı? Otobüsün camından dışarı baktı. Şehirlerarası roket istasyonu yalnızca birkaç blok ötedeydi. Bir saniyede oraya gidebilirdi. Otobüsten inip, Polisin onu durdurmak için orada olmayacağını umarak hızla koşarsa -</p>

  <p>Ama her nasılsa Polisin orada olmayacağını biliyordu. Cebinde diğer dört eşya olduğu sürece böyle olmayacaktı. Bir kez rokete bindiğinde de güvende olurdu.</p>

  <p>Şehirlerarası istasyon büyüktü, GP&rsquo;ye yakalanmayacağı kadar büyük. Jennings kalan eşyaları cebine koyup ayağa kalktı ve zil kordonunu çekti.</p>

  <p>Bir saniye sonra temkinli bir biçimde kaldırıma adım attı.</p>

  <p>Roket onu şehrin sınırında, küçük kahverengi bir alanda bıraktı. Çevrede bavulları üst üste yığan, sıcakta dinlenen birkaç ilgisiz hamal vardı. Jennings alanın karşısındaki bekleme salonuna gitti, etrafındaki insanları inceledi. Sıradan insanlar. İşçiler, işadamları, ev kadınları. Stuartsville küçük bir orta batı kasabasıydı. Kamyon şoförleri, liseli çocuklar.</p>

  <p>Bekleme salonundan sokağa çıktı. Demek Rethrick&rsquo;in Fabrikası buradaydı... belki de. Eğer koçanı doğru şekilde kullandıysa. Her neyse, burada bir şey vardı, yoksa koçan eşyaların arasında olmazdı.</p>

  <p>Stuartsville, Iowa. Zihninin derinliklerinde belli belirsiz bir plan oluşmaya başlıyordu. Henüz silik ve parça parçaydı. Elleri cebinde, çevresine bakınarak yürümeye başladı. Bir gazete bürosu, küçük restoranlar, oteller, bilardo salonları, bir berber dükkânı, televizyon tamircisi. Büyük galerilerinde aile boyu ışıl ışıl roketlerin parladığı bir roket satış mağazası. Bloğun sonunda ise Portola Sineması.</p>

  <p>Binalar seyreldi. Çiftlikler, tarlalar. Millerce yeşil alan. Gökyüzünde çiftlik malzemeleri ve araç gereçlerini oradan oraya taşıyan birkaç nakliye roketi ağır ağır ilerledi. Küçük, önemsiz bir kasabaydı. Rethrick İnşaat için biçilmiş kaftan.</p>

  <p>Fabrika burada kentten, GP&rsquo;den uzakta gözden kaybolabilirdi.</p>

  <p>Jennings geriye döndü. Bir lokantaya girdi, BOB&rsquo;UN YERİ. Bankoya oturduğunda gözlüklü genç bir adam ellerini beyaz önlüğüne silerek yanına geldi.</p>

  <p>&ldquo;Kahve&rdquo; dedi Jennings.</p>

  <p>&ldquo;Kahve.&rdquo; Adam fincanını getirdi. Lokantada birkaç kişi vardı yalnızca. Pencerede birkaç sinek vızıldıyordu.</p>

  <p>Dışarda sokakta alışverişe çıkanlar, çiftçiler ağır adımlarla lokantanın önünden geçiyordu.</p>

  <p>&ldquo;Baksana" dedi Jennings, kahvesini karıştırarak. &ldquo;Burada iş bulabileceğim bir yer var mı? Biliyor musun?"</p>

  <p>"Ne tür bir iş?&rdquo; Genç adam geri gelip tezgâha yaslandı.</p>

  <p>&ldquo;Elektrik kablosu. Elektrikçiyim. Televizyon, roketler, bilgisayarlar. Bu tür şeyler.&rdquo;</p>

  <p>"Neden büyük sanayi bölgelerini denemiyorsun? Detroit. Chicago. New York.&rdquo;</p>

  <p>Jennings başını salladı. "Büyük şehirlere tahammülüm yok. Şehirleri oldum olası sevmemişimdir.&rdquo;</p>

  <p>Genç adam güldü. &ldquo;Buradaki pek çok kişi Detroit&rsquo;te çalışmaktan memnun olurdu. Elektrikçi misin?&rdquo;</p>

  <p>&ldquo;Buralarda hiç fabrika var mı? Tamirci ya da fabrika?&rdquo;</p>

  <p>&ldquo;Bildiğim kadarıyla yok.&rdquo; Genç adam içeri giren birkaç kişiye servis yapmaya gitti. Jennings kahvesini yudumladı. Hata mı yapmıştı? Belki de geri dönüp Stuartsville, Iowa&rsquo;yı unutmalıydı. Belki de biletten yanlış şeyi çıkarmıştı. Ama diğer her şey konusunda yanılmış olmadığı sürece biletin bir anlamı olmalıydı.</p>

  <p>Ama buna karar vermek için artık çok geçti.</p>

  <p>Genç adam geri döndü. "Burada bulabileceğim herhangi bir iş var mı?&rdquo; dedi Jennings. &ldquo;Sadece bir süre idare etmek için.&rdquo;</p>

  <p>&ldquo;Çiftlik işi yapabilirsin.&rdquo;</p>

  <p>&ldquo;Peki perakendeciler, tamir dükkânları? Garajlar. TV.&rdquo;</p>

  <p>&ldquo;Sokağın aşağısında bir televizyon tamircisi var. Belki orada bir şey bulabilirsin. Bir denersin. Çiftlik işinin ücreti iyidir. Artık fazla işçi bulamıyorlar.</p>

  <p class="p22"><span class="t26">&nbsp;</span></p>

  <p>Erkeklerin çoğu orduya katıldı. Saman kaldırmak ister misin?"</p>

  <p>Jennings güldü. Kahvesinin parasını ödedi. &ldquo;Pek değil. Sağ ol.&rdquo;</p>

  <p>&ldquo;Arada sırada bazıları çalışmak için yolun yukarısına gider. Bir tür devlet kuruluşu var.&rdquo;</p>

  <p>Jennings başını salladı. Cam kapıyı itip sıcak kaldırıma çıktı. Bir süre düşüncelere dalarak amaçsızca yürüdü, zihninde belirsiz planını evirip çeviriyordu. İyi bir plandı, her şeyi, bütün sorunlarını bir anda çözebilirdi. Ama şu anda tek bir şeye bağlıydı: Rethrick İnşaat&rsquo;ı bulmaya. Elinde tek bir ipucu vardı, eğer gerçekten bir ipucuysa. Cebindeki katlanmış ve buruşturulmuş bilet koçanı. Ne yaptığını bilmiş olduğu inancı.</p>

  <p>Bir devlet kuruluşu. Jennings durarak çevresine bakındı. Sokağın karşısında bir taksi durağı vardı, birkaç taksi şoförü taksilerinde oturmuş sigara içiyor, gazete okuyordu.</p>

  <p>En azından denemeye değerdi. Fazla seçeneği yoktu. Rethrick görünüşte başka bir şey olacaktı. Eğer bir devlet projesi süsü verilmişse kimse soru sormazdı. Devlet projelerinin gizlilik içinde, açıklama yapmadan yürümesini herkes kanıksamıştı.</p>

  <p>İlk taksiye yaklaştı. &ldquo;Bayım&rdquo; dedi, &ldquo;bir şey soracağım?&rdquo;</p>

  <p>Taksici başını kaldırdı. &ldquo;Ne istiyorsun?&rdquo;</p>

  <p>&ldquo;Bana devlet binasında iş bulabileceğimi söylediler. Bu doğru mu?&rdquo;</p>

  <p>Taksici onu inceledi. Başını salladı.</p>

  <p>&ldquo;Ne tür bir iş acaba?&rdquo;</p>

  <p>"Bilmiyorum.&rdquo;</p>

  <p>&ldquo;İşe alımı nerede yapıyorlar?&rdquo;</p>

  <p>&ldquo;Bilmiyorum." Taksici gazetesini kaldırdı.</p>

  <p>&ldquo;Sağ olun.&rdquo; Jennings döndü.</p>

  <p>"İşe adam almıyorlar. Belki çok uzun aralıklarla. Fazla kişi almazlar. İş arıyorsan başka yere gitmen daha iyi olur."</p>

  <p>&ldquo;Tamam."</p>

  <p>Diğer taksici camdan başını çıkardı. "Yalnızca birkaç gündelik işçi tutuyorlar dostum. Hepsi bu. Çok da seçiciler. Öyle herkesi içeri almıyorlar. Savaşla ilgili bir iş.&rdquo;</p>

  <p>Jennings dikkat kesildi. "Gizli mi?&rdquo;</p>

  <p>&ldquo;Kasabaya gelir ve inşaat işçisi alırlar. Belki bir kamyon dolusu. Hepsi bu. Kimi aldıklarına epeyi dikkat ederler.&rdquo;</p>

  <p>Jennings tekrar taksiciye doğru yürüdü. &ldquo;Öyle mi?&rdquo;</p>

  <p>"Büyük bir yer. Çelik duvarlar. İyi korunuyor. Elektrikli. Muhafızlar. Gece gündüz çalışıyorlar. Ama içeri kimse girmiyor. Eski Henderson Yolu üzerindeki tepede. İki buçuk mil kadar uzakta.&rdquo; Taksici omzunu işaret etti. "Kimliğin yoksa giremezsin. İşçilerini aldıktan sonra kimliklerini belirliyorlar. Anlarsın.&rdquo; Jennings adama baktı. Taksici omzunda parmağıyla bir çizgi çiziyordu. Jennings birdenbire anladı. İçini bir rahatlama hissi kapladı.</p>

  <p>&ldquo;Elbette" dedi. &ldquo;Ne demek istediğini anlıyorum. En azından anladığımı sanıyorum.&rdquo; Cebine uzanıp dört eşyayı çıkardı. Yeşil kumaş şeridini dikkatle açıp yukarı kaldırdı.</p>

  <p>&ldquo;Böyle bir şey mi?&rdquo;</p>

  <p>Taksiciler kumaşa bakakaldı. "Doğru&rdquo; dedi biri yavaşça, kumaşa bakarak.</p>

  <p>"Onu nereden buldun?"</p>

  <p>Jennings güldü. "Bir dosttan." Kumaşı tekrar cebine koydu. &ldquo;Bir dostum verdi.&rdquo;</p>

  <p><span class="t29">&nbsp;</span></p>

  <p>Şehirlerarası alana yöneldi. İlk adımı attığına göre artık yapacak çok işi vardı.</p>

  <p>Rethrick buradaydı kesinlikle. Görünüşe göre eşyalar ona sonuna kadar yardımcı olacaktı. Her krizde biri işe yarıyordu. Geleceği bilen birinden bir cep dolusu mucize!</p>

  <p>Ama sonraki adımı tek başına atamazdı. Yardıma ihtiyacı vardı. Bu aşama için başka birine ihtiyacı vardı. Ama kim? Şehirlerarası&rsquo;nın bekleme salonuna girerek iyice düşündü. Gidebileceği tek bir kişi vardı. Ufak bir ihtimaldi, ama şansını denemek zorundaydı. Burada dışarda tek başına çalışamazdı. Rethrick&rsquo;in fabrikası buradaysa, o zaman Kelly de buradaydı...</p>

  <p>Sokak karanlıktı. Köşede bir elektrik lambası titrek bir ışıkla yanıyordu. Birkaç kruvazör yanından geçip uzaklaştı.</p>

  <p>Apartman binasının girişinden ince bir siluet çıktı, elinde bir çanta tutan ceketli bir genç kadın. Jennings sokak lambasının altından geçen kadını izledi. Kelly McVane bir yere, muhtemelen bir partiye gidiyordu.</p>

  <p>Şık bir giysi, kaldırımda tıkırdayan yüksek topuklar, kısa bir ceket ve şapka.</p>

  <p>Kızın arkasından ortaya çıktı. &ldquo;Kelly.&rdquo;</p>

  <p>Kelly şaşkınlıkla döndü. &ldquo;Ah!&rdquo;</p>

  <p>Jennings kızın kolunu kavradı. &ldquo;Merak etme. Benim. Böyle giyinmiş nereye gidiyorsun?&rdquo;</p>

  <p>&ldquo;Hiçbir yere.&rdquo; Gözlerini hayretle kırpıştırdı. &ldquo;Tanrım, beni korkuttun. Ne var? Neler oluyor?"</p>

  <p>&ldquo;Bir şey yok. Bana birkaç dakika ayırabilir misin? Seninle konuşmak istiyorum.&rdquo;</p>

  <p>Kelly başını salladı. &ldquo;Sanırım.&rdquo; Çevresine bakındı. &ldquo;Nereye gideceğiz?&rdquo;</p>

  <p class="p22"><span class="t26">&nbsp;</span></p>

  <p>&ldquo;Konuşabileceğimiz bir yer var mı? Bizi kimsenin duymasını istemiyorum.&rdquo;</p>

  <p>&ldquo;Yürüyemez miyiz?"</p>

  <p>"Hayır. Polis.&rdquo;</p>

  <p>"Polis mi?&rdquo;</p>

  <p>&ldquo;Beni arıyorlar."</p>

  <p>&ldquo;Seni mi? Ama neden?&rdquo;</p>

  <p>&ldquo;Burada durmayalım" dedi Jennings sert bir sesle. &ldquo;Nereye gidebiliriz?&rdquo;</p>

  <p>Kelly tereddüt etti. "Daireme gidebiliriz. Orada kimse yok.&rdquo;</p>

  <p>Asansörle yukarı çıktılar. Kelly kod anahtarını bastırarak kapının kilidini açtı. Kapı açıldığında içeri girdiler, kızın adım atmasıyla birlikte ısıtıcı çalıştı, ışıklar yandı. Kız kapıyı kapatıp ceketini çıkardı.</p>

  <p>"Fazla kalmayacağım" dedi Jennings.</p>

  <p>&ldquo;Önemli değil. Sana bir içki hazırlayayım.&rdquo; Mutfağa gitti. Jennings koltuğa oturup düzenli küçük daireye göz gezdirdi. Bir süre sonra kız geri döndü. Yanına oturdu.</p>

  <p>Jennings içkisini aldı. Viski ve su, soğuk.</p>

  <p>&ldquo;Sağ ol.&rdquo;</p>

  <p>Kelly gülümsedi. "Önemli değil.&rdquo; İkisi uzun bir süre sessizce oturdu. &ldquo;Ee?&rdquo; dedi Kelly sonunda. &ldquo;Bu neyle ilgili? Polis neden seni arıyor?&rdquo;</p>

  <p>"Rethrick İnşaat hakkında bilgi istiyorlar. Ben yalnızca bir piyonum. Rethirck&rsquo;in fabrikasında iki yıl çalıştığım için bir şeyler bildiğimi sanıyorlar.&rdquo;</p>

  <p>&ldquo;Ama bilmiyorsun!&rdquo;</p>

  <p>&ldquo;Bunu kanıtlayamam.&rdquo;</p>

  <p>Kelly uzanıp Jennings&rsquo;in başına, kulağının hemen üzerine dokundu. "Bunu hissediyor musun? Bu nokta.&rdquo;</p>

  <p class="p22"><span class="t26">&nbsp;</span></p>

  <p>Jennings uzandı. Kulağının üzerinde, saçının altında küçük sert bir nokta vardı. &ldquo;Nedir bu?&rdquo;</p>

  <p>&ldquo;Kafatasını bu noktadan yakarak geçtiler. Beyinden küçük bir parça kestiler. İki yıla dair bütün anıların. Yerlerini bulup yaktılar. GP senin hatırlamanı sağlayamaz. Bu anılar artık yok, artık onlara sahip değilsin.&rdquo;</p>

  <p>&ldquo;Onlar bunu fark edene kadar benden geriye bir şey kalmayacak."</p>

  <p>Kelly karşılık vermedi.</p>

  <p>"Durumu anlayabiliyorsundur. Eğer hatırlasaydım benim için daha iyi olurdu. O zaman onlara söyleyebilirdim, sonra onlar da &mdash;&rdquo;</p>

  <p>"Rethrick&rsquo;i yok edebilirlerdi!&rdquo;</p>

  <p>Jennings omzunu silkti. &ldquo;Neden olmasın? Rethrick&rsquo;in benim için bir önemi yok. Ne yaptıklarım bile bilmiyorum. Hem polis onunla neden bu kadar ilgileniyor? En başından beri, bütün o gizlilik, anılarımın silinmesi &mdash;&rdquo;</p>

  <p>&ldquo;Nedeni var. İyi bir nedeni.&rdquo;</p>

  <p>"Biliyor musun?"</p>

  <p>&ldquo;Hayır.&rdquo; Kelly başını salladı. &ldquo;Ama bir nedeni olduğuna eminim. GP ilgileniyorsa bir nedeni vardır." İçkisini bırakıp ona döndü. "Polisten nefret ederim. Hepimiz nefret ediyoruz, herkes. Hiç peşimizi bırakmıyorlar. Rethrick hakkında bir şey bilmiyorum. Eğer bilseydim hayatım tehlikede olurdu. Rethrick&rsquo;i polisten koruyan fazla bir şey yok. Birkaç madde, bir avuç yasa. Başka bir şey yok.&rdquo;</p>

  <p>"Bana öyle geliyor ki, Rethrick GP&rsquo;nin kontrol etmek istediği herhangi bir inşaat şirketinden çok daha fazlası.&rdquo;</p>

  <p>&ldquo;Sanırım öyle. Aslında bilmiyorum. Ben resepsiyon görevlisiyim sadece. Fabrika&rsquo;ya hiç gitmedim. Nerede olduğunu bile bilmiyorum.&rdquo;</p>

  <p>&ldquo;Yine de ona bir şey olmasını istemezsin.&rdquo; "Elbette! Polis&rsquo;le savaşıyorlar. Polis&rsquo;le savaşan herkes bizim tarafımızdadır!&rdquo;</p>

  <p>&ldquo;Ciddi misin? Böyle bir mantıkla daha önce de karşılaşmıştım. On-yirmi yıl önce Komünizmle savaşan herkes otomatik olarak iyiydi. Pekâlâ, zamanla anlayacağız. Bana gelince, iki acımasız güç arasında kalmış bir bireyim. Devlet ve işletme. Devletin adamları ve parası var. Rethrick İnşaat&rsquo;ınsa teknokrasisi. Onunla ne yaptılar bilmiyorum. Birkaç hafta önce biliyordum. Şimdiyse elimde olan tek şey belirsiz bir sezgi, birkaç ipucu. Bir teori.&rdquo;</p>

  <p>Kelly ona baktı. &ldquo;Teori mi?&rdquo;</p>

  <p>&ldquo;Cep dolusu eşyam bir de. Yedi küçük eşya. Şimdi üç dört tane kaldı. Bazılarını kullandım. Teorimin temeli de onlar. Eğer Rethrick tahmin ettiğim şeyi yapıyorsa, GP&rsquo;nin onunla neden ilgilendiğini anlıyorum. Aslına bakarsan, ilgilerini paylaşmaya başladım.&rdquo;</p>

  <p>&ldquo;Rethrick ne yapıyordu?&rdquo;</p>

  <p>&ldquo;Bir zaman kepçesi geliştirdi.&rdquo;</p>

  <p>&ldquo;Ne?&rdquo;</p>

  <p>&ldquo;Zaman kepçesi. Böyle bir şey birkaç yıldır teorik olarak mümkündü. Ancak zaman kepçeleri ve aynalarla deney yapmak yasadışı. Ağır suç, eğer yakalanırsan bütün araç gerecin ve verilerin devlet malı sayılır.&rdquo;</p>

  <p>Jennings acıyla gülümsedi. "Devletin ilgilenmesi boşuna değil. Eğer Rethrick&rsquo;i mallarla birlikte yakalayabilirlerse &mdash;&rdquo;</p>

  <p>"Bir zaman kepçesi. İnanması güç.&rdquo;</p>

  <p>"Haklı olduğumu düşünmüyor musun?&rdquo; "Bilmiyorum. Belki. Eşyaların. İçerden ıvır zıvır dolu küçük kumaş bir keseyle çıkan ilk kişi sen değilsin. Bazılarını kullandın mı? Nasıl?&rdquo;</p>

  <p class="p22"><span class="t26">&nbsp;</span></p>

  <p>&ldquo;Önce, tel ve otobüs jetonu. Polis&rsquo;ten kaçarken. Tuhaf görünüyor, ama onlar olmasaydı hâlâ ellerinde olurdum. Bir parça tel ve on sentlik bir jeton. Ama genelde bu tür şeyleri yanımda taşımam. Mesele de bu.&rdquo;</p>

  <p>&ldquo;Zaman yolculuğu.&rdquo;</p>

  <p>&ldquo;Hayır. Zaman yolculuğu değil. Berkowsky zaman yolculuğunun olanaksız olduğunu gösterdi. Bu bir zaman kepçesi, geleceği görmek için bir ayna ve nesneleri çıkarmak için bir kepçe. Bu eşyalar. En az biri geleceğe ait. Gelecekten çıkarılmış, geri getirilmiş.&rdquo; &ldquo;Nereden biliyorsun?&rdquo;</p>

  <p>&ldquo;Tarihi var. Diğerleri öyle olmayabilir. Jetonlar ve tel gibi şeyler eşya sınıfına giriyor. Bir jetonun diğerinden farkı yok. Oradayken o bir ayna kullanmış olmalı.&rdquo;</p>

  <p>&ldquo;Kim?&rdquo;</p>

  <p>&ldquo;Rethrick&rsquo;le çalıştığım sırada olduğum kişi. Aynayı kullanmış olmalıyım. Geleceğime baktım. Eğer aletlerini tamir ediyorsam kendimi bunu yapmaktan alıkoyamazdım! Geleceğe bakmış ve olacakları görmüş olmalıyım. GP&rsquo;nin beni yakalaması. Bunu görmüş olmalıyım, doğru zamanda yanımda olursa bir tel ve otobüs jetonunun ne yapabileceğini de.&rdquo;</p>

  <p>Kelly düşündü. &ldquo;Pekâlâ? Beni ne için istiyorsun?&rdquo; &ldquo;Artık emin değilim. Gerçekten de Rethrick&rsquo;i Polis&rsquo;e karşı savaş açmış, iyiliksever bir kuruluş olarak mı görüyorsun? Roncesvalles&rsquo;deki Roland gibi »</p>

  <p>&ldquo;Şirket hakkında ne hissettiğimin ne önemi var?" &ldquo;Çok önemi var.&rdquo; Jennings içkisini bitirip bardağını kenara itti. &ldquo;Çok önemli, çünkü bana yardım etmeni istiyorum. Rethrick İnşaat'a şantaj yapacağım.&rdquo;</p>

  <p>Kelly ona bakakaldı.</p>

  <p>&ldquo;Hayatta kalmak için tek şansım bu, Rethrick&rsquo;e karşı bir kozum olmalı, büyük bir kozum. Benim şartlarımla beni içeri alacakları kadar büyük bir koz. Gidebileceğim başka bir yer yok. Er ya da geç Polis beni yakalayacak. Eğer Fabrikaya yakında giremezsem &mdash;&rsquo;&rsquo;</p>

  <p>&ldquo;Şirkete şantaj yapman için sana yardım mı edeceğim? Rethrick&rsquo;i yok etmen için?"</p>

  <p>&ldquo;Hayır. Yok etmek için değil. Onu yok etmek istemiyorum, hayatım Şirket&rsquo;e bağlı. Hayatım Rethrick&rsquo;in GP&rsquo;ye kafa tutacak kadar güçlü olmasına bağlı. Ama dışarda kalırsam, Rethrick&rsquo;in ne kadar güçlü olduğu önemli değil. Anlıyor musun? İçeri girmek istiyorum. Çok geç olmadan içeri girmek istiyorum. Bunun da kendi şartlarımla olmasını istiyorum, sonrasında tekrar uzaklaştırılan iki yıllık işçi olarak değil.&rdquo;</p>

  <p>&ldquo;Polisin yakalayabileceği bir işçi olmak istemiyorsun."</p>

  <p>Jennings başını salladı. &ldquo;Kesinlikle.&rdquo;</p>

  <p>"Şirket&rsquo;e nasıl şantaj yapacaksın?&rdquo;</p>

  <p>"Fabrika&rsquo;ya gireceğim ve Rethrick&rsquo;in bir zaman kepçesi kullandığını kanıtlayacak şeyleri dışarı çıkaracağım.&rdquo;</p>

  <p>Kelly güldü. &ldquo;Fabrika&rsquo;ya girmek mi? Fabrika&rsquo;yı bul da görelim. GP onu yıllardır anyor.&rdquo;</p>

  <p>&ldquo;Onu buldum bile.&rdquo; Jennings arkasına yaslanıp bir sigara yaktı. &ldquo;Onu eşyalarının sayesinde buldum. Elimde dört eşya kaldı, beni içeri sokmaya ve istediğimi almama yeter sanırım. Rethrick&rsquo;i asmaya yetecek kadar belge ve fotoğraf çıkarabilirim. Sadece pazarlık yapmak istiyorum. Sen bu noktada devreye giriyorsun.&rdquo;</p>

  <p class="p22"><span class="t26">&nbsp;</span></p>

  <p>&ldquo;Ben mi?"</p>

  <p>"Polis&rsquo;e gitmeyeceğine güvenebilirim. Kanıtları teslim edebileceğim birine ihtiyacım var. Kendim saklamayı göze alamam. Elime geçtikleri anda başka birine vermeliyim, onları bulamayacağım bir yere saklayacak birine.&rdquo;</p>

  <p>&ldquo;Neden?&rdquo;</p>

  <p>&ldquo;Çünkü&rdquo; dedi Jennings sakin bir tavırla, "GP beni her an yakalayabilir. Rethrick'ten hoşlanmıyorum, ama işi batırmak istemiyorum. Bu nedenle bana yardım etmelisin. Ben Rethrick&rsquo;le pazarlık yaparken bilgiyi sana saklaman için teslim edeceğim. Yoksa ben tutmak zorunda kalırım. Eğer üzerimde olursa da &mdash;&rdquo;</p>

  <p>Kıza baktı. Kely gergin bir yüzle yere bakıyordu. Sabit bir ifadeyle.</p>

  <p>"Pekâlâ? Ne diyorsun? Bana yardım edecek misin yoksa GP&rsquo;nin beni üzerimde kanıtlarla yakalaması riskini göze mi alayım? Rethrick&rsquo;i mahvetmeye yetecek bilgiyle. Ee? Hangisi? Rethrick&rsquo;in yok olduğunu mu görmek istersin? Cevabın nedir?&rdquo;</p>

  <p>İkisi çömelip tarlaların arkasındaki tepeye baktı. Üzerindeki bitki örtüsü yakılarak temizlenmiş tepe kahverengi ve çıplak olarak yükseliyordu. Yamaçlarında hiçbir bitki yoktu. Yarı yolda elektrikli bir dikenli tel, uzun, çelik bir çit kıvrılıyordu. Çitin diğer tarafında bir muhafız, miğferli ve tüfekli küçük bir figür yavaşça yürüyordu.</p>

  <p>En tepede dev bir beton blok vardı, kapısı ya da pencereleri olmayan yüksek bir yapıydı. Sıra sıra monte silahlar sabah güneşini yansıtarak binanın çatısı boyunca parlıyordu.</p>

  <p>"Demek Fabrika bu&rdquo; dedi Kelly usulca.</p>

  <p class="p22"><span class="t26">&nbsp;</span></p>

  <p>"Evet bu. O tepeyi ve çiti aşmak için bir ordu gerek. İçeri girmelerine izin verilmediği sürece tabii." Jennings doğrulup Kelly&rsquo;nin ayağa kalkmasına yardım etti. Ağaçların arasındaki yoldan yürüyerek Kelly&rsquo;nin kruvazörünü park ettiği yere döndüler.</p>

  <p>&ldquo;Gerçekten yeşil kumaş şeridinin seni içeri sokacağını düşünüyor musun?&rdquo; dedi Kelly direksiyonun arkasına kayarak.</p>

  <p>&ldquo;Kasabadakilerin dediğine göre, Fabrika&rsquo;ya bu sabah bir kamyon işçi getirilecek. Girişte kamyon boşaltılıyor ve adamlar inceleniyor. Her şey uygunsa içeri alınıyorlar. İnşaat ya da ağır iş için. Günün sonunda tekrar dışarı çıkarılıp kasabaya götürülüyorlar.&rdquo;</p>

  <p>&ldquo;Bu seni yeterince yaklaştıracak mı?&rdquo;</p>

  <p>&ldquo;En azından çitin diğer tarafında olacağım. &ldquo;</p>

  <p>&ldquo;Zaman kepçesine nasıl ulaşacaksın? Binanın içinde bir yerlerde olmalı.&rdquo;</p>

  <p>Jennings küçük bir kod anahtarı çıkardı. &ldquo;Bu beni içeri sokacak. Umarım. Sanıyorum."</p>

  <p>Kelly anahtarı alıp inceledi. &ldquo;Eşyalarından biri bu demek. Kumaş kesene iyice bakmalıydık.&rdquo;</p>

  <p>&ldquo;Bakmalıydık mı?&rdquo;</p>

  <p>&ldquo;Şirket. Elimden geçen birkaç torba eşya oldu. Rethrick asla bir şey söylemedi.&rdquo;</p>

  <p>"Muhtemelen Şirket kimsenin bir daha içeri girmek istemeyeceğini varsaydı.&rdquo; Jennings kod anahtarını kızın elinden aldı. &ldquo;Şimdi, ne yapman gerektiğini biliyor musun?"</p>

  <p>&ldquo;Sen geri gelene kadar burada kruvazörün yanında beklemem gerekiyor. Bana belgeleri vereceksin. Sonra onları New York&rsquo;a götürüp benimle bağlantıya geçmeni bekleyeceğim."</p>

  <p class="p22"><span class="t26">&nbsp;</span></p>

  <p>"Doğru.&rdquo; Jennings ağaçların arasından Fabrika&rsquo;nın kapısına giden uzaktaki yolu inceledi. &ldquo;Aşağı insem iyi olur. Kamyon her an gelebilir."</p>

  <p>&ldquo;Ya işçilerin sayısını kontrol etmek için sayarlarsa?"</p>

  <p>&ldquo;Bu riski göze almam gerek. Ama endişelenmiyorum. Onun her şeyi önceden gördüğünden eminim.&rdquo;</p>

  <p>Kelly gülümsedi. "Sen ve şu işe yarar dostun. Umarım sana fotoğrafları çektikten sonra dışarı çıkmana yetecek kadar eşya bırakmıştır."</p>

  <p>&ldquo;Gerçekten bunu umuyor musun?&rdquo;</p>

  <p>&ldquo;Neden olmasın?&rdquo; dedi Kelly rahatça. &ldquo;Senden her zaman hoşlandım. Bunu biliyorsun. Bana geldiğinde biliyordun."</p>

  <p>Jennings kruvazörden dışarı çıktı. İşçi tulumu ve botları, gri bir sweatshirt giyiyordu.</p>

  <p>&ldquo;Sonra görüşürüz. Her şey yolunda giderse. Sanırım gidecek.&rdquo; Cebini yokladı. &ldquo;Uğurlu eşyalarım burada."</p>

  <p>Ağaçların arasında hızla yürümeye başladı.</p>

  <p>Ağaçlar yolun tam ucuna kadar gidiyordu. Açığa çıkmadan ağaçların arasında kalarak ilerledi. Fabrika muhafızlarının tepenin yamacını gözlediği kesindi. Çite yaklaşmaya çalışanların anında görülebilmesi için burayı yakıp temizlemişlerdi. Kızılötesi projektörler de görmüştü.</p>

  <p>Jennings çömeldi, topuklarına yaslanarak yolu izledi. Yolun birkaç metre yukarısında, kapının hemen önünde bir barikat vardı. Jennings saatine baktı. Onu yirmi geçiyordu.</p>

  <p>Beklemek zorunda kalabilirdi, hem de uzun süre. Gevşemeye çalıştı.</p>

  <p>Büyük kamyon gümbürdeyip hırıldayarak geldiğinde saat on biri geçiyordu.</p>

  <p class="p22"><span class="t26">&nbsp;</span></p>

  <p>Jennings canlandı. Yeşil kumaş parçasını alıp koluna bağladı. Kamyon yaklaştı. Artık taşıdığı yükü görebiliyordu. Arkası işçi doluydu, kot pantolon ve iş gömleği giymiş adamlar kamyon ilerlerken sarsılıp sallanıyorlardı. Sahiden de, adamlarda ondaki gibi bir kol bandı vardı, kollarının üst tarafına sarılı yeşil bir şerit. Şimdilik her şey yolundaydı.</p>

  <p>Kamyon yavaşlayarak barikatta durdu. Adamlar sıcak öğle güneşinde bir toz bulutu kaldırarak yavaş yavaş yola indiler. Kotlarındaki tozu silktiler. Sigara yakanlar oldu. İki muhafız tembel adımlarla barikatın arkasından çıkageldi. Jennings gerildi. Bir dakika sonra vakit gelecekti. Muhafızlar adamların arasında dolanarak kol bantlarını, yüzlerini inceledi, birkaçının kimlik plakasına baktı. Barikat kaydı.</p>

  <p>Kapı açıldı. Muhafızlar yerlerine döndü.</p>

  <p>Jennings öne kaydı, çalıların arasından yola süründü. Adamlar sigaralarını söndürüyor, tekrar kamyona biniyorlardı. Kamyonun motoru çalıştı, sürücü ayağını frenden çekiyordu. Jennings arkasından bir yaprak ve toprak yağmuru getirerek kamyonun arkasında yola indi.</p>

  <p>Düştüğü yerde, kamyon muhafızların görüş alanını engelliyordu. Jennings soluğunu tuttu. Kamyonun arkasına doğru koştu.</p>

  <p>Göğsü inip kalkarak aralarına karışırken adamlar ona merakla baktı. Yüzleri yıpranmış gri ve kırışıktı. Toprakla çalışan insanlar. Jennings kamyon hareket ederken iki iri yarı çiftçinin arasında yerini aldı. Adamlar onu fark etmemiş gibiydiler. Yüzüne toprak bulaştırmış ve bir günlük sakal bırakmıştı. Hızlıca bakıldığında diğerlerinden bir farkı yok gibi görünüyordu. Ama eğer birisi sayacak olursa &mdash;</p>

  <p class="p22"><span class="t26">&nbsp;</span></p>

  <p>Kamyon kapıdan geçip fabrika arazisine girdi. Kapı arkasından kayarak kapandı. Şimdi tepenin dik tarafından yukarı çıkıyorlardı, kamyon tangırdadı, bir o yana bir bu yana savruldu. Geniş beton bina giderek büyüdü. İçeri girecekler miydi? Jennings büyülenmiş gibi izledi. Arkasında karanlık bir boşluk görünen yüksek, ince bir kapı kayarak açıldı. İçerde bir sıra yapay ışık yanıyordu.</p>

  <p>Kamyon durdu. İşçiler tekrar aşağı inmeye başladı. Birkaç teknisyen onları almaya geldi.</p>

  <p>&ldquo;Bu ekip ne için?" diye sordu içlerinden biri.</p>

  <p>&ldquo;Kazı. İçeriye.&rdquo; Bir diğeri başparmağını kaldırdı. &ldquo;Tekrar kazıyorlar. Onları içeri gönderin.&rdquo;</p>

  <p>Jennings&rsquo;in kalp atışları hızlandı. İçeri giriyordu! Boynunu yokladı. Gri süveterin içinde düz plak bir fotoğraf makinesi boynunda önlük gibi asılıydı. Orada olduğunu bilmesine rağmen makineyi belli belirsiz hissedebiliyordu. Belki bu iş düşündüğü kadar zor olmayacaktı.</p>

  <p>Jennings yürüyerek kapıdan içeri giren işçilerin arasındaydı. Büyük bir atölyedeydiler. Yarı tamamlanmış makinelerle dolu uzun tezgâhlar, vinç kollan, vinçler ve hiç kesilmeyen çalışmanın gürültüsü. Kapı arkalarından kapandı ve dış dünyayla bağlatıları kesildi. Fabrika&rsquo;daydı. Ama zaman kepçesi ve ayna neredeydi?</p>

  <p>&ldquo;Bu taraftan" dedi bir ustabaşı. İşçiler sağa yöneldi. Binanın derinliklerinden bir yük asansörü onlara doğru yükseldi. &ldquo;Aşağı iniyorsunuz. Kaç kişinin sondaj tecrübesi var?"</p>

  <p>Havaya birkaç el kalktı.</p>

  <p>&ldquo;Diğerlerine gösterebilirsiniz. Sondaj aletleri ve öğütücüler. Öğütücülerle çalışan var mı?"</p>

  <p class="p22"><span class="t26">&nbsp;</span></p>

  <p>Havaya kalkan el olmadı. Jennings iş tezgâhlarına baktı. Kısa bir süre önce o da burada mı çalışmıştı? İçinden ani bir ürperti geçti. Ya onu tanıyan biri olursa? Belki de bu teknisyenlerle çalışmıştı.</p>

  <p>"Hadi" dedi usta başı sabırsızca. &ldquo;Acele edin.&rdquo;</p>

  <p>Jennings diğerleriyle birlikte yük asansörüne bindi. Bir saniye sonra siyah tüpün içinde aşağı inmeye başladılar. Fabrika&rsquo;nın alt seviyelerine doğru indikçe indiler. Rethrick İnşaat <span class="t23">büyüktü,</span> dışarıdan göründüğünden çok daha büyük. Düşündüğünden çok daha büyük. Katları, yeraltı seviyelerini art arda geçti.</p>

  <p>Asansör durdu. Kapılar açıldı. Kalın bir taş tozu tabakasıyla kaplı uzun bir koridor vardı karşısında. Hava rutubetliydi. Çevresindeki işçiler onu iterek dışarı çıkmaya başladı. Jennings kaskatı kesilerek geri çekildi. Koridorun sonundaki çelik kapının önünde Earl Rethrick duruyordu. Adam bir grup teknisyenle konuşuyordu.</p>

  <p>"Herkes dışarı&rdquo; dedi ustabaşı. &ldquo;Gidelim.&rdquo;</p>

  <p>Jennings diğerlerinin arkasında kalarak asansörden çıktı. Rethrick! Kalbi kararsızca attı. Rethrick onu görürse işi biterdi. Ceplerini yokladı. Minyatür bir Borris tabancası vardı, ama fark edilirse fazla işe yaramazdı. Rethrick onu gördüğünde her şey bitecekti.</p>

  <p>"Bu taraftan." Ustabaşı onları koridorun bir tarafına, yeraltı demiryoluna benzeyen bir yere götürdü. Adamlar ray boyunca ilerleyen metal vagonlara biniyorlardı. Jennings, Rethrick'i izledi. Kızgın el kol hareketleri yapıyor, sesi hafifçe koridordan aşağı geliyordu. Rethrick ansızın döndü. Elini kaldırdığında arkasındaki çelik kapı açıldı.</p>

  <p>Jennings&rsquo;in kalbi neredeyse duracaktı.</p>

  <p class="p22"><span class="t26">&nbsp;</span></p>

  <p>Çelik kapının arkasında zaman kepçesi vardı. Onu görür görmez tanıdı. Ayna. Kıskaçlarla biten metal kollar. Berkowsky'nin teorik modeli gibiydi&nbsp; tek fark bunun gerçek olmasıydı.</p>

  <p>Rethrick teknisyenleri peşine takarak odaya girdi. Adamlar kepçenin çevresine toplanmış çalışıyordu. Kalkanın bir bölümü kapalıydı. Mekanizmayı açmışlardı. Jennings arkada kalarak manzaraya ağzı açık bakakaldı.</p>

  <p>&ldquo;Hey sen &mdash;&rdquo; dedi ustabaşı ona doğru gelerek. Çelik kapı kapandı. Sahne kayboldu.</p>

  <p>Rethrick, kepçe, teknisyenler gözden kayboldu.</p>

  <p>"Özür dilerim" diye mırıldandı Jennings.</p>

  <p>&ldquo;Burada fazla meraklı olmaman gerektiğini biliyorsun.&rdquo; Ustabaşı dikkatle onu inceliyordu. &ldquo;Seni anımsıyorum. Bandını göreyim.&rdquo;</p>

  <p>&ldquo;Bandım mı?&rdquo;</p>

  <p>&ldquo;Kimlik bandın.&rdquo; Ustabaşı döndü. "Bill, bana listeyi getir." Jennings'i baştan aşağı süzdü. &ldquo;Listeyi kontrol edeceğim bayım. Seni ekipte daha önce görmemiştim. Burada dur.&rdquo; Yan kapıdan bir adam elinde listeyle onlara yaklaştı.</p>

  <p>Jennings koridordan aşağı büyük çelik kapıya koştu. Ustabaşı ve yardımcısının irkilmiş bağırışları arkasından yükseldi.</p>

  <p>Jennings kod anahtarını çıkarıp koşmaya bir yandan da dua etmeye başladı. Anahtarı elinde tutarak kapıya geldi. Diğer eliyle Borris tabancasını çıkardı. Kapının arkasında zaman kepçesi vardı. Birkaç fotoğraf, birkaç şematik çizim alıp sonra dışarı çıkabilirse &mdash;</p>

  <p>Kapı hareket etmedi. Yüzünü ter bastı. Anahtarı kapıya bastırdı. Neden açılmıyordu? Yanılmış olamazdı. Paniğe kapılarak titremeye başladı. Koridorun aşağısından insanlar geliyor, ona doğru koşuyordu. Açıl...</p>

  <p>Ama kapı açılmadı. Elinde yanlış anahtarı tutuyordu.</p>

  <p>Yenilmişti. Anahtar kapıya uymuyordu. Ya yanılmıştı ya da anahtarın başka bir yerde kullanılması gerekiyordu. Ama nerede? Jennings çılgın gibi çevresine bakındı. Nereye? Nereye gidebilirdi?</p>

  <p>Yan tarafta yarı aralık bir kapı vardı, sıradan sürgü kilitli bir kapıydı. Koridoru geçip kapıyı iterek açtı. Bir tür depodaydı. Kapıyı kapatıp sürgüledi. Dışarda şaşkın sesler muhafızlara sesleniyordu. Silahlı muhafızların gelmesi uzun sürmezdi. Jennings, Borris tabancasını sıkı sıkı kavrayıp çevresine bakındı. Kapana mı kısılmıştı? Başka çıkış yolu var mıydı?</p>

  <p>Balyaları ve kutuları, kule gibi dik yükselen sessiz paket yığınlarını iterek odayı araştırdı. Odanın ucunda bir acil çıkış kapağı vardı. Onu hemen açtı. Birden kod anahtarını bir kenara atma dürtüsüne kapıldı. Zaten ne işe yaramıştı? Ama ne yaptığını biliyor olmalıydı. Olacakları önceden görmüştü. Tanrı gibi bütün bunlar daha önce başına gelmişti. Önceden belirlenmişti. Hata yapamazdı. Yoksa yapabilir miydi?</p>

  <p>Soğuk bir hisle ürperdi. Belki de gelecek değişebilirdi. Belki bu, bir zamanlar doğru anahtardı. Ama artık değildi!</p>

  <p>Arkasından sesler geliyordu. Deponun kapısını eritiyorlardı. Jennings acil çıkış kapağından içeri sürünüp rutubetli ve loş, alçak beton bir geçide girdi. Köşeleri dönerek koştu. Burası kanalizasyona benziyordu. Dört bir yanda başka geçitlerle birleşiyordu. Durdu. Hangi yöne gidecekti? Nerede saklanabilirdi?</p>

  <p class="p22"><span class="t26">&nbsp;</span></p>

  <p>Başının üzerinde ana havalandırma borularından birinin açık ağzı vardı. Kenarına tutunup kendini yukarı çekti. Bedenini zorlukla içeri soktu. Bir boruyu gözden kaçırıp yanından geçip giderlerdi. Dikkatle boruda süründü. Yüzüne sıcak hava çarptı. Havalandırma borusu neden bu kadar büyüktü? Bu durum diğer uçta farklı bir odanın olduğuna işaretti. Metal bir ızgaraya gelip durduğunda soluğunu tuttu.</p>

  <p>Karşısında büyük bir oda vardı, çelik kapının arkasında gördüğü oda. Tek fark şimdi odanın diğer ucunda olmasıydı. Zaman kepçesi oradaydı. Odanın ilerisinde, zaman kepçesinin arkasında Rethrick aktif bir görüntü ekranının başında konuşuyordu. Tiz bir alarm sesi her yerde yankılanıyordu.</p>

  <p>Teknisyenler oradan oraya koşuşturuyordu. Kapılardan muhafızlar girip çıkıyordu.</p>

  <p><span class="t23">Kepçe.</span> Jennings ızgarayı inceledi. Izgara betona oturtulmuştu. Yanlamasına hareket ettirdiğinde eline düştü. Kimse bulunduğu yöne bakmıyordu. Dikkatle aşağı kayarak odaya girdi. Borris tabancası ateşlenmeye hazırdı. Kepçe onu tamamıyla gizliyordu, teknisyenler ve muhafızlar onları ilk gördüğü yerde odanın diğer uçundaydılar.</p>

  <p>Her şey çevresindeydi, şematik çizimler, ayna, kâğıtlar, veriler, planlar. Fotoğraf makinesini açtı. Kamera göğsünde titreşti ve film akmaya başladı. Bir kucak dolusu şematik çizim aldı. Belki yalnızca birkaç hafta önce bu diyagramları kullanmıştı!</p>

  <p>Ceplerini kâğıtlarla doldurdu. Makinedeki film bitmişti, ama o da işini tamamlamıştı. Tekrar havalandırma borusuna girip sürünerek ilerledi. Kanalizasyona benzeyen koridor hâlâ boştu. Ama bitmeyen bir gümbürtü, insan ve ayak sesleri duyuluyordu. O kadar çok geçit vardı ki - onu bir kaçış koridorları labirentinde arıyorlardı.</p>

  <p>Jennings hızla koştu. Ne yöne gittiğine bakmadan, ana koridordan ayrılmamaya çalışarak durmadan koştu. Sağında solunda çok sayıda, sayısız geçit vardı. Giderek aşağı, daha aşağı iniyordu. Yokuş aşağı koşuyordu.</p>

  <p>Birden soluk soluğa durdu. Arkasındaki ses bir an için kesildi. Ama ilerde yeni bir ses vardı. Yavaşça ilerledi. Koridor sağa doğru kıvrıldı. Borris tabancası ateşlenmeye hazır ilerledi.</p>

  <p>Biraz ilerde aylaklık eden iki muhafız konuşuyordu. Arkalarında ağır şifreli bir kapı vardı. Arkasından sesler tekrar gelmeye başladı, giderek yaklaşıyorlardı. Gittiği geçidi bulmuşlardı. Yoldaydılar.</p>

  <p>Jennings, Borris tabancasını kaldırarak öne çıktı. &ldquo;Ellerinizi kaldırın. Silahlarınızı bırakın.&rdquo;</p>

  <p>Muhafızlar ağızları açık ona bakakaldılar. Kısa sarı saçlı, parlak üniformalı iki çocuk. Korkudan bembeyaz kesilmiş yüzlerle geri çekildiler.</p>

  <p>&ldquo;Silahları yere bırakın.&rdquo;</p>

  <p>İki tüfek gürültüyle yere düştü. Jennings gülümsedi. Oğlan çocuklan. Muhtemelen ilk kez böyle bir sorunla karşılaşıyorlardı. Parlatılmış deri botları pırıl pırıldı.</p>

  <p>&ldquo;Kapıyı açın&rdquo; dedi Jennings. &ldquo;İçeri girmek istiyorum."</p>

  <p>Yüzüne baktılar. Arkada gürültüler giderek yaklaşıyordu.</p>

  <p>&ldquo;Açın.&rdquo; Sabırsızlandı. "Hadi.&rdquo; Silahını salladı.</p>

  <p>&ldquo;Açın dedim kahretsin! Yoksa &mdash;&rdquo;</p>

  <p>&ldquo;Yapa &mdash; yapamayız.&rdquo;</p>

  <p>&ldquo;Neden?&rdquo;</p>

  <p>&ldquo;Açamayız. Şifreli kapı. Anahtarımız yok. Doğru söylüyoruz bayım. Anahtarı bize vermezler.&rdquo; Korkmuşlardı. Jennings de artık korku hissediyordu. Arkasındaki gümbürtü şiddetleniyordu. Kapana kısılmış, yakalamıştı.</p>

  <p>Yoksa yakalanmamış mıydı?</p>

  <p>Birden güldü. Hızla kapıya gitti. &ldquo;İnanç&rdquo; diye mırıldandı, elini kaldırarak. &ldquo;Hiç kaybedilmemesi gereken bir şeydir.&rdquo;</p>

  <p>&ldquo;Ne - ne dedin?&rdquo;</p>

  <p>&ldquo;Kendine inanmak. Özgüven."</p>

  <p>Kapı kod anahtarını dayadığında kayarak açıldı. Ortalığı dolduran göz kamaştırıcı gün ışığı karşısında gözlerini kırpıştırdı. Tabancayı sıkı sıkı tuttu. Dışarıda kapılardaydı. Üç muhafız şaşkınlıkla elindeki silaha bakakaldı.</p>

  <p>Kapıdaydı - orman az ilerdeydi.</p>

  <p>"Kenara çekilin.&rdquo; Jennings kapının metal sürgülerine ateş etti. Metal patlayarak alev aldı, bir ateş bulutu içinde eridi.</p>

  <p>&ldquo;Durdurun onu!" Arkasından adamlar sel gibi koridordan dışarı aktı.</p>

  <p>Jennings dumanı tüten giriş kapısına atıldı. Metal etine takılıp onu yaktı. Dumanın arasından düşe kalka koşarak telaşla ağaçların arasına girdi.</p>

  <p>Dışardaydı. <span class="t23">Kendini</span> yüzüstü bırakmamıştı. Anahtar kesinlikle çalışmıştı. Onu önce yanlış kapıda denemişti.</p>

  <p>Göğsü sıkışarak koştukça koştu, dalları önünden iterek ilerledi. Fabrika ve gürültüler geride kaldı. Belgeler elindeydi. Kurtulmuştu.</p>

  <p>Kelly&rsquo;yi bulup ona filmi ve ceplerine doldurmayı başardığı kâğıtları verdi. Sonra normal giysilerini giydi. Kelly onu Stuartsville sınırında bırakıp ayrıldı.</p>

  <p><span class="t29">&nbsp;</span></p>

  <p>Jennings havalanıp, New York&rsquo;a yönelen kruvazörün arkasından baktı. Sonra kasabaya dönüp şehirlerarası rokete bindi.</p>

  <p>Uçuş sırasında çevresindeki uyuklayan işadamlarıyla birlikte o da uyudu. Uyandığında roket New York&rsquo;un büyük uzay limanına iniyordu.</p>

  <p>Jennings roketten inip kalabalığa karıştı. Geri döndüğüne göre GP tarafından yakalanma tehlikesi tekrar belirmişti. Yeşil üniformalı iki güvenlik memuru alan durağından taksiye binerken onu duygusuzca izledi. Taksi hızla şehir merkezinin trafiğine götürdü onu. Jennings alnını kuruladı. Ucuz kurtulmuştu. Şimdi iş Kelly&rsquo;yi bulmaya kalmıştı.</p>

  <p>Küçük bir restoranda, arka tarafta pencerelerden uzak bir yerde oturarak yemek yedi. Dışarı çıktığında güneş batmak üzereydi. Derin düşünceler içinde yavaşça kaldırımda yürüdü.</p>

  <p>Şimdilik her şey yolundaydı. Belgeler ve film elindeydi, kaçmayı başarmıştı. Eşyalar her adımda işine yaramıştı. Onlar olmasa çaresiz kalacaktı. Cebini yokladı. İki tane kalmıştı. Yanın poker çipi ve paket makbuzu. Makbuzu alıp akşamın loş ışığında inceledi.</p>

  <p>Birden bir şey fark etti. Üzerindeki tarih bugüne aitti. Fişin üzerindeki tarihe gelmişti.</p>

  <p>Onu cebine koyup yoluna devam etti. Ne anlama geliyordu? Makbuz ne içindi? Omuz silkti. Zamanı gelince öğrenirdi. Yanın poker çipi. O ne içindi peki? Anlamanın bir yolu yoktu. Her halükârda bu işten sıyrılacağı kesindi. Bu zamana kadar kendisini yüzüstü bırakmamıştı. Çoğu bitmiş azı kalmış olmalıydı.</p>

  <p>Kelly&rsquo;nin dairesine gelip durdu ve yukarı baktı. Işığı yanıyordu. Geri dönmüştü, hızlı kruvazörü şehirlerarası roketten önce gelmişti. Asansöre binip yukarı çıktı.</p>

  <p>&ldquo;Selam&rdquo; dedi kapıyı açtığında.</p>

  <p>"İyi misin?&rdquo;</p>

  <p>&ldquo;Elbette. Girebilir miyim?"</p>

  <p>İçeri girdi. Kelly arkasından kapıyı kapadı. &ldquo;Seni gördüğüme sevindim. Şehir GP&rsquo;nin adamlarıyla kaynıyor. Neredeyse her bloktalar. Devriyeler de &mdash;&rdquo;</p>

  <p>&ldquo;Biliyorum. Uzay limanında birkaç tane gördüm.&rdquo; Jennings koltuğa oturdu. &ldquo;Yine de geri dönmek güzel.&rdquo;</p>

  <p>&ldquo;Bütün şehirlerarası uçuşları durdurup yolcuları kontrol etmelerinden korkuyordum.&rdquo;</p>

  <p>&ldquo;Kent&rsquo;e geleceğimi düşünmeleri için bir sebep yok.&rdquo;</p>

  <p>"Bunu düşünmemiştim.&rdquo; Kelly karşısına oturdu. &ldquo;Sırada ne var? Kanıtları alıp çıktığına göre ne yapacaksın?&rdquo;</p>

  <p>&ldquo;Rethrick&rsquo;le buluşma ve ona haberleri vermem. Fabrika&rsquo;dan kaçan kişinin ben olduğum haberini. Birinin kaçtığını biliyor, ama kim olduğunu bilmiyor. GP&rsquo;nin bir adamı olduğunu sanıyordur kuşkusuz."</p>

  <p>"Kim olduğunu öğrenmek için zaman kepçesini kullanamaz mı?&rdquo;</p>

  <p>Jennings&rsquo;in yüzünden bir gölge geçti. &ldquo;Doğru. Bunu düşünmemiştim.&rdquo; Kaşlarım çatarak çenesini sıvazladı.</p>

  <p>&ldquo;Her halükârda belgeler elimde. Ya da sende.&rdquo;</p>

  <p>Kelly başını salladı.</p>

  <p>&ldquo;Tamam. Planlarımızı uygulayacağız. Yarın Rethrick&rsquo;i göreceğiz. Onu burada New York&rsquo;ta göreceğiz. Büro&rsquo;ya gelmesini sağlayabilir misin? Onu çağırtırsan gelir mi?&rdquo;</p>

  <p class="p22"><span class="t26">&nbsp;</span></p>

  <p>"Evet. Bir kuralımız var. Ondan gelmesini istersem gelir.&rdquo;</p>

  <p>&ldquo;Güzel, onunla orada buluşacağım. Fotoğraf ve şematik çizimlerin bizde olduğunu öğrendiğinde taleplerimi kabul etmek zorunda kalacak. Beni benim şartlarımla Rethrick İnşaat'a kabul etmek zorunda kalacak. Ya kabul edecek ya da malzemelerin Güvenlik Polisi&rsquo;ne teslim edilme olasılığıyla yüzleşecek."</p>

  <p>&ldquo;Ya içeri girdiğinde? Rethrick taleplerini kabul ettiğinde ne olacak?&rdquo;</p>

  <p>"Fabrika&rsquo;da Rethrick&rsquo;in fark ettiğimden çok daha büyük olduğuna beni ikna edecek kadar şey gördüm. Ne kadar büyük, bilmiyorum. Eski benliğimin onunla bu kadar ilgilenmiş olması hiç şaşırtıcı değil! &ldquo;</p>

  <p>&ldquo;Şirket üzerinde eşit kontrol mü talep edeceksin?&rdquo;</p>

  <p>Jennings başını salladı.</p>

  <p>&ldquo;Eskisi gibi bir tamirci olarak dönmek seni asla tatmin etmeyecektir değil mi?&rdquo;</p>

  <p>&ldquo;Hayır. Tekrar postalanmak için mi?" Jennings gülümsedi. "Her neyse <span class="t23">onun,</span> bundan daha iyisini amaçladığını biliyorum. Planlarını dikkatli yaptı. Eşyalar. Her şeyi çok önceden planlamış olmalı. Hayır, oraya tamirci olarak dönmeyeceğim. Orada çok şey gördüm, makineler ve insanlarla dolu katlar. Bir şey yapıyorlar. Bu işin içinde olmak istiyorum.&rdquo;</p>

  <p>Kelly sessizdi.</p>

  <p>&ldquo;Anlıyor musun?&rdquo; dedi Jennings.</p>

  <p>&ldquo;Anlıyorum.&rdquo;</p>

  <p>Apartmandan ayrılarak karanlık caddede hızlı hızlı yürüdü. Orada çok fazla kalmıştı. GP ikisini bir arada bulursa Rethrick İnşaat&rsquo;la ilgili planları sona ererdi. Sona bu kadar yaklaşmışken riske giremezdi.</p>

  <p class="p22"><span class="t26">&nbsp;</span></p>

  <p>Saatine baktı. Gece yansını geçiyordu. Rethrick&rsquo;le sabah buluşup ona teklifini götürecekti. Yürürken keyfi yerine geldi. Güvende olacaktı. Güvende olmanın da ötesinde. Rethrick İnşaat sanayide güçlü olmaktan çok daha büyük bir şeyi hedefliyordu. Gördükleri onu bir devrim hazırlığı olduğuna ikna etmişti. Yeraltındaki sayısız katta, silahlar ve silahlı adamların koruduğu beton kalenin altında, Rethrick bir savaş planlıyordu. Makineler üretiliyordu. Zaman kepçesi ve ayna durmadan çalışıyor, izliyor, dalıyor, çıkarıyordu.</p>

  <p>Kendisinin bu kadar dikkatle plan yapmış olmasına şaşmamalıydı. Bütün bunları görüp anlamış ve düşünmeye başlamıştı. Belleğinin silinmesi sorununu. Oradan çıktığında anılarının olmayacağını. Bütün planlarının yok olacağını.</p>

  <p>Yok olmak? Sözleşmedeki özel koşul vardı. Diğerleri de görüp bunu <span class="t23">kullanm</span><span class="t23">ı</span><span class="t23">ş</span><span class="t23">t</span><span class="t23">ı</span><span class="t23">.</span> Ama onun amaçladığı şekilde değil!</p>

  <p>Kendisinden önce gelenlerden çok daha fazlasının peşindeydi. O anlayan ve plan yapan ilk kişi olmuştu. Yedi eşya bir köprüydü, düşündüğünün de ötesinde bir &mdash;</p>

  <p>Bloğun sonunda bir GP kruvazörü kaldırıma park etti. Kapıları kaydı.</p>

  <p>Jennings kalbi sıkışarak durdu. Kentte gezen gece devriyesi. Saat on biri geçiyordu, sokağa çıkma yasağı başlamıştı. Çabucak çevresine bakındı. Her şey karanlıktı. Dükkânlar, evlerin kapıları gece vakti kapalı, kilitliydi. Sessiz apartman daireleri, binalar. Barlar bile karanlıktı.</p>

  <p>Geldiği yöne baktı. Arkasında ikinci bir GP kruvazörü durmuş, iki GP memuru kaldırıma çıkmıştı. Onu görmüş, yaklaşıyorlardı. Olduğu yere mıhlanarak sağına soluna bakındı. Karşısında şık bir otelin girişi vardı, neon tabelası parlıyordu. Ayak sesleri kaldırımda yankılanarak oraya doğru yürümeye başladı.</p>

  <p>&ldquo;Dur!&rdquo; diye bağırdı GP adamlarından biri. &ldquo;Buraya gel. Dışarda ne işin var? Ne &mdash;&rdquo;</p>

  <p>Jennings merdivenlerden çıkıp otele girdi. Lobiden geçti. Görevli ona dik dik baktı.</p>

  <p>Ortalıkta kimsecikler yoktu. Lobi boştu. Umutsuzluğa kapıldı. Hiç şansı yoktu. Masanın yanından geçip halı döşeli bir koridorda amaçsızca koşmaya başladı. Belki arka tarafta bir çıkış yoluna ulaşabilirdi. Arkasında GP görevlileri lobiye girmişti bile.</p>

  <p>Jennings köşeyi döndü. İki adam yolunu kapadı.</p>

  <p>&ldquo;Nereye gidiyorsun?"</p>

  <p>Temkinli bir biçimde durdu. &ldquo;Bırakın geçeyim.&rdquo; Paltosuna, Borris tabancasına uzandı. Adamlar bir anda hareketlendi.</p>

  <p>&ldquo;Yakalayın.&rdquo;</p>

  <p>Kolları iki yanına mıhlandı. Profesyonel kabadayılar. Arkalarında ışığı görebiliyordu. Işık ve sesler. Bir tür etkinlik. İnsanlar.</p>

  <p>"Pekâlâ" dedi. Onu koridordan geriye lobiye sürüklediler. Jennings boş yere direndi. Bir çıkmaza girmişti. Kabadayılar, bir mekân. Şehir karanlıkta gizlenen böylesi mekânlarla doluydu. Şık otel bir paravandı. Onu kapı dışarı edip GP&rsquo;nin eline vereceklerdi.</p>

  <p>Koridora birkaç kişi çıktı, bir adamla kadın. Yaşlı başlı, iyi giyimliydiler. İki adamın arasında duran Jennings&rsquo;e merakla baktılar.</p>

  <p>Jennings o anda anladı. Bir hafiflik duygusuyla gözleri karardı. "Bekleyin" dedi boğuk bir sesle. "Cebimde.&rdquo;</p>

  <p class="p22"><span class="t26">&nbsp;</span></p>

  <p>&ldquo;Hadi."</p>

  <p>"Bekleyin. Bakın. Sağ cebime. Kendiniz bakın.&rdquo;</p>

  <p>Gevşeyerek bekledi. Sağındaki adam uzanıp, elini dikkatlice cebine daldırdı. Jennings gülümsedi. Bitmişti.</p>

  <p>Bunu bile görmüştü. Başarısızlık ihtimali yoktu. Rethrick&rsquo;le buluşma zamanı gelene dek nerede kalacağı sorununu da çözüyordu bu: Burada kalabilirdi.</p>

  <p>Kabadayı yarım poker çipini çıkarıp çıkıntılı kenarlarını inceledi. "Bir saniye.&rdquo; Kendi paltosunun cebinden altın zincire takılı eş bir çip çıkardı. İki çipin kenarlarını birleştirdi</p>

  <p>&ldquo;Tamam mı?&rdquo; dedi Jennings.</p>

  <p>&ldquo;Elbette." Onu bıraktılar. Gayri ihtiyari paltosunu silkeledi. "Elbette, bayım. Affedersiniz. Bakın bize söyleme &mdash;&rdquo;</p>

  <p>&ldquo;Beni arkaya götürün" dedi Jennings yüzünü silerek. &ldquo;Beni arayanlar var. Beni bulmalarını istediğimi söyleyemem.&rdquo;</p>

  <p>&ldquo;Elbette." Onu kumarhane odalarına götürdüler. Yarım poker çipi felaket olabilecek bir şeyi kazanca dönüştürmüştü. Bir kumar ve fuhuş mekânı. Polisin karışmadığı birkaç yerden biri. Güvendeydi. Buna kuşku yoktu. Geriye tek bir şey kalmıştı. Rethrick&rsquo;le mücadele!</p>

  <p>Rethrick'in yüzü sertti. Jennings&rsquo;den gözlerini ayırmadan hızla yutkundu.</p>

  <p>"Hayır&rdquo; dedi. &ldquo;Sen olduğunu bilmiyordum. GP olduğunu düşündük."</p>

  <p>Bir sessizlik oldu. Kelly masasında oturuyordu, bacak bacak üstüne atmıştı, parmaklarının arasında bir sigara vardı. Jennings kollarını kavuşturmuş kapıya yaslanıyordu.</p>

  <p>"Neden aynayı kullanmadın?&rdquo; dedi.</p>

  <p class="p22"><span class="t26">&nbsp;</span></p>

  <p>Rethrick&rsquo;in yüzünden bir gölge gelip geçti. "Ayna mı? Onda iyi iş çıkardın dostum. Aynayı kullanmayı denedik."</p>

  <p>"Denediniz mi?&rdquo;</p>

  <p>&ldquo;Bizimle iş süreni tamamlamadan önce aynanın içindeki birkaç kablo ucunu değiştirdin. Çalıştırmayı denediğimizde hiçbir şey olmadı. Fabrika&rsquo;dan yarım saat önce ayrıldım. Hâlâ üzerinde çalışıyorlardı.&rdquo;</p>

  <p>&ldquo;Bunu iki yılımı bitirmeden mi yaptım?"</p>

  <p>&ldquo;Belli ki planlarını ayrıntısıyla düşünmüşsün. Aynayla seni bulmakta zorluk çekmezdik biliyorsun. İyi bir tamircisin Jennings. Gelenler arasında en iyisi. Bir ara seni tekrar geri almak isteriz. Tekrar bizim için çalışmanı. Aramızda aynayı senin gibi kullanacak biri yok. Şu anda da onu hiç kullanamıyoruz.&rdquo;</p>

  <p>Jennings gülümsedi. &ldquo;Onun böyle bir şey yaptığını hiç bilmiyordum. Onu hafife almışım. Koruması bile</p>

  <p>&ldquo;Kimden söz ediyorsun?&rdquo;</p>

  <p>"Kendimden. İki yıl süresince olduğum kişiden. Üçüncü kişiyi kullanıyorum. Böyle daha kolay.&rdquo;</p>

  <p>&ldquo;Pekâlâ, Jennings. Demek ikiniz şematiklerimizi çalmak için ince bir plan yaptınız. Neden? Amacınız neydi? Onları Polise, vermediniz.&rdquo;</p>

  <p>&ldquo;Hayır.&rdquo;</p>

  <p>&ldquo;Hayır, o halde bunun bir şantaj olduğunu varsayabilirim."</p>

  <p>&ldquo;Doğru.&rdquo;</p>

  <p>&ldquo;Ne için? Ne<span class="t31">j</span> istiyorsun?&rdquo; Rethrick yaşlanmış gibiydi. Gergin bir biçimde çenesini sıvazlayan adamın omuzları çökmüş, gözleri küçülmüş ve donuklaşmıştı. &ldquo;Bizi bu duruma getirmek için epeyi zahmete girdin. Nedenini merak ediyorum. Bizim için çalışırken altyapıyı hazırladın. Şimdiyse önlemlerimize rağmen planını tamamladın.&rdquo;</p>

  <p>"Önlemler?&rdquo;</p>

  <p>&ldquo;Anılarını silmek. Fabrikayı gizlemek.&rdquo;</p>

  <p>&ldquo;Ona söyle&rdquo; dedi Kelly. &ldquo;Ona neden yaptığını anlat."</p>

  <p>Jennings derin bir soluk aldı. &ldquo;Rethrick, bunu tekrar geri dönmek için yaptım. Şirkete dönmek için. Tek neden bu. Başka bir nedeni yok.&rdquo;</p>

  <p>Rethrick gözlerini adama dikti. &ldquo;Şirkete geri dönmek mi? Geri gelebilirsin. Sana bunu söylemiştim.&rdquo; Gergin sesi tiz ve sertti. &ldquo;Senin neyin var? Geri gelebilirsin. İstediğin kadar kalabilirsin.&rdquo;</p>

  <p>"Tamirci olarak."</p>

  <p>&ldquo;Evet. Tamirci olarak. İşe aldığımız çok sayıda &mdash;" "Tamirci olarak geri dönmek istemiyorum. Sizin için çalışmakla ilgilenmiyorum. Dinle, Rethrick. Bu Büro&rsquo;dan ayrıldığım anda GP tarafından yakalandım. Eğer o olmasaydı şimdiye ölmüş olurdum." &ldquo;Seni yakaladılar mı?"</p>

  <p>&ldquo;Rethrick İnşaat&rsquo;ın ne yaptığını bilmek istiyorlardı. Onlara söylememi istediler.&rdquo;</p>

  <p>Rethrick başını salladı. &ldquo;Bu kötü. Bunu bilmiyorduk.&rdquo;</p>

  <p>&ldquo;Hayır, Rethrick. İstediğin zaman kapı dışarı edebileceğin bir işçi olarak gelmiyorum. Senin için çalışmaya değil, seninle birlikte başa geçmeye geliyorum."</p>

  <p>&ldquo;Benimle mi?" Rethrick ona baktı. Yüzü yavaşça çirkin sert bir maskeyle kaplandı.</p>

  <p>"Ne demek istediğini anlamıyorum.&rdquo;</p>

  <p>&ldquo;Sen ve ben Rethrick İnşaat&rsquo;ı birlikte yöneteceğiz. Bundan sonra işler böyle yüreyecek. Kimse kendisini emniyete almak için anılarımı silemeyecek."</p>

  <p>&ldquo;İstediğin bu mu?&rdquo;</p>

  <p>"Evet.&rdquo;</p>

  <p>&ldquo;Ya seni ortak etmezsek?&rdquo;</p>

  <p>&ldquo;O zaman şematikler ve filmler GP&rsquo;ye gider. Bu kadar basit. Ama bunu yapmak istemiyorum. Şirketi mahvetmek değil amacım. Şirkete girmek istiyorum! Güvende olmak istiyorum. Gidecek hiçbir yeri olmadan dışarıda olmanın nasıl olduğunu bilmiyorsunuz. Artık bir bireyin sığınabileceği bir yer yok. Ona yardım edecek kimse yok. İnsanlar iki zalim gücün arasına sıkışmış, siyasi ve ekonomik güçlerin elinde bir piyon. Ben piyon olmaktan sıkıldım.&rdquo;</p>

  <p>Rethrick uzun bir süre konuşmadan, ifadesiz ve donuk bir yüzle yere baktı. En sonunda başını kaldırdı. &ldquo;Böyle olduğunu biliyorum. Bunu uzun süredir biliyorum. Senden yaşlı olduğum için daha uzun süredir biliyorum. Gelişini, yıllar geçtikçe bu şekilde geliştiğini gördüm. Rethrick İnşaat bu nedenle var. Bir gün her şey farklı olacak. Bir gün ayna ve kepçeyi tamamladığımızda. Silahlan yaptığımızda.&rdquo;</p>

  <p>Jennings sustu.</p>

  <p>&ldquo;Nasıl olduğunu çok iyi biliyorum! Ben yaşlı bir adamım. Uzun zamandır çalışıyorum. Fabrika&rsquo;dan birinin şematiklerle kaçtığını söylediklerinde sonumuzun geldiğini düşündüm. Aynaya hasar verdiğini biliyorduk zaten. Bir bağlantı olduğunu biliyorduk, ama parçaları yerine oturtamadık.</p>

  <p>&ldquo;Elbette, ne yaptığımızı öğrenmek için seni aramıza Güvenlik&rsquo;in soktuğunu düşündük. Sonra bilgiyi dışarı çıkaramayacağını anlayınca, aynaya zarar verdiğini. Ayna zarar gördüğünde GP de gelip &mdash;&rdquo;</p>

  <p>Konuşmayı bırakıp, yanağını sıvazladı.</p>

  <p>&ldquo;Devam et&rdquo; dedi Jennings.</p>

  <p class="p22"><span class="t26">&nbsp;</span></p>

  <p>&ldquo;Demek bunu yalnız yaptın... Şantaj. Şirkete girmek için. Şirket&rsquo;in var olma nedenini bilmiyorsun, Jennings! Girmeye nasıl cüret edersin! Uzun zamandır çalışıyoruz, inşa ediyoruz. Kendini kurtarmak için bizi felakete sürüklersin sen. Sırf kendini kurtarmak için bizi mahvedersin.&rdquo;</p>

  <p>&ldquo;Sizi yok etmiyorum. Yardımım olabilir."</p>

  <p>&ldquo;Şirketi yalnız yönetiyorum. Benim Şirketim. Onu ben kurdum, bir araya getirdim. O benim.&rdquo;</p>

  <p>Jennings güldü. &ldquo;Peki, sen ölünce ne olacak? Yoksa devrim sen yaşadığın sırada mı olacak?&rdquo;</p>

  <p>Rethrick başını ani bir hareketle kaldırdı. &ldquo;Öleceksin ve devamını getirecek kimse olmayacak. İyi bir tamirci olduğumu biliyorsun. Kendin söyledin. Sen bir aptalsın, Rethrick. Her şeyi tek başına yönetmek istiyorsun. Her şeyi tek başına yapmak, tek başına karar vermek. Ama bir gün öleceksin. Ya sonra ne olacak?&rdquo;</p>

  <p>Sessizlik.</p>

  <p>&ldquo;Hem Şirketin hem de benim iyiliğim için... girmeme izin versen iyi edersin. Çok işine yarayabilirim. Öldüğünde şirket benimle devam edecek. Belki devrim de gerçekleşecek.&rdquo;</p>

  <p>&ldquo;Hayatta olduğun için şükretmelisin! Eğer eşyaları dışarı çıkarmana izin vermeseydik...&rdquo;</p>

  <p>&ldquo;Başka ne yapabilirdin? İnsanların aynanı onarmasına, kendi geleceklerini görmesine izin verip, kendilerine yardım etmek için parmaklarını bile kımıldatmamasına nasıl izin verebilirsin? Alternatif ödeme koşulunu neden sözleşmeye katmak zorunda kaldığını anlamak gayet basit. Başka seçeneğin yoktu.&rdquo;</p>

  <p>"Ne yaptığımızı bile bilmiyorsun. Neden var olduğumuzu bilmiyorsun.&rdquo;</p>

  <p class="p22"><span class="t26">&nbsp;</span></p>

  <p>"İyi bir fikrim var. Ne de olsa iki yıl senin için çalıştım.&rdquo;</p>

  <p>Dakikalar geçti. Rethrick yanağını ovuşturarak kuruyan dudaklarını tekrar tekrar yaladı. Alnında boncuk boncuk terler belirmişti. En sonunda başını kaldırdı.</p>

  <p>&ldquo;Hayır&rdquo; dedi. "Anlaşma yok. Şirketi benden başka kimse yönetmeyecek. Eğer ölürsem benimle birlikte ölür. O benim malım.&rdquo;</p>

  <p>Jennings dikkat kesildi. "O halde belgeler polise gider.&rdquo;</p>

  <p>Rethrick sessizliğini bozmadı, ama yüzünden Jennngs&rsquo;i aniden ürperten garip bir ifade geçti.</p>

  <p>&ldquo;Kelly&rdquo; dedi Jennings. "Belgeler yanında mı?&rdquo;</p>

  <p>Kelly canlanarak ayağa kalktı. Bembeyaz bir yüzle sigarasını söndürdü. &ldquo;Hayır.&rdquo;</p>

  <p>&ldquo;Neredeler? Onları nereye koydun?&rdquo;</p>

  <p>&ldquo;Affedersin&rdquo; dedi Kelly usulca. "Sana söylemeyeceğim."</p>

  <p>Jennings kıza bakakaldı. "Ne?"</p>

  <p>"Affedersin&rdquo; dedi Kelly yine. Sesi alçak ve güçsüzdü. &ldquo;Güvendeler. GP onları asla bulamayacak. Sen de öyle. Şartlar uygun olduğunda onları babama geri vereceğim.&rdquo;</p>

  <p>&ldquo;Baban mı!&rdquo;</p>

  <p>&ldquo;Kelly benim kızım&rdquo; dedi Rethrick. &ldquo;Hesaba katmadığın tek şey buydu Jennings. <span class="t23">Eski sen de</span> bunu hesaba katmamıştı. Bunu ikimizden başka kimse bilmiyordu. Sorumluluk gerektiren konumlan aile içinde tutmak istedim. Bunun iyi bir fikir olduğunu görüyorum şu anda. Gizli tutmalıydık, yoksa GP kızımı hemen yakalardı. Hayatı tehlikede olurdu."</p>

  <p class="p22"><span class="t26">&nbsp;</span></p>

  <p>Jennings yavaşça soluğunu bıraktı. &ldquo;Anlıyorum.&rdquo; "Sana eşlik etmek iyi bir fikir gibi göründü&rdquo; dedi Kelly. "Her halükârda tek başına yapacaktın çünkü. Belgeler de üzerinde olacaktı. Senin de söylediğin gibi eğer GP seni kâğıtlarla yakalarsa bu sonumuz olurdu. Bu nedenle söylediklerini yaptım. Belgeleri bana verir vermez onları güvenli bir yere sakladım." Hafifçe gülümsedi. &ldquo;Onları benden başka kimse bulamayacak. Üzgünüm.&rdquo;</p>

  <p>&ldquo;Jennings, bizimle içerde olabilirsin" dedi. Rethrick. "Eğer istersen bizim için sonsuza kadar çalışabilirsin. İstediğin her şeye sahip olabilirsin. Her şeye ama &mdash;&rdquo; &ldquo;Ama Şirket&rsquo;i senden başka kimse yönetemez.&rdquo; "Doğru. Jennings, Şirket yaşlı. Benden daha yaşlı. Onu ben yaratmadım. Bana... <span class="t23">miras</span> bırakıldı diyebilirsin. Bu yükü üstlendim. Onu yönetmek, büyütmek ve o güne, senin deyiminle devrim gününe götürmek sorumluluğunu aldım.&rdquo;</p>

  <p>&ldquo;Şirket yirminci yüzyılda büyükbabam tarafından kuruldu. Her zaman bir aile şirketiydi. Her zaman da öyle olacak. Bir gün Kelly&rsquo;le evlendiğinde benim yerime geçecek bir varis olacak. Bu da kararlaştırıldı. Şirket Maine'de, küçük bir New England kasabasında kuruldu. Büyükbabam yaşlı bir New England&rsquo;lıydı, tutumlu, dürüst bağımsızlığına tutkuyla bağlı biri. Küçük bir tamir işi vardı, küçük bir hırdavat ve tamir dükkanı. Büyük de yeteneği.</p>

  <p>&ldquo;Devletin ve büyük işletmelerin herkesi kuşattığını görünce yeraltına indi. Rethrick İnşaat haritadan kayboldu. Devletin Maine&rsquo;i düzen altına alınması diğer yerlerden daha uzun sürdü. Dünyanın geri kalanı uluslararası karteller ve dünya-devletleri arasında bölündüğünde bile New England hâlâ hayattaydı. Hâlâ özgürdü. Büyükbabam ve Rehrick İnşaat da öyle.&rdquo;</p>

  <p class="p22"><span class="t26">&nbsp;</span></p>

  <p>"Büyükbabam birkaç adam getirdi, Orta Batı&rsquo;dan tamirciler, doktorlar, avukatlar, haftalık gazetelerin muhabirleri. Şirket büyüdü. Silahlar ortaya çıktı. Silah ve bilgi. Zaman kepçesi ve ayna! Fabrika çok uzun bir sürede, büyük masraflarla gizlice yapıldı. Fabrika büyük. Büyük ve derin. Yeraltında gördüğünden çok daha fazla katı var. Öteki sen onları gördü. Orada büyük bir güç var. Güç ve kaybolmuş insanlar, aslında tüm dünyadan teker teker seçilip alınmış insanlar. Onların en iyilerini ilk biz aldık.</p>

  <p>&ldquo;Bir gün, Jennings, ortaya çıkacağız. Bu durum böyle devam edemez biliyorsun. İnsanlar siyasi ve ekonomik güçler tarafından bir o yana bir bu yana savrulamaz. Şu ya da bu devletin ya da kartelin taleplerine göre oraya buraya sürüklenen kitleler. Bir gün bir direniş olacak. Güçlü her şeyi göze alan bir direniş. Tepedeki, güçlü insanların değil, önemsiz insanların direnişi olacak. Otobüs şoförleri, bakkallar, görüntü ekranı operatörleri, garsonlar. Şirket de burada devreye girecek.</p>

  <p>"Onlara ihtiyaçları olan yardımı sağlayacağız, araçlar, silahlar, bilgi. Onlara hizmetimizi &lsquo;satacağız&rsquo;. Bizi tutabilecekler. Tutabilecekleri birine ihtiyaçları olacak çünkü büyük şeylerle mücadele etmek zorunda kalacaklar. Büyük servet ve güçle.&rdquo;</p>

  <p>Sessizlik.</p>

  <p>&ldquo;Anlıyor musun?&rdquo; dedi Kelly. &ldquo;Bu nedenle. Bu babamın Şirketi. Her zaman öyle oldu. Maine insanı böyledir. O ailemizin bir parçası. Şirket aileye ait. O bizim.&rdquo;</p>

  <p>"Bizimle gel&rdquo; dedi Rethrick. &ldquo;Bir tamirci olarak. Üzgünüm ama bizim sınırlı bakış açımız bu şekilde. Dar görüşlü olabilir, ama her zaman işleri böyle yürüttük.&rdquo;</p>

  <p class="p22"><span class="t26">&nbsp;</span></p>

  <p>Jennings karşılık vermedi. Elleri cebinde yavaşça büronun diğer köşesine yürüdü. Bir süre sonra jaluzileri kaldırıp aşağıya caddeye baktı.</p>

  <p>Aşağıda Güvenlik kruvazörü, caddede aşağı yukarı akan trafikle birlikte sessizce sürüklenen küçük siyah bir böcek gibi görünüyordu. Park etmiş ikinci bir kruvazörün yanına geldi. Yeşil üniformalı dört GP park edilmiş aracın yanındaydı. Pencereden baktığı sırada caddenin karşısından daha fazla sayıda adamın geldiğini gördü. Jaluziyi bıraktı.</p>

  <p>&ldquo;Bu zor bir karar&rdquo; dedi.</p>

  <p>"Eğer dışarı çıkarsan seni yakalarlar&rdquo; dedi Rethrick. "Her zaman dışardalar. Hiç şansın yok.&rdquo;</p>

  <p>"Lütfen &mdash;&rdquo; dedi Kelly gözlerini ona kaldırarak.</p>

  <p>Jennings ansızın gülümsedi. &ldquo;Demek belgelerin nerede olduğunu söylemeyeceksin. Nereye sakladığını.</p>

  <p>Kelly başını salladı.</p>

  <p>&ldquo;Bekle." Jennings cebine uzandı. Küçük bir kâğıt parçası çıkardı. Yavaşça açarak üzerindeki yazıyı gözüyle takip etti. &ldquo;Bir ihtimal onu dün öğleden sonra saat üçte Dunne Merkez Bankası&rsquo;na emanet etmiş olabilir misin? Kasalarında korunmak üzere?&rdquo;</p>

  <p>Kelly&rsquo;nin soluğu kesildi. El çantasını kapıp açtı. Jennings kâğıt parçasını, paket makbuzunu tekrar cebine koydu. &ldquo;Demek bunu bile gördü&rdquo; diye mırıldandı. &ldquo;Son parça. Ne için olduğunu merak ediyordum.&rdquo;</p>

  <p>Kelly çılgına dönmüş bir yüzle telaşla çantasını karıştırdı. Bir kâğıt parçası çıkarıp salladı.</p>

  <p>"Yanılıyorsun! İşte burada! Hâlâ burada.&rdquo; Bir parça rahatladı. "Elindeki ne bilmiyorum, ama bu &mdash;"</p>

  <p>Tepelerinde bir şey hareket etti. Karanlık yuvarlak bir boşluk oluştu. Boşluk hareketlendi. Kelly ve Rethrick donakalarak yukarıya baktı.</p>

  <p>Karanlık daireden titrek ışıklı bir çubuğun ucunda bir metal bir pençe göründü. Pençe geniş bir kavis çizerek aşağı indi. Kelly&rsquo;nin elindeki kâğıdı aldı. Bir an duraksadı. Sonra tekrar kendini geriye çekip kâğıtla birlikte siyah yuvarlağın içinde kayboldu. Sonra çubuk, pençe ve yuvarlak sessizce kayboldu. Geriye hiçbir şey kalmadı. Hem de hiçbir şey.</p>

  <p>"Nerede - nereye gitti?&rdquo; diye fısıldadı Kelly. &ldquo;Kâğıt. O da neydi?&rdquo;</p>

  <p>Jennings cebine dokundu. &ldquo;Güvende. Burada güvende. Ne zaman ortaya çıkacağını merak ediyordum. Endişelenmeye başlamıştım.&rdquo;</p>

  <p>Rethrick ve kızı şaşkınlıkla sessizleşti.</p>

  <p>&ldquo;Bu kadar mutsuz durmayın&rdquo; dedi Jennings. Kollarını kavuşturdu. &ldquo;Kâğıt güvende - Şirket de öyle. Zamanı geldiğinde, güçlü ve devrime yardım etmekten büyük memnuniyet duyarak orada olacağım. Hepimiz bunun olduğundan emin olacağız, sen, ben ve kızın."</p>

  <p>Gözleri parlayarak Kelly&rsquo;ye baktı. &ldquo;Üçümüz. Belki o zamana kadar aileye yeni üyeler de katılır!"</p>

  <p>&nbsp;</p>
</body>
</html>
