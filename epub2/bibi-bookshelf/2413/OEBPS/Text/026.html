<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>KRİSTAL MEZAR</title>
</head>

<body>
  <h1><a id="a54"></a>KRİSTAL MEZAR</h1>

  <p>&ldquo;İç hatlar gemisi dikkat! Kontrol için Deimon&rsquo;daki Kontrol İstasyonuna inmeniz emredildi. Dikkat! Hemen inmelisiniz!&rdquo;</p>

  <p>Hoparlörün metalik cızırtısı büyük geminin koridorlarında yankılandı. Yolcular tedirgin bakışlarla birbirlerine bakıp mırıldandı ve lumbuzlardan aşağıdaki küçük noktaya, Mars kontrol noktası olan kayaya baktılar.</p>

  <p>"Neler oluyor?&rdquo; diye sordu endişeli bir yolcu, çıkış kapağını kontrol etmek için telaşla gemide ilerleyen pilotlardan birine.</p>

  <p>&ldquo;İnmeliyiz. Yerinizde kalın.&rdquo; Pilot yoluna devam etti.</p>

  <p>&ldquo;İnmek mi? Ama neden?&rdquo; Yolcular birbirlerine baktı. Şişkin İç Hatlar gemisinin üzerinde üç ince Mars takip gemisi herhangi bir acil durum için hazırda bekliyordu. İç Hatlar gemisi inişe hazırlanırken takip gemileri biraz alçalarak dikkatle yakın bir mesafede kaldılar.</p>

  <p>&ldquo;Bir şeyler oluyor&rdquo; dedi bir kadın yolcu heyecanla. &ldquo;Tanrım en sonunda şu Marslılarla işimizin bittiğini düşünmüştüm. Şimdi ne olacak?"</p>

  <p>"Son bir kez bizi kontrol etmek istedikleri için onları suçlamıyorum&rdquo; dedi tıknaz bir işadamı yanındaki arkadaşına. "Ne de olsa Terra&rsquo;ya gitmek üzere Mars&rsquo;tan ayrılan son gemiyiz. Gitmemize izin verdikleri için bile çok şanslı sayılırız.&rdquo;</p>

  <p class="p22"><span class="t26">&nbsp;</span></p>

  <p>&ldquo;Sizce gerçekten savaş çıkacak mı?&rdquo; dedi genç bir adam yanında oturan kıza. &ldquo;Bu Marslılar silahlarımız ve üretim becerimiz varken bizimle savaşmaya cüret edemezler. Mars&rsquo;ı bir ay içinde halledebiliriz. Bunlar laftan ibaret.&rdquo;</p>

  <p>Kız ona baktı. "O kadar emin olmayın. Mars umutsuz durumda. Kıran kırana mücadele edeceklerdir. Üç yıl Mars&rsquo;ta kaldım." Ürperdi. &ldquo;Tanrıya şükür buradan gidiyorum. Eğer...&rdquo;</p>

  <p>Pilotun sesi duyuldu. "İnişe hazırlanın!&rdquo; Gemi nadiren ziyaret edilen aydaki küçük acil durum havaalanına doğru alçalmaya başladı. Gemi durmadan alçaldı. Bir sürtünme sesinin ardından mide bulandırıcı bir sarsıntı oldu, ardından sessizlik geldi.</p>

  <p>&ldquo;İndik&rdquo; dedi tıknaz işadamı. &ldquo;Bize bir şey yapmasalar iyi olur! Eğer Uzay sözleşmesinin tek bir maddesini bile ihlal ederlerse Terra onları parçalar."</p>

  <p>&ldquo;Lütfen koltuklarınızda kalın&rdquo; dedi pilotun sesi. &ldquo;Mars yetkilileri kimsenin gemiden ayrılmasını istemiyor. Burada kalacağız.&rdquo;</p>

  <p>Geminin içi huzursuz bir kıpırdanmayla dalgalandı. Yolculardan bazıları tedirgin bir biçimde okumaya koyuldu, bazıları boş alana bakarak, gergin ve endişeli bir ifadeyle üç Mars takip gemisinin inişini ve içlerindeki silahlı gruplan boşaltmasını izledi.</p>

  <p>İç Hatlar gemisi Terra&rsquo;ya gitmek üzere Mars&rsquo;tan ayrılan son yolcu aracıydı. Diğer bütün gemiler Mars&rsquo;ı çoktan terk etmiş, olaylar patlak vermeden önce güvenliğe dönmüşlerdi. Yolcular en son ayrı lanlardı, acımasız kızıl gezegeni terk eden son Terralı grubu, işadamları, sürgünler, turistler henüz eve gitmemiş her Terralı.</p>

  <p>"Ne istiyorlar dersin?&rdquo; dedi genç adam kıza. &ldquo;Marslıların ne düşündüğünü anlamak zor değil mi?</p>

  <p class="p22"><span class="t26">&nbsp;</span></p>

  <p>Önce bize limandan ayrılmamıza ses çıkarmayıp, kalkmamıza izin veriyorlar şimdi de telsizle tekrar inmemizi istiyorlar. Bu arada adım Thacher, Bob Thacher. Bir süre burada olacağımıza göre...&rdquo;</p>

  <p>Menfez kapağı açıldı. Konuşmalar aniden kesildi ve herkes döndü. Soğuk güneş ışığını arkasına almış siyah giyimli bir Mars subayı, bir Taşra Leiter&rsquo;ı gemiye bakıyordu. Arkasında silahlan ateşlenmeye hazır bir grup Mars askeri bekliyordu.</p>

  <p>&ldquo;Uzun sürmeyecek&rdquo; dedi Leiter arkasında askerlerle birlikte gemiye adım atarak. &ldquo;Kısa bir süre sonra yolcuğunuza devam etmenize izin verilecek.&rdquo; Yolcuların rahat bir soluk aldıkları neredeyse işitilebiliyordu.</p>

  <p>&ldquo;Şuna bak&rdquo; diye fısıldadı kız Thacher&rsquo;a. "Şu siyah üniformalardan öyle nefret ediyorum ki!&rdquo;</p>

  <p>&ldquo;Sadece bir Taşra Leiter&rsquo;ı&rdquo; dedi Thacher. "Endişelenmeyin."</p>

  <p>Leiter bir an eli kalçasında ifadesiz bir yüzle yolculara baktı. &ldquo;Geminizin inmesini içindeki yolcuların kontrol edilmesi için emrettim&rdquo; dedi. &ldquo;Gezegenimizi terk eden son Tenalılarsmız. Çoğunuz sıradan ve zararsız kişilersiniz, sizlerle ilgilenmiyorum. İlgilendiğim üç sabotajcı, üç Terralı, akıl almaz bir şiddet ve imha eylemi gerçekleştiren iki erkek ve bir kadın. Bu gemide kaçtıkları haberi verildi.&rdquo;</p>

  <p>Dört bir yandan şaşkınlık ve öfke dolu mırıltılar yükseldi. Leiter onu koridor boyunca izlemeleri için askerlere işaret etti.</p>

  <p>&ldquo;İki saat önce bir Mars kenti yok edildi. Bir zamanlar kentin olduğu yerde kumda açılan çukurdan başka bir şey kalmadı geriye. Kent ve sakinleri yok oldu. Bir saniye içinde yok edilen koskoca bir kent! Mars, sabotajcılar yakalanana kadar rahat etmeyecek. Bu gemide olduklarını biliyoruz."</p>

  <p>&ldquo;İmkânsız&rdquo; dedi tıknaz işadamı. "Bu gemide sabotajcı yok.&rdquo;</p>

  <p>&ldquo;Seninle başlayacağız&rdquo; dedi Leiter ona, adamın koltuğunun yanına gelerek. Askerlerden biri Leiter&rsquo;a kare biçiminde metal bir kutu verdi. "Bu, doğru söyleyip söylemediğini kısa sürede gösterecek. Ayağa kalk. Ayakta dur.&rdquo;</p>

  <p>Adam kızararak yavaşça ayağa kalktı. &ldquo;Bakın..."</p>

  <p>"Kentin imhasında bir rolün var mı? Cevap ver!&rdquo;</p>

  <p>Adam öfkeyle yutkundu. &ldquo;Kentin yok edilmesiyle ilgili hiçbir şey bilmiyorum. Dahası...&rdquo;</p>

  <p>&ldquo;Doğruyu söylüyor" dedi metal kutu donuk bir sesle.</p>

  <p>&ldquo;Sıradaki." Leiter koridorda ilerledi.</p>

  <p>Zayıf kel bir adam gergin bir biçimde ayağa kalktı. &ldquo;Hayır efendim&rdquo; dedi. &ldquo;Bu konuda bir şey bilmiyorum."</p>

  <p>&ldquo;Doğruyu söylüyor" diye onayladı kutu.</p>

  <p>&ldquo;Sıradaki! Ayağa kalk!&rdquo;</p>

  <p>Yolcular teker teker ayağa kalkarak soruyu cevapladılar, rahat bir soluk alarak yerlerine oturdular. En sonunda sorgulanmayan iki üç kişi kalmıştı. Leiter duraksayarak onları dikkatle inceledi.</p>

  <p>&ldquo;Yalnızca beş kişi kaldı. Bu üç kişi aranızda olmalı. Seçenekleri azalttık.&rdquo; Eli kemerine gitti. Bir şey parladı ve elinde soluk renkli bir ateş çubuğu belirdi. &ldquo;Pekâlâ ilkiniz. Bu imha konusunda ne biliyorsun? Kentimizin imhasında parmağın var mı?&rdquo;</p>

  <p>&ldquo;Hayır hiç yok" diye mırıldandı adam.</p>

  <p>&ldquo;Evet, doğruyu söylüyor&rdquo; dedi kutunun monoton sesi.</p>

  <p>"Sıradaki!&rdquo;</p>

  <p>"Hiçbir şey... hiçbir şey bilmiyorum. Bu işle bir ilgim yok.&rdquo;</p>

  <p class="p22"><span class="t26">&nbsp;</span></p>

  <p>"Doğru" dedi kutu.</p>

  <p>Gemi sessizdi. Üç kişi kalmıştı. Orta yaşlı bir adam, karısı ve on iki yaşlarındaki oğulları. Bir köşede durmuş bembeyaz yüzlerle Leiter&rsquo;a, siyah parmaklarında tuttuğu çubuğa bakıyorlardı.</p>

  <p>"Siz olmalısınız&rdquo; diye sinirlendi Leiter onlara doğru ilerleyerek. Marslı askerler silahlarını kaldırdı. "Siz olmalısınız. Sen çocuk. Kentimizin imhasıyla ilgili ne biliyorsun? Cevap ver!&rdquo;</p>

  <p>Oğlan başını salladı. &ldquo;Hiçbir şey&rdquo; diye fısıldadı.</p>

  <p>Kutu bir an sessiz kaldı. "Doğruyu söylüyor&rdquo; dedi isteksizce.</p>

  <p>&ldquo;Sıradaki!&rdquo;</p>

  <p>"Hiçbir şey" diye mırıldandı kadın. &ldquo;Hiçbir şey.&rdquo;</p>

  <p>&ldquo;Doğru.&rdquo;</p>

  <p>&ldquo;Sıradaki!"</p>

  <p>&ldquo;Kentinizin havaya uçurulmasıyla hiçbir ilgim yok&rdquo; dedi adam. &ldquo;Zamanınızı boşa harcıyorsunuz.&rdquo;</p>

  <p>&ldquo;Doğru&rdquo; dedi kutu.</p>

  <p>Leiter bir süre elindeki çubukla oynayarak durdu. En sonunda tekrar kemerine sokup askerlere çıkış kapağına gitmeleri için işaret etti.</p>

  <p>"Yolculuğunuza devam edebilirsiniz&rdquo; dedi. Askerlerin arkasından yürüdü. Kapakta durup acımasız bir yüzle yolcuları süzdü. "Gidebilirsiniz... Ama Mars düşmanlarının kaçmasına izin vermeyecektir. Üç sabotajcı yakalanacak, size söz veriyorum.&rdquo; Siyah çenesini düşünceli bir biçimde sıvazladı. &ldquo;Garip. Bu gemide olduklarından emindim.&rdquo;</p>

  <p>Terralıları bir kez daha soğuk gözlerle süzdü.</p>

  <p>"Belki de yanıldım. Tamam, devam edin! Ama unutmayın, sonsuza dek sürse de bu üç kişi yakalanacak. Mars onları yakalayacak ve cezalandıracak! Buna yemin ederim!"</p>

  <p class="p22"><span class="t26">&nbsp;</span></p>

  <p>Uzun bir süre hiç kimse konuşmadı. Gemi tekrar uzayda ilerlemeye başladı, düzenli ve ağır ağır ateşlenen jet motorları yolcuları kendi gezegenlerine, evlerine doğru taşıdı. Deimos ve kızıl bir top görünümündeki Mars geride kalarak her an biraz daha küçülerek uzakta kayboldu.</p>

  <p>Yolcular rahat bir nefes aldı. &ldquo;Boş laf işte" diye söylendi biri.</p>

  <p>"Barbarlar!&rdquo; dedi bir kadın.</p>

  <p>Birkaçı ayağa kalktık koridora çıkıp, lobiye ve bara ilerledi. Thacher&rsquo;ın yanındaki kız ayağa kalkıp hırkasını omuzlarına aldı.</p>

  <p>"Affedersiniz" dedi kız yanından geçerek.</p>

  <p>"Bara mı gidiyorsunuz?&rdquo; dedi Thacher. "Gelmemin sakıncası var mı?&rdquo;</p>

  <p>&ldquo;Sanırım yok.&rdquo;</p>

  <p>Diğerlerinin peşi sıra koridorda yürüyerek lobiye gittiler. &ldquo;Biliyor musunuz&rdquo; dedi Thacher. &ldquo;Henüz adını bilmiyorum.&rdquo;</p>

  <p>&ldquo;Adım Mara Gordon.&rdquo;</p>

  <p>&ldquo;Mara? Güzel ad. Terra&rsquo;nın neresindensiniz? Kuzey Amerika? New York?&rdquo;</p>

  <p>&ldquo;New York&rsquo;ta bulundum&rdquo; dedi Mara. &ldquo;Güzel bir yer.&rdquo; İnce ve güzel bir kızdı, kabarık siyah saçları ensesinden aşağı deri ceketine dökülüyordu.</p>

  <p>Lobiye girdiler, kararsızca durdular.</p>

  <p>&ldquo;Bir masaya oturalım&rdquo; dedi Mara, barda oturanlara baktı, çoğunluğu erkekti. &ldquo;Şurası olabilir.&rdquo;</p>

  <p>&ldquo;Ama orada biri oturuyor&rdquo; dedi Thacher. Tıknaz işadamı masaya oturmuş, çantasını yere bırakmıştı. &ldquo;Onunla oturmak istiyor muyuz?&rdquo;</p>

  <p>&ldquo;Ah bir şey olmaz&rdquo; dedi Mara masaya doğru yürüyerek. &ldquo;Oturabilir miyiz?&rdquo; dedi adama.</p>

  <p class="p22"><span class="t26">&nbsp;</span></p>

  <p>Adam başını kaldırıp kalkar gibi oldu. &ldquo;Bir zevk&rdquo; diye mırıldandı. Dikkatle Thacher&rsquo;ı inceledi. &ldquo;Fakat bir arkadaşım bana katılacaktı.&rdquo;</p>

  <p>&ldquo;Hepimize yetecek yer olduğundan eminim&rdquo; dedi Mara. Oturdu, Thacher sandalyesini geriye çekerek ona yardım ettikten sonra kendisi de oturdu. Başını kaldırıp Mara&rsquo;yla işadamına baktı. İkisi aralarında bir şey geçmiş gibi birbirlerine bakıyordu. Adam orta yaşlıydı, kırmızı yüzlü, yorgun, gri gözlü bir tip. Elleri kalın damarlarla lekelenmişti. O anda gergin bir biçimde masada ritim tutuyordu.</p>

  <p>&ldquo;Ben Thacher" dedi Thacher elini uzatarak. &ldquo;Bob Thacher. Bir süre birlikte olacağımıza göre tanışsak iyi olur.&rdquo;</p>

  <p>Adam onu inceledi. Elini yavaşça uzattı. &ldquo;Neden olmasın? Adım Erickson. Ralf Erickson.&rdquo;</p>

  <p>&ldquo;Erickson?&rdquo; Thacher gülümsedi. "Tüccara benziyorsunuz." Yerdeki çantayı gösterdi başıyla. "Haklı mıyım?&rdquo;</p>

  <p>Erickson adındaki adam cevap veriyordu ki bir hareketlenme oldu. Otuz yaşlarında zayıf bir adam masaya gelmişti. Parlak gözleri onlara dostça bir ifadeyle bakıyordu. &ldquo;Eh yola çıktık işte" dedi Erickson&rsquo;a.</p>

  <p>"Selam Mara.&rdquo; Bir iskemle çekip hemen oturdu ve ellerini masada kavuşturdu. Thacheı'ı fark edince bir parça irkildi. "Affedersiniz&rdquo; diye mırıldandı.</p>

  <p>&ldquo;Adım Bob Thacher" dedi Thacher. &ldquo;Umarım sizi rahatsız etmiyorum." Üçüne baktı. Mara diken üstündeydi, dikkatli bakışlarla onu izliyordu, tıknaz Erickson&rsquo;un yüzü ifadesizdi ve diğer adam. &ldquo;Baksanıza, siz üçünüz birbirinizi tanıyor musunuz?" dedi aniden.</p>

  <p>Bir sessizlik oldu.</p>

  <p class="p22"><span class="t26">&nbsp;</span></p>

  <p>Robot hizmetli sessizce yanlarına kayarak siparişlerini almaya hazır bekledi. Erickson canlandı. &ldquo;Bir bakalım&rdquo; diye mırıldandı. "Ne alacağız? Mara?"</p>

  <p>&ldquo;Viski ve su.&rdquo;</p>

  <p>&ldquo;Sen Jan?&rdquo;</p>

  <p>Parlak gözlü ince adam gülümsedi. "Aynısından."</p>

  <p>&ldquo;Thacher?&rdquo;</p>

  <p>&ldquo;Cin tonik.&rdquo;</p>

  <p>"Ben de viski ve su alayım&rdquo; dedi Erickson. Robot görevli uzaklaştı. Çok geçmeden içkilerle geri dönerek bardakları masaya koydu. Herkes kendi içkisini aldı. &ldquo;Pekâlâ" dedi Erickson kadehini kaldırarak. &ldquo;Başarımıza.&rdquo;</p>

  <p>Herkes içti. Thacher ve diğer üçü, tıknaz Erickson, gergin, diken üstünde Mara ve yeni gelen Jan. Mara&rsquo;yla Erickson yine bakıştı, o kadar hızlı olmuştu ki, Thacher doğrudan kıza bakmıyor olsa bakışmayı asla yakalayamazdı.</p>

  <p>&ldquo;Ne iş yapıyorsunuz Erickson?&rdquo; diye sordu Thacher.</p>

  <p>Erickson önce ona sonra da yerdeki çantaya baktı. Homurdandı. "Şey gördüğün gibi, ben bir satıcıyım.&rdquo; Thacher gülümsedi. "Biliyordum! Öyle bir geziyorsunuz ki, insan bir satıcıyı çantasından hemen anlıyor. Bir satıcı her zaman yanında gösterecek bir şeyler taşımalıdır. Neyle uğraşıyorsunuz beyefendi?"</p>

  <p>Erickson duraksadı. Kalın dudaklarını ıslattı. Gözleri ifadesiz ve göz kapaklan kalındı, bir kurbağanınkiler gibi. En sonunda eliyle ağzını sildi, uzanıp çantasını kaldırdı. Masaya önüne koydu.</p>

  <p>"Pekâlâ" dedi. &ldquo;Belki de Bay Thacher&rsquo;a göstermeliyiz."</p>

  <p>Herkes çantaya baktı. Metal bir sapı, yaylı kilidi olan sıradan bir deri çantaya benziyordu. "Merak etmeye başlıyorum" dedi Thacher. &ldquo;İçinde ne var? Hepiniz gerginsiniz. Elmas mı? Çalıntı mücevher mi?"</p>

  <p>Jan neşesiz kaba bir biçimde gülümsedi. &ldquo;Erick onu yere koy. Henüz yeterince uzaklaşmadık."</p>

  <p>&ldquo;Saçmalık" diye geveledi Erick. &ldquo;Uzaklaştık Jan.&rdquo;</p>

  <p>&ldquo;Lütfen&rdquo; diye fısıldadı Mara. "Bekle Erick." "Bekleyeyim mi? Niye ne için? Hepiniz o kadar alışmışsınız ki..."</p>

  <p>&ldquo;Erick" dedi Mara. Thacher&rsquo;a başını salladı. "Onu tanımıyoruz Erick. Lütfen!&rdquo;</p>

  <p>"Terralı öyle değil mi?&rdquo; dedi Erickson. &ldquo;Böyle zamanlarda Terralılar birlik içindedir." Çantanın yaylı kilidiyle oynadı. "Evet Bay Thacher. Ben bir satıcıyım. Hepimiz satıcıyız, üçümüz de."</p>

  <p>"O halde birbirinizi tanıyorsunuz."</p>

  <p>&ldquo;Evet.&rdquo; Erickson başını salladı. İki arkadaşı yere bakarak kıpırdamadan oturuyordu. "Evet tanıyoruz. İşte. Sana ne iş yaptığımızı göstereyim.&rdquo;</p>

  <p>Çantayı açtı. İçinden bir mektup açacağı, bir kalemtıraş, cam küre kâğıt ağırlığı, bir kutu raptiye, bir tel zımba, birkaç mandal, plastik bir kül tablası ve Thacher&rsquo;ın anlayamadığı bazı şeyler çıkardı. Çıkardıklarını masanın üzerine dizdi. Sonra çantayı kapadı.</p>

  <p>"Kırtasiye işindesiniz anladığım kadarıyla&rdquo; dedi Thacher. Mektup açacağına dokundu. &ldquo;İyi kalite çelik. İsveç çeliği sanırım.&rdquo;</p>

  <p>Erickson başını sallayarak Thacher&rsquo;a baktı. &ldquo;Çok etkileyici bir iş değil, öyle değil mi? Ofis malzemeleri. Kül tablaları, ataçlar." Gülümsedi.</p>

  <p>"Ah..." Thacher omuz silkti. &ldquo;Neden olmasın? Modern iş dünyasında bir gereklilik. Tek merak ettiğim şey..."</p>

  <p class="p22"><span class="t26">&nbsp;</span></p>

  <p>"Neymiş o?&rdquo;</p>

  <p>&ldquo;Şey, Mars&rsquo;ta emeğinize değecek kadar müşteriyi nasıl bulduğunuzu merak ediyorum.&rdquo; Cam kâğıt ağırlığını inceleyerek duraksadı. Cam küreyi kaldırıp ışığa tuttu, Erickson elinden alıp çantaya geri koyana kadar içindeki manzaraya baktı. "Bir şey daha. Eğer üçünüz birbirinizi tanıyorsanız, neden ayrı yerlerde oturdunuz?"</p>

  <p>Çabucak ona baktılar.</p>

  <p>"Ve neden Deimos&rsquo;tan ayrılana kadar birbirinizle konuşmadınız?&rdquo; Gülümseyerek Erickson&rsquo;a doğru eğildi. "İki adam ve bir kadın. Üçünüz. Gemide ayrı yerlerde oturmanız. Kontrol istasyonu geride kalana kadar konuşmamanız. Marslının söylediğini düşünüp durdum da. Üç sabotajcı. Bir kadın, iki adam.&rdquo;</p>

  <p>Erickson eşyaları çantasına geri koydu. Gülümsüyordu, ama yüzü kireç gibi olmuştu. Mara gözlerini kaldırmadan bardağının kenarındaki bir su damlasıyla oynuyordu. Jan hızla gözlerini kırpıştırarak gergin bir biçimde ellerini birbirine kenetledi.</p>

  <p>"Leiter&rsquo;in peşinde olduğu üç kişi sizsiniz" dedi Thacher usulca. "Yok ediciler, sabotajcılar sizsiniz. Ama yalan makinesi sizi neden yakalamadı? Makineden nasıl geçtiniz? Şimdi de kontrol istasyonunun dışında güvenliktesiniz.&rdquo; Sırıtarak onlara baktı. "Daha neler! Senin gerçekten satıcı olduğunu sandım Erickson. Beni gerçekten kandırdın.&rdquo;</p>

  <p>Erickson bir parça gevşedi. &ldquo;Eh Bay Thacher hepsi iyi bir amaç uğruna. Sizin de Mars&rsquo;tan hoşlanmadığınızdan eminim. Hiçbir Terralı hoşlanmaz. Ayrıca sizin de bizimle birlikte oradan ayrıldığınızı görüyorum.&rdquo;</p>

  <p>"Doğru&rdquo; dedi Thacher. "Üçünüzün anlatacak ilginç şeyleri olmalı.&rdquo; Masadakilere baktı.</p>

  <p class="p22"><span class="t26">&nbsp;</span></p>

  <p>&ldquo;Hâlâ bir saat kadar yolumuz var. Bazen bu Mars Terra yolu sıkıcı olabiliyor. Görecek bir şey yok, lobide oturup içmekten başka yapacak bir şey yok." Yavaşça gözlerini kaldırdı. &ldquo;Bizi uyanık tutmak için bir hikâye anlatma şansınız var mı?&rdquo;</p>

  <p>Jan ve Mara, Erickson&rsquo;a baktı. &ldquo;Devam et&rdquo; dedi Jan. &ldquo;Kim olduğumuzu biliyor. Ona hikâyenin geri kalanını anlat.&rdquo;</p>

  <p>&ldquo;Artık anlatsan da fark etmez&rdquo; dedi Mara.</p>

  <p>Jan aniden derin bir soluk vererek bir oh çekti. "Açık oynayalım ve şu ağırlığı üzerimizden atalım. Sinsi sinsi hareket edip kaçmaktan yoruldum...&rdquo;</p>

  <p>&ldquo;Elbette" dedi Erickson içtenlikle. &ldquo;Neden olmasın?&rdquo; Sandalyesine yaslanıp yeleğinin düğmelerini açtı. &ldquo;Elbette Bay Thacher. Size bir hikâye anlatmaktan mutluluk duyarım. Eminim sizi uyanık tutacak kadar da ilginç olacak."</p>

  <p>Ölü ağaçlardan oluşan korulukta koşuyorlar, güneşin altında kurumuş Mars toprağında birlikte sessizce ilerliyorlardı. Küçük bir bayırı tırmanıp dar sırttan aşağı indiler. Birden Erick durup kendini yere attı. Diğerleri de aynısını yapıp soluyarak toprağa yapıştı.</p>

  <p>"Sessiz olun&rdquo; diye mırıldandı Erick. Bir parça doğruldu. &ldquo;Gürültü yapmayın. Bundan böyle yakınlarda Leiter&rsquo;lar olacaktır. Riske girmeyi göze alamayız.&rdquo;</p>

  <p>Ölü ağaçların arasında yatan üç kişiyle Kent arasında çıplak, düz ıssız bir çöl vardı, bir milin üzerinde tahrip olmuş kumluk alan. Düz, kavrulmuş yüzeyi ne bir ağaç ne de bir çalıyla bozuluyordu. Yalnızca arada sırada bükülen, dönen kuru bir rüzgâr, kumu küçük oluklar halinde ayırıyordu. Burunlarına rüzgârın taşıdığı sıcaklık ve kumun acı kokusu geliyordu.</p>

  <p class="p22"><span class="t26">&nbsp;</span></p>

  <p>Erick işaret etti. &ldquo;Bakın. Kent... orada.&rdquo;</p>

  <p>Ağaçların arasındaki koşunun etkisiyle derin soluklar alarak baktılar. Kent yakındı, hiç görmedikleri kadar yakın. Daha önce ona hiç bu kadar yaklaşmamışlardı. Terralıların büyük Mars kentlerine, Mars&rsquo;taki hayatın merkezlerine yaklaşmasına asla izin verilmezdi. Yaklaşan savaş tehdidinden önce, normal zamanlarda bile Marslılar zekice Terralıları kalelerinden uzak tutmuşlardı. Kısmen korkudan, kısmen de ticari girişimleriyle bütün sistemin saygısını ve düşmanlığım kazanan beyaz tenli ziyaretçilere duydukları doğalarına kazınmış derin düşmanlık yüzünden.</p>

  <p>&ldquo;Nasıl görünüyor?&rdquo; dedi Erick.</p>

  <p>Kent büyüktü, New York&rsquo;ta Savaş Bakanlığı&rsquo;nda o denli dikkatle inceledikleri çizimlerde ve gördükleri maketlerde hayal ettiklerinden çok daha büyüktü. Büyüktü, büyük ve çıplak, gökyüzüne yükselen kara kuleler, yüzyıllar boyunca rüzgâra ve güneşe direnen eski metalden ince sütunlar. Kentin çevresi taş surlarla çevriliydi. Mars&rsquo;ın ilk büyük krallarının kırbacı altında erken dönem Mars hanedanlıklarının kölelerinin taşıyıp yerleştirdiği kızıl taşlar, dev tuğlalar.</p>

  <p>Güneşin kavurduğu eski bir Kent. Ölü ağaçlardan oluşan bir koruluğun ilerisinde, ıssız bir ovanın ortasına kurulmuş bir Kent. Terralıların pek az gördüğü, ama Terra&rsquo;daki her Savaş Bakanlığı&rsquo;nda bulunan harita ve krokide incelenen bir Kent&rsquo;ti burası. Eski taşları ve antik kulelerine rağmen Mars&rsquo;ın yönetici sınıfının, Mars'ı demir yumrukla yönetip ona egemen olan siyah giyimli üst düzey Leiter Konseyi&rsquo;nin bulunduğu kentti.</p>

  <p>Kıdemli Leiterlar on iki fanatik ve sadık adamdı, siyah rahipler, ama parlayan ateş çubukları, yalan makineleri, roket gemileri, uzay içi toplan ve Terra Senatosu&rsquo;nun yalnızca hayal edebileceği başka pek çok şeyleri vardı. Kıdemli Leiter&rsquo;lar ve astları Taşra Leiter&rsquo;ları... Erick ve arkasındaki iki kişi ürpertilerini bastırdılar.</p>

  <p>&ldquo;Dikkatli olmalıyız&rdquo; dedi Erick yine. &ldquo;Yakında aralarından geçeceğiz. Kim olduğumuzu ya da neden burada olduğumuzu tahmin ederlerse..."</p>

  <p>Yanında taşıdığı çantayı açıp bir an içine baktı. Sonra tekrar kapatıp sapını sıkı sıkı kavradı. "Gidelim&rdquo; dedi. Yavaşça ayağa kalktı. "Siz ikiniz yanıma gelin. Gerektiği gibi göründüğünüzden emin olmak istiyorum."</p>

  <p>Mara ve Jan hemen adamın önüne geçtiler. Üçü yavaşça yamaçtan yukarı ovaya Kent&rsquo;in yükselen kara kulelerine yürürken Erick onları eleştirel gözle inceledi.</p>

  <p>&ldquo;Jan&rdquo; dedi Erick. &ldquo;Onun elini tut! Unutma onunla evleneceksin, o senin gelinin. Marslı çiftçiler gelinlerine çok önem verirler."</p>

  <p>Jan kısa pantolon ve Marslı bir çiftçinin paltosunu giyiyordu. Beline düğümlü bir ip sarılıydı, güneşten korunmak için başında bir şapka vardı. Teni esmerdi, bronz bir renk alana kadar boyanmıştı.</p>

  <p>&ldquo;İyi görünüyorsun&rdquo; dedi Erick ona. Mara&rsquo;ya baktı. Siyah saçları topuz yapılmış, içi boş bir yüke kemiğine sarılmıştı. Onun yüzü de esmerdi, tören boyalarıyla çizilmişti, yanakları yeşil ve turuncu şeritlerle bezeliydi. Kulaklarında küpeler vardı. Ayağında per ruh postundan, bilekten bağlı küçük terlikler vardı ve belinden parlak renkli bir kumaşla bağlanan, yarı saydam uzun bir Mars pantolonu giyiyordu. Küçük göğüslerinin arasında taş boncuklardan bir zincir asılıydı, yaklaşan evliliğinde şans getirecek muskalar.</p>

  <p class="p22"><span class="t26">&nbsp;</span></p>

  <p>&ldquo;Tamam&rdquo; dedi Erick. Kendisi ise bir Mars rahibinin uzun dökümlü gri cüppesini giyiyordu. Bunlar sözümona hayatı boyunca üzerinde kalacak ve öldüğünde kendisiyle gömülecek giysilerdi. "Sanırım muhafızları geçebileceğiz. Yolda epeyi gelip giden olmalı.&rdquo; Katı kumu ayaklarının altında ezerek yürümeye başladılar. Ufka karşı hareket eden siyah noktalan görebiliyorlardı, Kent&rsquo;e doğru giden Marslılar, pazara mallarını ve ürünlerini götüren çiftçiler, köylüler ve tüccarlar.</p>

  <p>"Arabaya bakın!&rdquo; diye bağırdı Mara.</p>

  <p>Tekerlek izlerinin oyduğu dar bir yola giriyorlardı. Arabayı bir Mars hufası çekiyordu, hayvanın böğürleri terden sırılsıklamdı. Dili aşağı sarkmıştı. Arabada pamuk balyaları, el yapımı kaba köy kumaşları yığılıydı. İki büklüm bir çiftçi hufayı dehliyordu.</p>

  <p>&ldquo;Ve orada&rdquo; Mara gülümseyerek işaret etti.</p>

  <p>Küçük hayvanlara binmiş bir grup tüccar arabanın arkasında ilerliyordu, yüzleri kum maskeleriyle örtülü uzun cüppeli Marslılar. Hayvanların her birinde iple dikkatle sarılmış bir paket vardı. Tüccarların arkasında uçsuz bucaksız bir sıra halinde, kimi arabalara ve hayvanlara binmiş, ama çoğu yaya köylüler ve çitçiler ağır ağır ilerliyordu.</p>

  <p>Mara, Jan ve Erick tüccarların arkasında kafileye karıştı. Onları fark eden, başını kaldıran ya da işaret veren olmadı. Yürüyüş önceki gibi devam etti. Jan ve Mara konuşmadan, konumuna uygun belirli bir ağırbaşlılıkla yürüyen Erick&rsquo;in biraz arkasında ilerliyorlardı.</p>

  <p>Erick bir kez yavaşlayarak gökyüzünü işaret etti. "Bakın!" dedi Mars dağ lehçesiyle.</p>

  <p>İki siyah nokta gökyüzünde dolanıyordu. Mars devriye gemileri, sıradışı bir etkinliği izleyen askerler. Terra&rsquo;yla savaş patlak vermek üzereydi. Her an her saniye savaş çıkabilirdi.</p>

  <p>&ldquo;Tam zamanında orada olacağız&rdquo; dedi Erick. "Yarın çok geç olacak. Son gemi Mars&rsquo;tan ayrılmış olacak."</p>

  <p>"Umarım bizi durduracak bir şey olmaz" dedi Mara. &ldquo;İşimiz bittiğinde eve dönmek istiyorum.&rdquo;</p>

  <p>Yarım saat geçti. Kent&rsquo;e yaklaştılar. Yürüdükçe sur önlerinde yükseldi, neredeyse gökyüzünü kapatacak kadar büyüdü. Yüzyıllarca güneş ve rüzgârın etkisini hissetmiş, ebedi taştan geniş bir surdu.</p>

  <p>Kent&rsquo;e giren kayaya oyulmuş tek kişilik geçiş kapısının önünde bir grup Mars askeri duruyordu. Askerler geçenleri kontrol ediyor, giysilerini yokluyor, yüküne bakıyorlardı.</p>

  <p>Erick gerildi. Kafile neredeyse durmuştu. "Yakında sıra bize gelecek" diye mırıldandı. &ldquo;Hazır olun.&rdquo;</p>

  <p>&ldquo;Leiterların gelmeyeceğini umalım&rdquo; dedi Jan. &ldquo;Askerler o kadar kötü değil.&rdquo;</p>

  <p>Mara surlara ve arkasındaki kulelere bakıyordu. Ayaklarının altında toprak titriyor, sarsılıp sallanıyordu. Kulelerden yükselen, Kent&rsquo;in yeraltında derinlerde bulunan fabrika ve tav ocaklarından gelen alev dillerini görebiliyordu. Hava dumanlı ve karanlıktı. Mara ağzını ovuşturup öksürdü.</p>

  <p>&ldquo;İşte geliyorlar&rdquo; dedi Erick yavaşça.</p>

  <p>Tüccarlar kontrol edilmiş ve surdaki karanlık kapıdan geçmelerine izin verilmişti. Tüccarlar ve sessiz hayvanları kapıdan içeri girip gözden kayboldu. Askerlerin lideri Erick&rsquo;e sabırsızca el sallayarak ilerlemesini işaret etti.</p>

  <p>&ldquo;Hadi!&rdquo; dedi. &ldquo;Sen ihtiyar, acele et."</p>

  <p>Erick kollarını bedenine sarıp yere bakarak yavaşça ilerledi.</p>

  <p>&ldquo;Kimsin ve burada işin ne?&rdquo; diye sordu elleri belinde, silahı kemerinden sarkan asker. Askerlerin çoğu miskin bir halde dinleniyordu, bazıları duvara dayanmıştı, yere çömelenler bile vardı. Silahını yere bırakmış uyuklayan bir askerin yüzünde sinekler dolaşıyordu.</p>

  <p>&ldquo;İşim mi?&rdquo; diye mırıldandı Erick. &ldquo;Ben köy rahibiyim.&rdquo;</p>

  <p>"Neden Kent&rsquo;e girmek istiyorsun?"</p>

  <p>"Bu ikisini evlendirmek için sulh yargıcına götürmeliyim.&rdquo; Hemen arkasında duran Mara ve Jan&rsquo;ı işaret etti. "Bu Leiterların yasası.&rdquo;</p>

  <p>Asker güldü. Erick&rsquo;in çevresinde dolaştı. &ldquo;Taşıdığın çantada ne var?"</p>

  <p>&ldquo;Çamaşır. Gece kalacağız.&rdquo;</p>

  <p>&ldquo;Hangi köydensin?&rdquo;</p>

  <p>&ldquo;Kranos.&rdquo;</p>

  <p>&ldquo;Kranos mu?&rdquo; Asker arkadaşına baktı. "Kranos diye bir yer duydun mu?&rdquo;</p>

  <p>&ldquo;Geri kalmış bir domuz ahırı. Bir av gezisinde görmüştüm bir kez.&rdquo;</p>

  <p>Askerlerin lideri Jan ve Mara&rsquo;ya başını salladı. İkisi el ele ilerledi. Askerlerden biri elini Mara&rsquo;nın çıplak omzuna koyup onu kendine çevirdi.</p>

  <p>&ldquo;Güzel cici bir eş alıyormuşsun&rdquo; dedi. &ldquo;Güzel ve diri.&rdquo; Göz kırpıp şehvetle sırıttı.</p>

  <p>Jan somurtup kızgınlıkla adama baktı. Askerler kahkahalarla güldü. &ldquo;Pekâlâ&rdquo; dedi lider Erick&rsquo;e. "Geçebilirsiniz."</p>

  <p>Erick cüppesinden küçük bir kese çıkarıp askere madeni bir para verdi. Sonra üçü karanlık tünelden geçip, taş surdan içeri Kent&rsquo;e girdi.</p>

  <p>Kent&rsquo;in içindeydiler!</p>

  <p>&ldquo;Şimdi&rdquo; diye fısıldadı Erick. &ldquo;Acele edin.&rdquo;</p>

  <p>Ayaklarının altındaki taşları sarsan binlerce hava menfezi ve makinenin sesiyle Kent çevrelerinde gümbürdeyip çatırdıyordu. Erick, Mara ve Jan&rsquo;ı bir sıra tuğla deponun bulunduğu bir köşeye götürdü. Her yerde telaşla gelip giden, gürültüde seslerini duyurmak için bağıran insanlar vardı, tüccarlar, seyyar satıcılar, askerler, sokak kadınları. Erick eğilip taşıdığı çantayı açtı. Çantadan üç küçük metal bobin çıkardı: Küçük bir koni oluşturacak şekilde birbirine geçmiş teller ve pervanelerden oluşan karmaşık bir ağ. Jan birini, Mara ise öbürünü aldı. Erick kalan koniyi cüppesine koyup çantayı kapadı.</p>

  <p>&ldquo;Şimdi unutmayın, bobinler çizginin Kent merkezinden geçeceği şekilde gömülmeli. Binaların en yoğun olduğu ana bölümü üçe bölmeliyiz. Haritaları unutmayın! Sokakları ve caddeleri dikkatle izleyin. Mümkünse kimseyle konuşmayın, İkinizde de başınız derde girdiği takdirde sizi kurtarmaya yetecek kadar Mars parası var. Yankesicilere karşı bilhassa dikkatli olun ve tanrı aşkına kaybolmayın.&rdquo;</p>

  <p>Erick konuşmayı kesti. Ellerini arkalarında kovuşturmuş iki siyah giyimli Leiter surun içinden çıkmış onlara doğru yürüyordu. Depoların köşesinde duran üçlüyü fark ederek durdular.</p>

  <p>"Gidin" diye mırıldandı Erick. &ldquo;Ve günbatımında burada olun.&rdquo; Vahşice gülümsedi. &ldquo;Ya da hiç geri dönmeyin.&rdquo;</p>

  <p>Farklı yönlere dağılarak arkalarına bakmadan hızla yürüdüler. Leiterlar onların ayrılmasını izledi. "Küçük gelin çok güzeldi" dedi bir Leiter. &ldquo;Bu dağ köylüleri kanlarında eski zamanlardan kalan bir asalet taşıyor."</p>

  <p>&ldquo;Ona sahip olduğu için çok şanslı bir genç köylü" dedi diğeri. Yürümeye devam ettiler. Erick hafifçe gülümseyerek arkalarından baktı. Sonra Kent sokaklarında hiç durmadan dolanan insan kalabalığına karıştı.</p>

  <p>Alacakaranlıkta kapılarda buluştular. Güneş yakında batacaktı, hava buz gibi olmuş, giysilerini bıçak gibi kesiyordu.</p>

  <p>Mara titreyip çıplak kollarını ovuşturarak Jan&rsquo;a sokuldu.</p>

  <p>&ldquo;Eee?" dedi Erick. &ldquo;İkiniz başarabildiniz mi?&rdquo;</p>

  <p>Çevrelerinde köylüler ve tüccarlar akın akın girişten çıkarak köylerine ve çiftliklerine dönmek üzere ovanın ötesindeki dağlara yapacakları uzun yolculuğa başlıyorlardı. Surların kenarında duran titreyen kızı, genç adamı ve yaşlı rahibi kimse fark etmedi.</p>

  <p>"Benimki yerinde&rdquo; dedi Jan. "Kent&rsquo;in diğer tarafında en ucunda. Bir kuyunun yanına gömülü.&rdquo;</p>

  <p>&ldquo;Benimki sanayi bölgesinde&rdquo; diye fısıldadı Mara dişleri takırdayarak. "Jan üzerime bir şeyler ver! Donuyorum.&rdquo;</p>

  <p>"İyi&rdquo; dedi Erick. "O halde, maketler doğruysa üç bobin ölü merkezi üçe bölebilir.&rdquo; Kararan gökyüzüne baktı. Yıldızlar belirmeye başlamıştı bile. İki akşam devriyesi, yavaşça ufka doğru ilerliyordu. "Acele edelim. Uzun sürmez."</p>

  <p>Yolda Kent&rsquo;ten uzaklaşan Marslılara katıldılar. Kent gecenin koyu renklerinde kaybolmaya başlıyor, kara kuleleri karanlığa karışıyordu.</p>

  <p>Ölü ağaçlardan oluşan düz sırt ufukta belirene kadar köylülerle birlikte sessizce yürüdüler. Sonra yoldan ayrılıp ağaçlara doğru saptılar.</p>

  <p>"Vakit geldi sayılır!" dedi Erick. Adımlarını hızlandırarak Mara ve Jan&rsquo;a sabırsızlıkla baktı.</p>

  <p>"Hadi!"</p>

  <p>Alacakaranlıkta taşlara ve ölü dallara takılıp tökezleyerek aceleyle bayırın kenarından yürüdüler. Tepede Erick duraksadı, ellerini beline koyarak arkasına baktı.</p>

  <p>&ldquo;Bakın" diye mırıldandı Erick. &ldquo;Kent. Onu bu şekilde bir daha hiç görmeyeceğiz.&rdquo;</p>

  <p>&ldquo;Oturabilir miyim?" dedi Mara. &ldquo;Ayaklarım acıyor.&rdquo;</p>

  <p>Jan, Erick&rsquo;in kolunu çekiştirdi. "Acele et Erick! Fazla zaman kalmadı." Gergin bir biçimde güldü. "Eğer her şey yolunda giderse ona sonsuza kadar bakabileceğiz.&rdquo;</p>

  <p>"Ama bu şekilde değil&rdquo; diye mırıldandı Erick. Çömelip çantasını açtı. Birtakım tüpler ve kablolar çıkarıp bayırın zirvesinde birleştirdi. Becerikli ellerle kablo ve plastikten küçük bir piramit ortaya çıkardı.</p>

  <p>En sonunda homurdanarak ayağa kalktı. &ldquo;Tamam."</p>

  <p>&ldquo;Doğrudan Kent&rsquo;i mi hedef alıyor?&rdquo; diye sordu Mara endişeyle, piramide bakarak.</p>

  <p>Erick başını salladı. "Evet yerleşim alanına göre..." Birden gerilerek durdu. "Geri çekilin! Zaman geldi! Acele edin!"</p>

  <p>Jan, Mara&rsquo;yı da çekerek yamaçtan aşağı kentten uzağa koştu. Erick gece göğünde neredeyse kaybolmuş uzak kulelere bakarak aceleyle onları takip etti.</p>

  <p>&ldquo;Aşağı.&rdquo;</p>

  <p>Jan yere uzandı, Mara titreyen bedenini ona yaklaştırarak yanına yattı. Erick hâlâ görmeye çalışarak kuma ve ölü dalların arasına yerleşti. &ldquo;Görmek istiyorum&rdquo; dedi. &ldquo;Bu bir mucize. Görmenizi istiyorum..."</p>

  <p>Gökyüzü bir pırıltı, parlak bir mor ışıkla aydınlandı. Erick eliyle gözlerini kapadı. Pırıltı beyaz bir renk aldı, büyüdü, genişledi. Birden bir gümbürtü koptu, yanlarından geçen sıcak şiddetli bir rüzgâr yüzlerini kuma yapıştırdı. Sıcak kuru rüzgâr yüzlerini yalayıp alazladı, dal parçalarını tutuşturdu. Mara ve Jan gözlerini kapatıp birbirlerine sokuldular.</p>

  <p>&ldquo;Tanrım...&rdquo; diye mırıldandı Erick.</p>

  <p>Fırtına dindi. Yavaşça gözlerini açtılar. Gökyüzü hâlâ alevlerle canlıydı, süzülen bir kıvılcım bulutu gece rüzgârıyla birlikte yavaş yavaş dağılıyordu. Erick titrek bacaklarla ayağa kalkarak Jan ve Mara&rsquo;nın ayağa kalkmasına yardım etti. Üçü sessizce karanlık çöle, kara ovaya baktı, hiçbiri konuşmuyordu.</p>

  <p>Kent yerinde yoktu.</p>

  <p>Erick en sonunda döndü. &ldquo;İşin bu kısmı bitti&rdquo; dedi. "Şimdi dinlenin! Bana yardım et Jan. Bir dakikaya kalmaz binlerce devriye gemisi burada olur."</p>

  <p>&ldquo;Birini gördüm bile&rdquo; dedi Mara yukarıyı işaret ederek. Gökyüzünde hızla hareket eden bir nokta yanıp söndü. &ldquo;Geliyorlar Erick.&rdquo; Sesi ürperti dolu bir korkuyla titredi.</p>

  <p>&ldquo;Biliyorum.&rdquo; Erick ve Jan yere tüpler ve plastikten oluşan piramidin çevresine çömelip piramidi söktü. Piramit erimiş, cam gibi birbirine kaynamıştı. Erick titreyen parmaklarla parçalan ayırdı. Parçalar arasından bir şey alıp, havada tuttu ve karanlıkta görmeye çalıştı. Jan ve Mara adamın yanına yaklaştı, neredeyse soluksuz bir halde dikkatle elindeki şeye baktılar.</p>

  <p>&ldquo;İşte orada&rdquo; dedi Erick. &ldquo;Orada!"</p>

  <p>Elinde küçük saydam bir cam küre vardı. Camın içinde küçük, kırılgan bir şey hareket etti, neredeyse gözle görünmeyecek kadar küçük mikroskobik kuleler, cam kürenin boşluğunda yüzen karmaşık bir ağ. Bir kule ağı. Bir kent.</p>

  <p>Erick küreyi çantasına koyup çantayı kapadı. "Gidelim&rdquo; dedi. Ağaçların arasından kavis çizerek geldikleri yoldan geri döndüler. &ldquo;Arabada üzerimizi değişiriz&rdquo; dedi koşarken. "Arabaya girene kadar giysilerimiz üzerimizde kalmalı. Hâlâ bilileriyle karşılaşabiliriz.&rdquo;</p>

  <p>&ldquo;Kendi giysilerimi giydiğimde çok mutlu olacağım" dedi Jan. &ldquo;Bu kısa pantolonlarla kendimi bir tuhaf hissediyorum.&rdquo;</p>

  <p>&ldquo;Sence ben nasıl hissediyorum" dedi Mara soluk soluğa. &ldquo;Bu avuç içi kadar şeyle donuyorum.&rdquo;</p>

  <p>&ldquo;Bütün genç Mars gelinleri böyle giyinir&rdquo; dedi Erick. Koşarken çantayı sıkı sıkı tutuyordu. &ldquo;Bence güzel görünüyor.&rdquo;</p>

  <p>&ldquo;Sağol&rdquo; dedi Mara. &ldquo;Ama hava soğuk.&rdquo;</p>

  <p>&ldquo;Ne düşünecekler dersin?&rdquo; diye sordu Jan. &ldquo;Kent&rsquo;in yok edildiğini varsayacaklar değil mi? Bu kesin.&rdquo;</p>

  <p>"Evet&rdquo; dedi Erick. "Bombalandığından emin olacaklardır. Buna güvenebiliriz. Böyle düşünmeleri de bizim için çok önemli!&rdquo;</p>

  <p>"Araba buralarda bir yerlerde olmalı" dedi Mara yavaşlayarak.</p>

  <p>&ldquo;Hayır. Daha ileride&rdquo; dedi Erick. &ldquo;Şu küçük tepenin arkasında. Ağaçların yanındaki yarıkta. Bulunduğumuz yerden görmek zor.&rdquo;</p>

  <p>&ldquo;Bir ateş yakayım mı?&rdquo; dedi Jan.</p>

  <p>&ldquo;Hayır çevrede devriyeler olabilir, bizi..."</p>

  <p>Aniden sözünü kesti. Jan&rsquo;la Mara adamın yanında durdu. &ldquo;Ne olu...&rdquo; diye başladı Mara.</p>

  <p>Bir ışık hafifçe parladı. Karanlıkta bir şey kıpırdadı. Bir ses duyuldu.</p>

  <p>&ldquo;Çabuk!" dedi Erick kulak tırmalayıcı bir sesle. Eğilerek çantayı kendisinden uzağa çalıların içine fırlattı. Gergin bir biçimde doğruldu.</p>

  <p>Karanlıkta hareket eden bir karaltı belirdi, arkasında başkaları vardı, adamlar, üniformalı askerler. Işık güçlü bir biçimde parlayarak gözlerini kamaştırdı. Erick gözlerini kapadı. Işık adamın üzerinden arkasında sessizce el ele duran Mara ve Jan&rsquo;a kaydı. Sonra alçalarak bir daire çizdi.</p>

  <p>Siyahlar içinde uzun boylu bir Leiter öne çıktı, hemen arkasında silahlan ateşlenmeye hazır askerleri duruyordu. &ldquo;Siz üçünüz&rdquo; dedi Leiter. "Kimsiniz? Kıpırdamayın. Olduğunuz yerde kalın."</p>

  <p>Erick&rsquo;in yanına gelen ifadesiz bir yüzle dikkatle adama baktı. Erick'in çevresinde dolaşarak, cüppesini, kollarını inceledi.</p>

  <p>&ldquo;Lütfen..." diye başladı Erick titrek bir sesle, ama Leiter sözünü kesti.</p>

  <p>"Konuşmayı ben yaparım. Üçünüz kimsiniz? Burada ne işiniz var? Konuşun.&rdquo;</p>

  <p>&ldquo;Biz... biz köyümüze dönüyoruz" diye mırıldandı Erick ellerini kavuşturup yere bakarak. "Kent&rsquo;teydik, şimdi evimize dönüyoruz.&rdquo;</p>

  <p>Askerlerden biri bir ağızlığa konuştu. Ağızlığını kapatıp kaldırdı.</p>

  <p>"Benimle gelin" dedi Leiter. &ldquo;Sizi tutukluyoruz. Acele edin.&rdquo;</p>

  <p>"Tutuklamak mı? Kent&rsquo;e geri mi dönüyoruz?&rdquo;</p>

  <p>Askerlerden biri güldü. &ldquo;Kent artık yok&rdquo; dedi. &ldquo;Ondan geriye kalanı avcuna sığdırabilirsin.&rdquo;</p>

  <p>&ldquo;Ama ne oldu?&rdquo; dedi Mara.</p>

  <p>&ldquo;Kimse bilmiyor. Hadi, acele edin!&rdquo;</p>

  <p>Bir gürültü oldu. Bir asker hızla karanlığın içinden çıkageldi. &ldquo;Kıdemli bir Leiter" dedi. "Bu yöne geliyor." Asker tekrar kayboldu.</p>

  <p>"Kıdemli bir Leiter.&rdquo; Askerler saygıyla esas duruşa geçerek beklediler. Bir saniye sonra kıdemli Leiter ışığa çıktı, siyah giyimli yaşlı bir adamdı. Yüzü zayıf ve sertti, gözleri bir kuşunki kadar parlak ve dikkatliydi. Erick&rsquo;e, sonra da Jan&rsquo;a baktı.</p>

  <p>&ldquo;Bu insanlar kim?&rdquo; diye sordu sertçe.</p>

  <p>&ldquo;Evlerine dönen köylüler.&rdquo;</p>

  <p>"Hayır değiller. Köylü gibi durmuyorlar. Köylülerin omuzları düşüktür, yüzünden. Bu insanlar köylü değil. Ben de dağdan geliyorum, biliyorum."</p>

  <p>Erick&rsquo;e yaklaşıp sertçe yüzüne baktı. "Sen kimsin? Çenesine bak, hiç bilenmiş bir taşla tıraş olmamış! Burada ters bir şey var.&rdquo;</p>

  <p>Elinde soluk bir ateş çubuğu parladı. &ldquo;Kent yok oldu, onunla birlikte Leiter Konseyi&rsquo;nin en az yarısı da. Çok tuhaf, ani bir ışık, sonra sıcaklık ve rüzgâr. Fizyon değildi, çok ilginç. Kent göz açıp kapayana kadar kayboldu. Geriye kumdaki bir çöküntüden başka bir şey kalmadı.&rdquo;</p>

  <p>&ldquo;onları tutuklayacağız&rdquo; dedi diğer Leiter. &ldquo;Askerler, çevrelerini sarın. Kesinlikle bırakmayın..."</p>

  <p>&ldquo;Koşun" diye bağırdı Erick. Bir darbeyle çubuğu Kıdemli Leiter&rsquo;ın elinden düşürdü. Hepsi koşuyordu, askerler bağırıyor, el fenerlerini tutuyor, karanlıkta birbirlerine çarpıyorlardı. Erick dizleri üstüne çöktü ve telaşla çalıları yoklamaya başladı. Parmakları çantanın sapını kavradığında ayağa fırladı. Mara ve Jan&rsquo;a Terra dilinde bağırdı.</p>

  <p>&ldquo;Acele edin! Arabaya! Koşun!&rdquo; Karanlıkta sendeleyerek bayırdan aşağı koştular. Erick arkasında koşan, yere düşen askerleri işitebiliyordu. Biri ona çarptığında bir yumruk savurdu. Arkasında bir tıslama duydu ve bayırın bir bölümü alevler içinde patladı. Leiter'in çubuğu...</p>

  <p>&ldquo;Erick" diye bağırdı Mara karanlıktan. Erick kıza doğru koştu. Birden ayağı kayarak bir taşın üzerine yığıldı. Karmaşa ve ateş sesleri. Heyecanlı sesler.</p>

  <p>&ldquo;Erick sen misin?&rdquo; Jan onu yakalayıp ayağa kalkmasına yardım etti. "Araba. Orada. Mara nerede?"</p>

  <p>"Buradayım&rdquo; dedi Mara'nın sesi. "Burada, arabanın yanında.&rdquo;</p>

  <p>Bir ışık parladı. Bir patlamayla bir ağaç havaya uçtu, Erick yüzünün yandığını hissetti. Jan&rsquo;la birlikte kıza doğru ilerlediler. Mara&rsquo;nın eli karanlıkta elini yakaladı.</p>

  <p>"Şimdi araba" dedi Erick. &ldquo;Eğer oraya ulaşmadılarsa." Bayırdan aşağı hendeğe kaydı, karanlıkta beceriksizce uzanıp çantanın sapına tutundu. Uzandı uzandı...</p>

  <p>Soğuk ve düz bir şeye değdi eli. Metal, metal bir kapı kolu. Rahat bir soluk aldı. &ldquo;Buldum! Jan, içeri gir. Mara hadi."</p>

  <p>"Durun!&rdquo; diye bağırdı yukarıdan bir ses. &ldquo;Hendekte saklanmanın bir anlamı yok. Sizi yakalarız! Yukarı çıkın ve...&rdquo;</p>

  <p>Araba motorunun gümbürtüsü sesleri bastırdı. Bir saniye sonra hızla karanlığa atıldılar, araç havaya yükseldi. Erick, iki Leiter ve askerlerinin son şiddetli saldırısından kaçmak için arabayı bir o yana bir bu yana çevirdi. Aşağıdan arama ışıklan yükselirken yükselen araba ağaç tepelerini sıyırarak, dalları kırarak kaçtı.</p>

  <p>Yukarı, havaya yükseldiler, an be an hız kazanarak kargaşa içindeki Marslıları geride bıraktılar.</p>

  <p>&ldquo;Mars limanına doğru" dedi Jan, Erick&rsquo;e. &ldquo;Değil mi?&rdquo;</p>

  <p>Erick başını salladı. "Evet. Alanın dışına tarlalara ineceğiz. Orada üzerimizdekileri değiştirip normal, iş kıyafetlerimizi giyeceğiz. Kahretsin, eğer gemiye yetişebilirsek şanslıyız.&rdquo;</p>

  <p class="p22"><span class="t25">&nbsp;</span></p>

  <p class="p22"><span class="t26">&nbsp;</span></p>

  <p>&ldquo;Son gemi" diye fısıldadı Mara göğsü inip kalkarak. &ldquo;Ya zamanında yetişemezsek?"</p>

  <p>Eric kucağındaki deri çantaya baktı. "Oraya gitmek zorundayız!&rdquo; diye mırıldandı. &ldquo;Buna mecburuz.&rdquo;</p>

  <p>Uzun bir sessizlik oldu. Thacher, Erickson&rsquo;a baktı. Yaşlı adam sandalyesine yaslanmış içeceğini azar azar yudumluyordu. Mara ve Jan sessizdi.</p>

  <p>&ldquo;Demek Kent&rsquo;i yok etmediniz&rdquo; dedi Thacher. &ldquo;Ona hiçbir zarar vermediniz küçültüp cam bir küreye soktunuz, bir kâğıt ağırlığına. Şimdi de kırtasiye malzemesi dolu bir çanta taşıyan bir satıcısın!&rdquo;</p>

  <p>Erickson gülümsedi. Çantayı açıp içinden cam küreyi çıkardı. Yukarı kaldırıp küreye baktı. &ldquo;Evet Kent&rsquo;i Marslılardan çaldık. Yalan makinesinden bu şekilde geçtik. Yok edilmiş bir Kent hakkında bir şey bilmediğimiz doğruydu.&rdquo;</p>

  <p>&ldquo;Ama neden?&rdquo; dedi Thacher. &ldquo;Neden bir Kent&rsquo;i çalasınız ki? Neden bombalamakla yetinmediniz?&rdquo;</p>

  <p>&ldquo;Fidye" dedi Mara koyu parlak gözlerle heyecanla küreye bakarak. &ldquo;En Büyük Kentleri, Konsey&rsquo;in yarısı - Erick&rsquo;in elinde!&rdquo;</p>

  <p>"Mars, Terra&rsquo;nın istediğini yapmak zorunda kalacak" dedi Erickson. &ldquo;Şimdi Terra ticari taleplerini daha güçlü dayatabilecek. Belki savaş bile olmayacak. Belki de Terra savaşmadan istediğini alabilecek." Gülümsemeye devam ederek küreyi çantasına koyup kilitledi.</p>

  <p>&ldquo;Ne hikâye&rdquo; dedi Thacher." Boyut küçültmesi, inanılmaz bir işlem... Mikroskobik boyuta indirilen koca bir kent. İnanılmaz. Kaçabilmenize şaşmamalı. Böyle bir cürete sahipseniz, kimse sizi durdurmayı umamaz.&rdquo;</p>

  <p>Yerde duran çantaya baktı. Gemi uzayda Terra&rsquo;ya doğru ilerlerken altlarında jetler mırıldayıp düzenli bir biçimde titreşiyordu.</p>

  <p>"Hâlâ çok yolumuz var" dedi Jan. "Bizim hikâyemizi dinledin, Thacher. Neden bize kendi hikâyeni anlatmıyorsun? Neyle uğraşıyorsun? İşin ne?</p>

  <p>&ldquo;Evet&rdquo; dedi Mara. "Ne yapıyorsun?&rdquo;</p>

  <p>&ldquo;Ne mi yapıyorum" dedi Thacher. &ldquo;Eh isterseniz size göstereyim.&rdquo; Paltosuna uzanıp dışarı bir şey çıkardı. Aniden parlayan ve ışıltı saçan bir şey. Soluk ateşten bir çubuk.</p>

  <p>Üçü çubuğa bakakaldı. Yavaş yavaş mide bulandırıcı bir şok zihinlerine egemen oldu.</p>

  <p>Thacher çubuğu gevşek bir biçimde tutarak sakince Erickson&rsquo;a doğrulttu. "Üçünüzün bu gemide olduğunu biliyorduk&rdquo; dedi. &ldquo;Buna kuşku yoktu. Ama Kent&rsquo;e ne olduğunu bilmiyorduk. Benim teorim Kent&rsquo;in yok edilmediği, ona başka bir şey olduğu yönündeydi. Konsey cihazları o bölgede ani bir kütle kaybı ölçtü, Kent&rsquo;in kütlesine eşit bir azalma. Bir biçimde Kent yok edilmemiş, kaçırılmıştı. Ama Konsey&rsquo;deki diğer Leiterları buna ikna edemedim. Sizi tek başıma izlemek zorunda kaldım.&rdquo;</p>

  <p>Thacher hafifçe dönerek barda oturan adamlara başını salladı. Adamlar hemen kalkarak masaya geldi.</p>

  <p>&ldquo;Elinizde ilginç bir işlem var doğrusu. Mars bundan büyük yarar sağlayacaktır. Belki de bu bizim için akıntıyı tersine çevirecek. Mars limanına döndüğümüzde bir an önce üzerinde çalışmaya başlamak istiyorum. Şimdi çantayı bana verebilirseniz...&rdquo;</p>

  <p>&nbsp;</p>
</body>
</html>
