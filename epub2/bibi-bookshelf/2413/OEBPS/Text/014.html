<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>KÜÇÜK HAREKET</title>
</head>

<body>
  <h1><a id="a40"></a>KÜÇÜK HAREKET</h1>

  <p>Adam kaldırımda oturmuştu, eliyle kutuyu kapalı tutuyordu. Kutunun kapağı sabırsızca oynayarak parmaklarını zorladı.</p>

  <p>&ldquo;Tamam&rdquo; diye mırıldandı adam. Yüzünden aşağı yapış yapış su gibi ter aktı. Parmaklarını kapağın üzerinde tutarak yavaşça kutuyu açtı. Kutunun içinde metalik bir trompet sesi, alçak, ısrarlı bir titreşim geldi, güneş ışığı kutuya girerken ses telaşla yükseldi.</p>

  <p>Yuvarlak ve parlak bir başın yanında bir diğeri belirdi. Dikkatle bakan, görmek için uzanan başka kafalar göründü. &ldquo;İlk benim&rdquo; dedi bir kafa tiz bir sesle. Bir anlık didişmeden sonra çabucak anlaşmaya varıldı.</p>

  <p>Kaldırımda oturan adam küçük metal nesneyi titreyen ellerle kaldırdı. Onu kaldırıma koyarak, kalın parmaklarla beceriksizce kurmaya başladı. Bu miğferi ve tüfeği olan, parlak renklere boyanmış, hazırolda duran bir askerdi. Adam anahtarı çevirirken küçük askerin kolları kalkıp indi. Hevesle mücadele etti.</p>

  <p>Kaldırımdan konuşa konuşa yürüyen iki kadın geliyordu. Kaldırımda oturan adama, kutuya ve adamın elindeki parlak nesneye merakla baktılar.</p>

  <p>"Elli sent" diye mırıldandı adam. "Çocuğunuza...&rdquo;</p>

  <p>"Bekle!&rdquo; dedi metalik bir ses güçsüzce. "Onlar olmaz!&rdquo;</p>

  <p>Adam aniden sustu. İki kadın birbirlerine, adama ve küçük metal nesneye baktılar. Sonra aceleyle yollarına devam ettiler.</p>

  <p class="p22"><span class="t26">&nbsp;</span></p>

  <p>Küçük asker sokakta sağına soluna, arabalara, alışveriş yapanlara baktı. Aniden alçak, sabırsız bir gıcırtıyla titredi.</p>

  <p>Adam yutkundu. "Çocuk olmaz&rdquo; dedi boğulur gibi. Nesneyi elinden kaçırmamaya çalıştı, ama metal parmaklar hızla eline battı. Adam soluğunu tuttu.</p>

  <p>&ldquo;Durmalarını söyle!" diye cırladı. &ldquo;Durdur onları!&rdquo; Metal figür elinden kurtulup kaldırımın üzerinde, katı ve hareketsiz bacaklarla tıkır tıkır uzaklaştı.</p>

  <p>Baba oğul yavaşlayarak durdular. İlgiyle kurşun askere baktılar. Oturan adam zayıf bir biçimde gülümsedi, figürün onlara yaklaşmasını kollarını yukarı aşağı oynatarak bir o yana bir bu yana dönmesini izledi.</p>

  <p>&ldquo;Oğlunuza bir şey alın. Eğlenceli bir oyun arkadaşı. Ona arkadaşlık etsin.&rdquo;</p>

  <p>Baba sırıtarak ayakkabısına yaklaşan figürü izledi. Küçük asker ayakkabıya çarptı. Hırıldayıp tıkırdadı. Sonra hareketsiz kaldı.</p>

  <p>&ldquo;Kur onu!&rdquo; diye bağırdı oğlan.</p>

  <p>Baba askeri eline aldı. &ldquo;Ne kadar?"</p>

  <p>&ldquo;Elli sent.&rdquo; Satıcı sallanarak ayağa kalktı, kutuyu sımsıkı tutuyordu. &ldquo;Ona arkadaşlık eder. Eğlendirir.&rdquo;</p>

  <p>Baba asker figürünü elinde evirip çevirdi. &ldquo;İstediğinden emin misin Bobby?&rdquo;</p>

  <p>&ldquo;Tabii ki! Kur onu!&rdquo; Robby küçük askere uzandı. &ldquo;Yürüsün yürüsün!&rdquo;</p>

  <p>&ldquo;Alıyorum&rdquo; dedi baba. Ceketine uzanıp adama bir dolar uzattı.</p>

  <p>Satıcı gözlerini kaçırdı, parmakları birbirine dolanarak paranın üstünü verdi.</p>

  <p>Mükemmel bir durumdu.</p>

  <p>Küçük asker sessizce yatmış, aklından olayları geçiriyordu. Her şey en iyi sonucu verecek şekilde bir araya gelmişti. Çocuk durmak istemeyebilirdi ya da yetişkinin parası olmayabilirdi. Pek çok şey ters gidebilirdi; bunları düşünmek bile korkunçtu. Ama her şey kusursuz gitmişti. Küçük nesne arabanın arkasında yattığı yerden keyifle yukarı baktı. Belirli işaretleri doğru şekilde yorumlamıştı: Kontrol yetişkinlerin elindeydi, yani para onlardaydı. Güçleri vardı ama bu güç yüzünden onlara ulaşmak zor oluyordu. Çocuklar farklıydı. Küçüktüler, onlarla konuşmak daha kolaydı. Duydukları her şeyi kabul ediyor ve söyleneni yapıyorlardı. En azından, fabrikada böyle oldukları söylenmişti.</p>

  <p>Küçük kurşun asker hülyalı, leziz düşüncelere dalarak yattı.</p>

  <p>Oğlanın kalbi hızla çarpıyordu. Yukarı kata koşup kapıyı itti. Dikkatle kapadıktan sonra yatağa gidip oturdu. Elinde tuttuğu şeye baktı.</p>

  <p>"Adın ne?&rdquo; dedi. &ldquo;Sana nasıl sesleniyorlardı?&rdquo;</p>

  <p>Metal nesne karşılık vermedi.</p>

  <p>&ldquo;Seni bizimkilerle tanıştıracağım tabii ki. Herkesle tanışmaksın. Burayı seveceksin.&rdquo;</p>

  <p>Bobby askeri yatağa bıraktı. Dolaba gidip içi oyuncak dolu şişkin bir karton kutu çıkardı.</p>

  <p>&ldquo;Bu Bonzo&rdquo; dedi. Açık renkli bir oyuncak tavşanı kaldırdı. "Bu da Fred.&rdquo; Plastik domuzu askerin görebilmesi için çevirdi. "Ayıcık da var tabii ki. Bu Ayıcık.&rdquo;</p>

  <p>Ayıcık'ı yatağa götürüp askerin yanına bıraktı. Ayıcık cam gözleriyle tavana bakarak sessizce yattı. Bacakları ve kollarının birleştiği yerlerden saman parçalan fırlayan kahverengi bir ayıydı.</p>

  <p>"Peki sana ne diyeceğiz?&rdquo; dedi Bobby. &ldquo;Bence bir meclis toplayıp karar vermeliyiz.&rdquo; Durup düşündü. &ldquo;Seni kurayım da nasıl çalıştığını hep birlikte görelim.&rdquo;</p>

  <p class="p22"><span class="t26">&nbsp;</span></p>

  <p>Kurşun askeri yüzüstü çevirerek dikkatle kurdu. Anahtar doğru yere geldiğinde eğilip onu yere bıraktı.</p>

  <p>&ldquo;Hadi git&rdquo; dedi Bobby. Metal figür yerinden kıpırdamadı. Sonra vızıldayıp tıkırdadı. Sertçe bacaklarını hareket ettirerek yürüdü. Aniden yön değiştirerek kapıya yöneldi. Kapıda durdu. Sonra yere yayılmış oyuncak tuğlalara dönerek onları ite ite bir yığın oluşturdu.</p>

  <p>Bobby onu ilgiyle izledi. Küçük nesne tuğlalarla mücadele ederek onları bir piramit şeklinde üst üste yığdı. En sonunda üzerlerine tırmanıp kapının kilidini çevirdi.</p>

  <p>Bobby şaşkınlıkla başını kaşıdı. &ldquo;Neden böyle yaptın?&rdquo; dedi. Asker aşağı indi, Bobby&rsquo;ye doğru tıkırdayarak, vızıldayarak ilerledi. Bobby&rsquo;le oyuncak hayvanlar ona şaşkınlık ve hayretle baktılar. Asker yatağa ulaşıp durdu.</p>

  <p>&ldquo;Beni yukarı kaldır!&rdquo; dedi ince metalik sesiyle. &ldquo;Acele et! Öylece oturup durmasana!"</p>

  <p>Bobby&rsquo;nin gözleri faltaşı gibi açıldı. Şaşkınlıkla askere bakakaldı. Oyuncak hayvanlar suskundu.</p>

  <p>&ldquo;Hadi!&rdquo; diye bağırdı küçük asker.</p>

  <p>Bobby aşağı uzandı. Asker onun elini sımsıkı kavradı. Bobby acıyla bağırdı.</p>

  <p>&ldquo;Kıpırdama&rdquo; diye emretti asker. "Beni yatağa kaldır. Seninle konuşmam gereken şeyler var, çok önemli şeyler.&rdquo;</p>

  <p>Bobby askeri yanına oturttu, oda küçük metal figürün vızıltısı dışında sessizdi.</p>

  <p>&ldquo;Burası güzel bir oda" dedi asker en sonunda. &ldquo;Çok güzel bir oda.&rdquo;</p>

  <p>Bobby yatakta biraz geri çekildi.</p>

  <p>&ldquo;Ne oldu?&rdquo; dedi asker aniden, başını çevirip yukarı bakarak.</p>

  <p class="p22"><span class="t26">&nbsp;</span></p>

  <p>&ldquo;Hiçbir şey."</p>

  <p>"Ne var?&rdquo; Küçük nesne ona baktı. &ldquo;Benden korkmadın değil mi?&rdquo;</p>

  <p>Bobby tedirginlikle kıpırdandı.</p>

  <p>&ldquo;Benden mi korktun?&rdquo; Asker güldü. &ldquo;Ben yalnızca on beş santim boyunda küçük metal bir adamım.&rdquo; Tekrar tekrar güldü. Sonra aniden gülmeyi kesti. "Dinle. Bir süre burada seninle yaşayacağım. Seni incitmeyeceğim, bu konuda bana güvenebilirsin. Ben dostum, iyi bir dost.&rdquo;</p>

  <p>Birazcık kaygılı, gözlerini kaldırdı. &ldquo;Ama benim için bazı şeyler yapmanı istiyorum. Biraz iş görmenin sakıncası yok değil mi? Söylesene, ailende kaç kişi var?&rdquo;</p>

  <p>Bobby duraksadı.</p>

  <p>&ldquo;Hadi ama onlar kaç kişi? Yetişkinler."</p>

  <p>"Üç... Babam, annem ve Foxie.&rdquo;</p>

  <p>&ldquo;Foxie mi? O da kim?"</p>

  <p>&ldquo;Büyükannem.&rdquo;</p>

  <p>&ldquo;Üç kişiler." Başını salladı. "Anladım. Üç kişi. Ama zaman zaman başkaları da geliyor değil mi? Başka yetişkinler bu evi ziyaret ediyor?&rdquo;</p>

  <p>Bobby başını salladı.</p>

  <p>&ldquo;Üç. Fazla değilmiş. Üç büyük sorun sayılmaz. Fabrikaya göre...." Sustu. "İyi. Beni dinle. Onlara benimle ilgili bir şey söylemeni istemiyorum. Ben senin dostunum, gizli dostun. Benimle ilgili şeyler dinlemekle ilgilenmeyeceklerdir. Seni incitmeyeceğim, unutma. Korkacak bir şey yok. Burada seninle yaşayacağım." Oğlanı dikkatle izleyerek, son sözlerini uzattı.</p>

  <p>"Bir tür özel öğretmen olacağım. Sana bazı şeyler öğreteceğim, yapacağın ve söyleyeceğin şeyler. Tıpkı özel öğretmenlerin yapacağı gibi. Bu hoşuna gider mi?"</p>

  <p>Sessizlik.</p>

  <p>"Elbette hoşuna gidecek. Hatta şimdi bile başlayabiliriz. Belki benimle konuşurken kullanman gereken doğru hitap şeklini bilmek istersin. Bunu öğrenmek ister misin?&rdquo;</p>

  <p>&ldquo;Sana hitap etmek mi?&rdquo; Bobby aşağı baktı.</p>

  <p>&ldquo;Bana hitap ederken...&rdquo; Asker duraksadı, tereddüt etti. Sonra gururla kendini topladı. "Bana Lordum diyeceksin.&rdquo;</p>

  <p>Bobby fırlayıp elini yüzüne götürdü.</p>

  <p>&ldquo;Lordum&rdquo; dedi asker acımasızca. &ldquo;Lordum. Hemen başlamak zorunda değilsin. Yorgunum.&rdquo; Kendini bıraktı. &ldquo;Neredeyse duracağım. Lütfen beni bir saat sonra tekrar kur.&rdquo;</p>

  <p>Haraketleri yavaşlayıp donmaya başladı. Gözlerini kaldırıp oğlana baktı. &ldquo;Bir saat içinde. Beni sıkı sıkı kurar mısın? Kurarsın değil mi?&rdquo;</p>

  <p class="p20">Sesi zayıflayarak tamamen kayboldu.</p>

  <p>Bobby başını salladı. &ldquo;Tamam&rdquo; diye mırıldandı. &ldquo;Tamam."</p>

  <p>Salı günüydü. Pencere açıktı, ılık güneş odaya süzülüyordu. Bobby okuldaydı, ev sessiz ve boştu. Oyuncak hayvanlar dolaba geri konmuştu.</p>

  <p>Lordum şifonyerin üzerinde yatıyordu. Duvara dayalı, pencereden dışarı bakıyor, rahat rahat dinleniyordu.</p>

  <p>Hafif bir vınlama sesi duyuldu. Bir şey aniden odaya uçtu. Küçük nesne birkaç kez havada döndü, sonra şifonyerin beyaz örtüsüne metal askerin yanına kondu. Bu küçük bir oyuncak uçaktı.</p>

  <p>&ldquo;Nasıl gidiyor?&rdquo; dedi uçak. &ldquo;Her şey yolunda mı?&rdquo; &ldquo;Evet&rdquo; dedi Lordum. &ldquo;Ya diğerleri.&rdquo;</p>

  <p>"Pek iyi değil. Pek azı çocuklara ulaşmayı başardı.&rdquo; Asker acıyla soluğunu tuttu.</p>

  <p class="p22"><span class="t26">&nbsp;</span></p>

  <p>&ldquo;En büyük grup yetişkinlerin eline geçti. Biliyorsun bu arzulanan bir şey değil. Yetişkinleri kontrol etmek çok zor. Ya ayrılıyorlar ya da yay açılana kadar bekliyorlar...&rdquo;</p>

  <p>&ldquo;Biliyorum" dedi Lord somurtkan bir yüzle.</p>

  <p>&ldquo;Haberlerin kötü olmaya devam edeceği kesin. Kendimizi buna hazırlamalıyız.&rdquo;</p>

  <p>&ldquo;Dahası var. Söyle!&rdquo;</p>

  <p>&ldquo;Doğrusunu söylemem gerekirse, yarıya yakını çoktan yok edildi, Yetişkinler üzerlerine bastı. Birini bir köpeğin kırdığı söyleniyor. Hiç kuşku yok: Tek umudumuz Çocuklar. Eğer başaracaksak onlarla başarmalıyız.&rdquo;</p>

  <p>Küçük asker başını salladı. Ulak haklıydı elbette. Yönetici ırka, Yetişkinlere karşı doğrudan saldırının sonucunda kazanacaklarını asla düşünmemişlerdi. Büyüklükleri, güçleri ve muazzam uzun adımları onları korurdu. Oyuncak satıcısı iyi bir örnekti. Pek çok kez kurtulmaya, onları aldatıp kaçmaya çalışmıştı. Grubun bir kısmı onu izlemek için sürekli kurulmak zorunda kalmıştı, o korkunç günde ise, onları sıkı sıkı kurmadığı ve umutlanarak...</p>

  <p>&ldquo;Çocuğa talimatları veriyor musun?&rdquo; diye sordu uçak. &ldquo;Onu hazırlıyor musun?&rdquo;</p>

  <p>&ldquo;Evet. Burada olacağımı anlıyor. Çocukların doğası böyle sanırım. Bağımlı ırk olarak kabul etmek öğretilmiş onlara, yapabildikleri tek şey bu. Ben de hayatını istila eden, ona emirler veren başka bir öğretmenim. Ona seslenip ne yapmasını..."</p>

  <p>&ldquo;İkinci aşamaya geçtin mi?"</p>

  <p>&ldquo;Bu kadar çabuk mu?&rdquo; Lordum hayretler içindeydi. &ldquo;Neden? Bu kadar çabuk olması gerekli mi?&rdquo;</p>

  <p>&ldquo;Fabrika endişelenmeye başlıyor. Dediğim gibi grubun çoğu yok edildi."</p>

  <p class="p22"><span class="t26">&nbsp;</span></p>

  <p>&ldquo;Biliyorum.&rdquo; Lordum dalgın dalgın başını salladı. &ldquo;Bunu bekliyorduk. Gerçekçi bir biçimde, ihtimalleri bilerek plan yaptık.&rdquo; Şifonyerin üzerinde bilileri bir geri yürüdü. "Doğal olarak pek çoğu yetişkinlerin eline düşecekti. Yetişkinler her yerde, kilit konumda önemli görevlerde. Sosyal yaşamın tüm aşamalarını denetlemek yönetici ırkın psikolojisidir. Ancak çocuklara ulaşanlar hayatta kaldığı sürece...&rdquo;</p>

  <p>&ldquo;Bunu bilmemen gerekiyordu, ama senin dışında sadece üç tane kaldı. Sadece üç.&rdquo;</p>

  <p>&ldquo;üç mü?&rdquo; Lordum uçağa bakakaldı.</p>

  <p>&ldquo;Çocuklara ulaşanlar bile her açıdan yok edildi. Durum trajik. Bu nedenle ikinci aşamaya geçmeni istiyorlar.&rdquo;</p>

  <p>Lordum yumruklarını sıktı, yüzü metal bir dehşet ifadesine sabidendi. Yalnızca üç tane kalmıştı... Hava koşullarına ve sıkıca kurulmaya bağlı bu küçücük grup için ne umutlar beslemişlerdi. Keşke daha büyük olsalardı! Yetişkinler öyle büyüktü ki!</p>

  <p>Ama çocuklar. Ters giden neydi? Tek şanslarına, tek kırılgan umutlarına ne olmuştu?</p>

  <p>"Nasıl oldu? Ne oldu?&rdquo;</p>

  <p>&ldquo;Kimse bilmiyor. Fabrika kargaşa içinde. Şimdi de malzeme eksikliği çekiyorlar. Bazı makineler bozuldu ve kimse nasıl çalıştıracağını bilmiyor.&rdquo; Uçak şifonyerin ucuna doğru süzüldü. &ldquo;Geri dönmeliyim. Nasıl gittiğini görmek için tekrar dönerim.&rdquo;</p>

  <p>Uçak havada yükselip açık pencereden dışarı uçtu. Lordum sersemlemiş bir halde arkasından baktı.</p>

  <p>Ne olmuş olabilirdi? Çocuklardan ne kadar da emindiler. Her şey planlanmıştı.</p>

  <p>Lordum düşündü.</p>

  <p class="p22"><span class="t26">&nbsp;</span></p>

  <p>Akşam. Oğlan masada oturmuş, dalgın dalgın coğrafya kitabına bakıyordu. Kitabın sayfalarını çevirerek mutsuz mutsuz kıpırdandı. En sonunda kitabı kapadı. İskemlesinden aşağı kayıp dolaba gitti. Şişkin karton kutuya doğru uzanıyordu ki, şifonyerin üzerinden bir ses geldi kulağına.</p>

  <p>"Sonra. Onlarla sonra oynayabilirsin. Seninle konuşmam gereken bir şey var.&rdquo;</p>

  <p>Oğlan masaya döndü, yüzü cansız, yorgundu. Başını sallayıp masaya çöktü, başını kollarına gömdü.</p>

  <p>"Uyumuyorsun değil mi?&rdquo; dedi Lordum.</p>

  <p>"Hayır.&rdquo;</p>

  <p>&ldquo;O halde dinle. Yarın okuldan çıktıktan sonra belirli bir adrese gitmeni istiyorum. Okuldan fazla uzak değil. Bir oyuncakçı dükkanı. Belki de bilirsin, Don'un Oyuncak Diyarı.&rdquo;</p>

  <p>&ldquo;Param yok.&rdquo;</p>

  <p>&ldquo;Önemli değil. Her şey çok önceden ayarlandı. Oyuncak Diyarı&rsquo;na gidip adama şöyle diyeceksin: &lsquo;Paket için gönderildim.&rsquo; Unutmazsın değil mi? &lsquo;Paket için gönderildim.&rsquo;"</p>

  <p>&ldquo;Pakette ne var?&rdquo;</p>

  <p>"Bazı aletler ve senin için oyuncaklar. Bana eşlik edecek...&rdquo; Metal figür ellerini ovuşturdu. "Güzel modern oyuncaklar, iki oyuncak tank, bir de makineli tüfek. Bazı yedek parçalar, bunlar da...&rdquo;</p>

  <p>Dışarıda, merdivenlerde ayak sesleri duyuldu.</p>

  <p>"Unutma&rdquo; dedi Lordum tedirgin bir sesle. &ldquo;Yapacaksın değil mi? Planın bu aşaması son derece önemli.&rdquo;</p>

  <p>Endişeyle ellerini ovuşturdu.</p>

  <p>Oğlan saçının dağınık kalmış son tutamlarını taradı. Kasketini giyip okul kitaplarını eline aldı.</p>

  <p>Dışarıda gri ve kasvetli bir gün vardı. Şiddetli, sessiz bir yağmur yağıyordu.</p>

  <p>Birden oğlan kitaplarını tekrar bıraktı. Dolaba gidip içeri uzandı. Parmaklan Ayıcık&rsquo;ın bacaklarını kavrayıp onu dışarı çekti.</p>

  <p>Oğlan yatağa oturup Ayıcık&rsquo;ı yanağına bastırdı. Uzun bir zaman başka bir şeye aldırmadan oyuncak ayıyla birlikte oturdu.</p>

  <p>Ansızın şifonyere baktı. Lordum boylu boyunca uzanmış, sessizce yatıyordu. Bobby aceleyle dolaba gidip Ayıcık&rsquo;ı karton kutuya yatırdı. Kapıya gitti. Kapıyı açarken şifonyerdeki küçük metal figür kıpırdandı.</p>

  <p>&ldquo;Unutma Don&rsquo;un Oyuncak Diyarı...&rdquo;</p>

  <p>Kapı kapandı. Lordum çocuğun ağır, mutsuz adımlarla, güm güm merdivenlerden aşağı indiğini duydu. Lordum seviniyordu. Her şey yolunda gidiyordu. Bobby yapmak istemeyecek, ama yapacaktı. Bir kez aletler ve silahlar güvenli bir biçimde içeride oldu mu, başarısızlık ihtimali ortadan kalkacaktı.</p>

  <p>Belki ikinci bir fabrikayı ele geçirirlerdi. Ya da daha iyisi. Daha büyük Lordlar yapmak için kendileri kalıplar ve makineler inşa ederlerdi. Yalnızca birkaç santim boylarıyla, öyle küçük, öyle miniktiler ki. Çok küçük, çok kırılgan oldukları için hareket başarısız olup, gelip geçecek miydi?</p>

  <p>Ama tanklar ve silahlarla! Yine de oyuncakçı dükkânına dikkatle gizlenmiş bütün paketler arasında yalnızca bu, yalnızca bu...</p>

  <p>Bir şey hareket etti.</p>

  <p>Lordum hızla başını çevirdi. Ayıcık hantal hareketlerle dolaptan çıktı.</p>

  <p>&ldquo;Bonzo&rdquo; dedi. &ldquo;Bonzo, pencerenin yanına git. Yanılmıyorsam o taraftan geldi.&rdquo;</p>

  <p>Oyuncak tavşan tek atlayışta pencere pervazına ulaştı. Başını kaldırdı. "Küçük Lord, lütfen aşağı in. Orada çok uzun kaldın.&rdquo;</p>

  <p>Lordum gözlerini dikip baktı. Plastik domuz Fred dolaptan çıkıyordu. Oflaya puflaya şifonyere ulaştı. &ldquo;Çıkıp onu alayım&rdquo; dedi. &ldquo;Kendiliğinden ineceğini sanmam. Ona yardımcı olalım.&rdquo;</p>

  <p>"Ne yapıyorsun?&rdquo; diye bağırdı Lordum. Kulakları başına yatmış plastik domuz, kalçaları üzerine yerleşiyordu. &ldquo;Neler oluyor?&rdquo;</p>

  <p>Fred sıçradı. Aynı anda Ayıcık şifonyer çekmecelerinin kulplarına tutunarak hızla tırmanmaya başladı. Beceriyle tepeye ulaştı. Lordum duvara gerilemişti, çok aşağıda kalan zemine bakıyordu.</p>

  <p>&ldquo;Demek diğerlerine olan buydu&rdquo; diye mırıldandı. &ldquo;Anlıyorum. Bizi bekleyen bir Örgüt. O halde her şey açığa çıktı.&rdquo;</p>

  <p>Aşağı atladı. Parçaları toplayıp halının altına soktuklarında Ayıcık, &ldquo;Bu kısmı kolaydı. Umarım geri kalanı da zor olmaz."</p>

  <p>&ldquo;Ne demek istiyorsun?&rdquo; dedi Fred.</p>

  <p>&ldquo;Oyuncak paketi. Tanklar, silahlar.&rdquo;</p>

  <p>"Aman, başa çıkarız. Hiç karşılaşmadığımız o ilk küçük Lord geldiğinde komşulara nasıl yardım ettiğimizi hatırlasana...&rdquo;</p>

  <p>Ayıcık güldü. &ldquo;Epeyi mücadele etmişti. Bundan daha dişliydi. Ama karşı komşudan pandaların yardımını almıştık.&rdquo;</p>

  <p>"Tekrar yaparız" dedi Fred. &ldquo;Artık ciddi ciddi hoşuma gitmeye başladı.&rdquo;</p>

  <p>&ldquo;Benim de öyle&rdquo; dedi Bonzo pencereden.</p>

  <p>&nbsp;</p>
</body>
</html>
