<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>İŞGÜZAR</title>
</head>

<body>
  <h1><a id="a57"></a>İŞGÜZAR</h1>

  <p>Büyük salona girdiler. En uzak uçta teknisyenler, ışıklandırılmış kocaman bir panonun başında toplanmışlardı. Panonun üzerinde hızla yer değiştiren, sonu gelmez kombinasyonlarla yanıp sönen karmaşık bir ışık şemasını izliyorlardı. Uzun masalarda makineler, insanların ve robotların kullandığı makineler vızıldıyordu. Dik yüzeyin her santimi duvar şemalarıyla kaplıydı. Hasten şaşkınlıkla çevresine bakındı.</p>

  <p>Wood güldü. &ldquo;Buraya gel de sana esaslı bir şey göstereyim. Bunu tanıyorsun değil mi?&rdquo; Beyaz laboratuvar önlükleri giymiş sessiz kadın ve erkeklerin çevresinde toplandığı büyük bir makineyi işaret etti.</p>

  <p>"Tanıyorum" dedi Hasten yavaşça. &ldquo;Bizim Kepçe gibi, ama yirmi kat büyüğü." Kepçe&rsquo;nin yüzey levhasına parmağıyla dokundu sonra çömelip geniş ağza baktı. Ağız kapalıydı, Kepçe çalışıyordu. "Biliyor musun bunun var olduğunu bilseydik, Tarih-Araştırmaları...&rdquo;</p>

  <p>&ldquo;Artık biliyorsun." Wood onun yanına çömeldi. &ldquo;Dinle. Hasten departman dışından buraya girmiş olan ilk kişisin. Muhafızları gördün. Buraya yetkili olmayan kimse giremez, muhafızların yasadışı girmeye çalışanları vurma yetkisi var.&rdquo;</p>

  <p>&ldquo;Bunu saklamak için mi? Bir makine? Bunun için insan vurmak...&rdquo;</p>

  <p>Ayağa kalktılar. Wood dişlerini kenetleyerek ona döndü. &ldquo;Sizin Kepçe geçmişi antik-zamanları deşiyor. Roma, Yunan. Toz ve eski kitaplar.&rdquo; Wood yanlarındaki büyük Kepçe&rsquo;ye dokundu. &ldquo;Bu Kepçe farklı. Onu kendi hayatımızla, başkalarının hayatıyla koruyoruz, nedenini biliyor musun?&rdquo;</p>

  <p>Hasten makineye baktı.</p>

  <p>&ldquo;Bu Kepçe antikçağa değil geleceğe ayarlı" Wood doğrudan Hasten&rsquo;in gözlerine baktı. &ldquo;Anlıyor musun? Gelecek.&rdquo;</p>

  <p>&ldquo;Geleceği mi tarıyorsunuz? Ama yapamazsınız! Bu yasalara aykırı, biliyorsunuz!&rdquo; Hasten geriledi. "Eğer Yürütme Kurulu bunu bilseydi, bu binayı yerle bir ederdi. Tehlikeleri biliyorsun. Berkevsky orijinal tezinde bizzat göstermişti.&rdquo;</p>

  <p>Hasten öfkeyle ileri geri yürüdü. &ldquo;Geleceğe yönlendirilmiş bir Kepçe kullanmanı anlamıyorum. Gelecekten materyal çektiğinizde otomatik olarak şimdiki zamana yeni etmenler sokuyorsunuz. Gelecek değişiyor, sonu gelmeyen bir kayma başlatıyorsunuz. Ne kadar dalarsanız, o kadar çok yeni unsur getiriyorsunuz. Sonraki yüzyıllar için kararsız koşullar yaratıyorsunuz. Yasa bu yüzden var.&rdquo;</p>

  <p>Wood başını salladı. "Biliyorum."</p>

  <p>&ldquo;Ve hâlâ dalıyorsunuz?&rdquo; Hasten makineyi ve teknisyenleri işaret etti. "Tanrı aşkına durun! Silinemeyecek ölümcül bir unsur getirmeden durun. Neden böyle devam..."</p>

  <p>Aniden Wood&rsquo;un omuzları çöktü. "Tamam Hasten, nutuk çekmeyi bırak. Çok geç, bu çoktan oldu. İlk deneylerimizde öldürücü faktörü getirdik. Ne yaptığımızı bildiğimizi sanıyorduk...&rdquo; Başını kaldırdı. &ldquo;Seni bu nedenle buraya getirdim. Otur - her şeyi öğreneceksin.&rdquo;</p>

  <p>Masada karşılıklı oturup birbirlerine baktılar. Wood ellerini önünde kavuşturdu. "Her şeyi olduğu gibi anlatacağım. Bir uzman sayılıyorsun, Tarih Araştırmaları&rsquo;ndaki en önemli uzmansın. Zaman Kepçesi'ni kullanma konusunda yaşayan en bilgili kişisin, bu nedenle sana çalışmalarımızı, yasadışı çalışmalarımızı gösterdim.&rdquo;</p>

  <p>&ldquo;Çoktan başınız derde girdi yani?"</p>

  <p>&ldquo;Büyük derde hem de ve her müdahale durumu daha da kötüleştiriyor. Eğer bir şey yapmazsak tarihin en suçlu kuruluşu olacağız.&rdquo;</p>

  <p>&ldquo;Lütfen başından anlat" dedi Hasten.</p>

  <p>&ldquo;Kepçeye, Siyasi Bilim Konseyi tarafından izin verildi. Verdikleri bazı kararların sonuçlarını görmek istiyorlardı. İlk başta Berkowsky&rsquo;nin teorisini öne sürerek itiraz ettik, ama bu hipnotize edici bir fikirdi. En sonunda teslim olduk ve Kepçe yapıldı, elbette gizlice.</p>

  <p>&ldquo;İlk taramamızı bundan bir yıl önce yaptık. Kendimizi Berkowsky faktörüne karşı korumak için bir hile yapıp geriye hiçbir şey getirmedik. Bu Kepçe hiçbir şey getirmemeye ayarlı. Hiçbir nesne çekip çıkarılmıyor, sadece yüksek rakımdan fotoğraf çekiyor. Film bize geliyor, büyütmeleri yapıyor ve koşulları bütünleştirmeye çalışıyoruz.</p>

  <p>"Önce sonuçlar düzgündü. Artık savaş yoktu, kentler büyüyordu, daha iyi görünüyorlardı. Büyütülmüş sokak manzaraları görünüşte mutlu pek çok insan gösteriyordu. Tempoları biraz daha ağırdı.</p>

  <p>"Sonra elli yıl ileriye gittik. Daha da iyiydi. Kentlerin sayısı azalmıştı. İnsanlar makinelere eskisi kadar bağımlı değildi. Daha çok yeşillik, park vardı. Aynı genel koşullar, barış mutluluk, rahatlık. Daha az telaşlı tüketim, daha az acele.</p>

  <p>&ldquo;Atlayarak ileri gittik. Elbette bu kadar dolaylı bir görüntüleme yöntemiyle herhangi bir şeyden emin olmamız olanaksızdı, ama her şey iyi görünüyordu. Edindiğimiz bilgiyi Konseye aktardık, onlar da planlamalarına devam ettiler. Sonra bu oldu."</p>

  <p>&ldquo;Ne, tam olarak?&rdquo; dedi Hasten öne eğilerek. &ldquo;Bundan yüzyıl sonrasını, önceden fotoğrafladığımız bir dönemi tekrar ziyaret etmeye karar verdik. Kepçeyi gönderdik, film makarası dolu olarak geri geldi. Adamlar filmi banyo ettiğinde izledik.&rdquo; Wood duraksadı.</p>

  <p>&ldquo;Ve?&rdquo;</p>

  <p>"Ve aynı değildi. Farklıydı. Her şey değişmişti. Savaş... Savaş ve yıkım her yerdeydi.&rdquo; Wood ürperdi. &ldquo;Dehşete kapıldık, kesinlikle emin olmak için Kepçe&rsquo;yi bir kez daha geri gönderdik.&rdquo;</p>

  <p>&ldquo;Peki bu kez ne buldunuz?"</p>

  <p>Wood yumruklarını sıktı. "Yine değişmişti, her şey daha kötüydü! Yıkıntı uçsuz bucaksız yıkıntı. Yiyecek arayan insanlar. Her yerde yıkım ve ölüm. Atıklar. Savaşın sonu, son aşama.&rdquo;</p>

  <p>&ldquo;Anlıyorum&rdquo; dedi Hasten başını sallayarak.</p>

  <p>&ldquo;Bu kadarla da kalmadı! Haberi Konsey&rsquo;e verdik bütün faaliyetleri durdurup iki haftalık bir konferansa girdiler, raporlarımıza dayanarak hazırlanan bütün yasalar iptal edildi, bütün planlar geri çekildi. Konsey bizimle iki ay sonra irtibata geçti. Üyeler bir kez daha denememizi aynı döneme bir kez daha dalmamızı istiyorlardı. Hayır, dedik ama ısrar ettiler. Daha kötü olamaz diye direttiler.</p>

  <p>"Böylece Kepçe&rsquo;yi bir daha gönderdik. Geri geldi ve filmi izledik. Hasten savaştan daha kötü şeyler var. Ne gördüğümüze inanamayacaksın. İnsan yaşamı yoktu, bir tek insan bile yoktu.&rdquo;</p>

  <p>&ldquo;Her şey yok edilmişti öyle mi?&rdquo;</p>

  <p class="p22"><span class="t26">&nbsp;</span></p>

  <p>&ldquo;Hayır! Yıkım yoktu, görkemli ve büyük kentler, yollar, binalar, göller, tarlalar yerinde duruyordu. Ama insan yaşamı yoktu, kentler boştu, mekanik bir biçimde işliyorlardı, hiçbir makineye ya da kabloya dokunulmamıştı. Ama yaşayan hiç kimse yoktu.&rdquo;</p>

  <p>"Neydi?&rdquo;</p>

  <p>&ldquo;Kepçe&rsquo;yi elli yıl ileriye gönderdik. Yine hiçbir şey yoktu. Her seferinde koca bir hiç. Kentler, yollar, binalar duruyordu, ama insan yoktu. Herkes ölmüştü. Veba, radyasyon ya da başka bir şey, ne bilmiyoruz. Ama bir şey onları öldürmüştü. Nereden geliyordu? Bilmiyoruz. Başta orada değildi, ilk dalışlarımızda.</p>

  <p>&ldquo;Bir şekilde öldürücü faktörü biz soktuk. Müdahalemizle biz getirdik. Başladığımızda orada yoktu, bunu biz yaptık Hasten." Wood bembeyaz, maske gibi bir yüzle adama baktı. "Onu biz getirdik ve şimdi ne olduğunu bulup ondan kurtulmamız gerekiyor.&rdquo;</p>

  <p>&ldquo;Bunu nasıl yapacaksınız?"</p>

  <p>"Bir Zaman aracı yaptık, tek bir insan gözlemciyi geleceğe taşıyabilme kapasitesine sahip. Oraya ne olduğunu bulması için birini gönderiyoruz. Fotoğraflar bize yeterli bilgi vermiyor, daha fazlasını bilmemiz gerek! İlk ne zaman ortaya çıktı? Nasıl? İlk belirtiler neydi? Bu nedir? Öğrenirsek onu ortadan kaldırabiliriz, faktörü izleyip kaldırabiliriz. Birinin geleceğe gidip başlattığımız şeyin ne olduğunu öğrenmesi gerekiyor. Tek yolu bu.&rdquo;</p>

  <p>Wood, ardından da Hasten ayağa kalktı.</p>

  <p>&ldquo;Bu kişi de sensin" dedi Wood. &ldquo;Elimizdeki en yetkili kişi olarak sen gidiyorsun. Zaman aracı dışarda, açık bir alanda duruyor ve dikkatle korunuyor.&rdquo; Wood bir işaret verdi. İki muhafız masaya yaklaştı.</p>

  <p>"Efendim?&rdquo;</p>

  <p class="p22"><span class="t26">&nbsp;</span></p>

  <p>&lsquo;&lsquo;Bizimle gel&rdquo; dedi Wood. "Dışarı, alana gidiyoruz, kimsenin bizi takip etmediğinden emin olun.&rdquo; Hasten&rsquo;a döndü. &ldquo;Hazır mısın?&rdquo;</p>

  <p>Hasten duraksadı. &ldquo;Bir dakika bekle. Çalışmanızın üzerinden geçmem, ne yaptığınızı incelemem gerek. Zaman aracının kendisini incelemeliyim. Ben...&rdquo;</p>

  <p>İki asker Wood&rsquo;a bakarak ona yaklaştı. Wood elini Hasten&rsquo;ın omzuna koydu. &ldquo;Üzgünüm&rdquo; dedi. &ldquo;Kaybedecek zamanımız yok, benimle gel.&rdquo;</p>

  <p>Çevresinde karanlık hareket ediyor, fırıl fırıl dönerek yaklaşıyor, sonra uzaklaşıyordu. Kumanda bankosunun önündeki koltuğa oturup yüzündeki teri sildi. Öyle ya da böyle yola çıkmıştı. Wood aracın nasıl çalıştığını kısaca anlatmıştı. Birkaç dakikalık öğrenmeden ve ayarların yapılmasından sonra metal kapı arkasından kapanmıştı.</p>

  <p>Hasten çevresine bakındı. Kürenin içi soğuktu; hava serin ve seyrekti. Bir süre hareket eden kadranları izledi, ama en sonunda soğuk onu rahatsız etmeye başladı. Malzeme dolabına gidip kapısını yana kaydırdı. Bir ceket, parka ve bir ışın tabancası. Silahı eline alıp inceledi. Aletler, her türlü alet ve araç gereç vardı. Silahı yerine bırakıyordu ki ayaklarının altındaki monoton pat pat sesi aniden kesildi. Korkunç bir an boyunca yüzüyor, amaçsızca sürükleniyordu, sonra bu his de kayboldu. Pencereden içeri güneş ışığı süzülüp arabanın zeminine yayıldı. Yapay ışıklan kapatıp dışarı bakmak için pencereye gitti. Wood kontrolü yüz yıl sonrasına ayarlamıştı, kendini hazırlayarak dışarı baktı. Bir çayırdaydı, çiçekler ve otlar göz alabildiğine uzanıyordu. Mavi gökyüzü ve gökyüzünde dolaşan bulutlar.</p>

  <p>Uzakta, bir ağacın gölgesinde birkaç hayvan otlu yordu. Kapıya gidip kilidi açtı, dışarı çıktı.</p>

  <p class="p22"><span class="t26">&nbsp;</span></p>

  <p>Yüzüne çarpan sıcak gün ışığıyla kendisini hemen daha iyi hissetti. Şimdi otlayan hayvanların inek olduğunu görebiliyordu. Uzun bir süre elleri belinde durdu. Vebanın nedeni bakteri olabilir miydi? Havayla mı taşınıyordu? Eğer <span class="t23">vebaysa</span> elbette. Uzanarak omuzlarındaki koruyucu başlığı yokladı. Onu çıkarmamak en iyisiydi.</p>

  <p>Geriye dönüp dolaptan silahı aldı. Sonra kürenin ağzına dönerek kapı kilidini kontrol etti ve yokluğu sırasında kapalı olacağından emin oldu. Hasten ancak ondan sonra çayıra, çimenlerin üzerine adım attı. Kapıyı kapatıp, çevresine baktı. En sonunda hızlı adımlarla küreden uzaklaşarak yarım mil uzaktaki yüksek bir tepeye yöneldi.</p>

  <p>Yürürken eğer yolunu bulamazsa onu metal küreye, zaman arabasına götürecek bilekliği inceledi. İneklere ulaşarak gölgesinde durdukları ağacın yanından geçti. Hayvanlar ayağa kalkarak ondan uzaklaştılar. Onu aniden ürperten bir şey fark etti. Memeleri ufak ve buruşuktu. Bunlar sürüye ait inekler değildi. Tepenin ucuna ulaştığında durup belinden dürbününü aldı. Arazi, bir şekli ya da düzeni olmayan kuru yeşil tarlalar halinde, kabaran dalgalar gibi miller boyunca uzanıyordu. Başka bir şey yok muydu? Dönerek ufku boydan boya taradı.</p>

  <p>Kaskatı kesilerek görüntüyü ayarladı. En sağda, görüntünün sınırında, bir kentin dik yapıları belli belirsiz yükseliyordu. Dürbününü indirdi, eğilip ağır botlarını bağladı. Sonra tepenin yamacından diğer tarafa inmeye başladı. Uzun bir yolu vardı, uzun adımlar atıyordu.</p>

  <p>Yürümeye başlayalı yarım saati geçmemişti ki kelebekleri gördü. Birkaç metre önünde aniden havalanarak gün ışığında dans edip kanat çırptılar.</p>

  <p>Dinlenmek için durup onları izledi. Rengârenktiler kırmızı, mavi, arada sırada yeşil ve sarılar. Ömründe gördüğü en büyük kelebeklerdi. Belki de bir hayvanat bahçesinden geliyorlardı. Kaçmış, insanoğlu ortadan kaybolduktan sonra doğada kendi kendilerine üremişlerdi. Kelebekler havada hiç durmadan yükseldi. Hasten&rsquo;ı fark etmeden kentin uzak kulelerine doğru kanat çırparak bir anda gözden kayboldular.</p>

  <p>Hasten tekrar yürümeye başladı. Böyle bir ortamda, çayırda kelebekler, otlar ve gölgede inekler, insanoğlunun sonunu düşünmek zordu. İnsan olmadan geriye ne kadar da sessiz ve harika bir dünya kalmıştı!</p>

  <p>Birden geriye kalan son bir kelebek, otların arasından çabucak havalanarak neredeyse yüzünün dibinde belirdi. Gayri ihtiyari kolunu kaldırıp onu uzaklaştırmaya çalıştı. Kelebek eline çarptı. Hasten gülmeye başladı...</p>

  <p>Acıyla midesi bulandı, yarı dizlerinin üzerine çökerek soluk almaya çalışıp öğürdü. Yüzüstü yuvarlandı, top gibi kıvrılıp yüzünü toprağa gömdü. Kolu sızlıyordu, acıdan iki büklüm olmuş, başı dönüyordu, gözlerini kapadı.</p>

  <p>Hasten döndüğünde kelebek yoktu, oyalanmadan gitmişti.</p>

  <p>Bir süre otların üzerinde yattı, sonra yavaşça oturup titrek bacaklarla ayağa kalktı. Gömleğini çıkarıp elini ve bileğini inceledi. Eti kararmış, sertleşmiş, çoktan şişmeye başlamıştı. Koluna ve sonra uzaktaki kente baktı. Kelebekler oraya gitmişti...</p>

  <p>Zaman aracına geri döndü.</p>

  <p>Hasten güneş kaybolup yerini akşam karanlığına bıraktıktan az sonra küreye ulaştı. Kapı dokunmasıyla kayarak açıldı ve içeri girdi. İlkyardım kutusundan aldığı merhemle eline ve koluna pansuman yapıp koltuğa oturdu, derin düşüncelere dalarak koluna baktı. Küçük bir sokmaydı, hatta kazara olmuştu. Kelebek onu fark etmemişti bile. Diyelim ki bütün sürü...</p>

  <p>Güneş tamamen batıp, dışarısı zifiri karanlığa gömülene kadar bekledi. Geceleri kelebekler ve arılar kaybolurdu, en azından onun bildiği kelebek ve anlar. Öyle ya da böyle, şansını denemek zorundaydı.</p>

  <p>Kolu hâlâ sızlıyor, ara vermeden zonkluyordu. Merhemin yararı olmamıştı, hâlâ başı dönüyordu, ağzında ateş tadı vardı. Dışarı çıkmadan önce malzeme dolabını açıp içindeki her şeyi dışarı çıkardı. Işın tabancasını incelediyse de bir kenara bıraktı. Bir saniye sonra aradığını bulmuştu. Bir pürmüz ve el feneri. Artık hazırdı, eğer buna hazır olmak denebilirse. Olabileceği kadar hazırdı işte.</p>

  <p>Fenerin ışığını önüne tutarak karanlığa çıktı. Hızlı yürüyordu. Karanlık ve ıssız bir geceydi, yukarda yalnızca birkaç yıldız parlıyordu, yeryüzüne ait tek ışık fenerinden geliyordu. Tepeye tırmanıp aşağı indi. İleride bir koru göründü, sonra düz bir ovadaydı, fenerinin ışığıyla el yordamıyla kente doğru ilerledi.</p>

  <p>Yorgun argın kente ulaştı. Uzun bir yol kat etmiş, soluğu tıkanmıştı. İleride devasa yapıların belirsiz hatları yükselerek karanlığa karışıyordu. Büyük bir kent olmadığı anlaşılıyordu, ama planı Hasten&rsquo;a yabancıydı, alıştığından daha dikey ve ince bir mimarisi vardı. Kapılardan içeri girdi. Sokaklarda, kaldırım taşları arasında otlar büyümüştü. Durup yere baktı, her yerde filizler ve yabani otlar vardı, binaların köşelerinde ise kemikler, küçük yığınlar halinde kemik ve toz. Fenerini ince uzun binaların kenarlarına tutarak yürümeye devam etti. Ayak sesleri boşlukta yankılanıyordu. Fenerin ışığı dışında hiçbir ışık yoktu. Binalar seyrekleşmeye başladı. Kısa bir süre sonra kendini çalılar ve sarmaşıkların sardığı büyük bir meydana girerken buldu. En uçta diğerlerinden daha büyük bir bina yükseliyordu. Issız ve boş alanda fenerini sağa sola çevirerek binaya yürüdü. Otların arasına gömülmüş basamaklardan beton bir meydana çıktı. Birdenbire durdu. Sağında yükselen bir bina dikkatini çekmişti. Kalp atışları hızlandı. Fenerinin ışığı kapının üzerinde bir kemere ustalıkla kazınmış sözcüğü aydınlattı.</p>

  <p class="p43"><span class="t37">Kütüphane</span></p>

  <p>İstediği şey buydu, kütüphane. Basamaklardan çıkıp karanlık girişe çıktı. Ayağının altındaki tahtalar ağırlığıyla büküldü. Girişe ulaştığında karşısında metal kollu ağır ahşap bir kapı buldu. Metal kollan tuttuğunda kapı ona doğru devrildi, yanından geçip basamaklardan aşağı karanlığa düştü. Çürük ve toz kokusuyla nefesi tıkandı.</p>

  <p>İçeri girdi. Başlığı örümcek ağlarına takılarak sessiz koridorlardan yürüdü. Rastgele bir oda seçip içeri girdi. Onu yine toz ve gri kemik parçalarından oluşan yığınlar bekliyordu. Duvarlar boyunca alçak masalar ve kitap rafları sıralanıyordu. Raflardan birine giderek kucağını bir avuç kitapla doldurdu. Kitaplar elinde toza dönüşüp parçalandı, kâğıt ve iplik parçaları üzerine yağdı. Kendi zamanından beri yalnızca yüz yıl mı geçmişti?</p>

  <p>Hasten masalardan birine oturup diğerlerine göre daha iyi durumda olan bir kitabı eline aldı. Sözcükler bilmediği bir dildeydi, suni olduğunu bildiği bir Roman dili. Sayfalan çevirdi. En sonunda rastgele birkaç kitap alıp kapıya gitti. Aniden kalbi yerinden çıkacakmış gibi oldu. Gazeteler.</p>

  <p>Kırılgan, çatırdayan yaprakları alıp ışığa tuttu. Elbette aynı dildeydiler. Siyah, kalın manşetler. Birkaç gazeteyi rulo yapmayı başarıp kitaplarının arasına kattı. Sonra geldiği yolu izleyip kapıdan dışarı koridora çıktı. Basamaklara çıktığında taze temiz hava yüzüne çarpıp burnunu sızlattı. Meydanın çevresinde yükselen loş bina siluetlerine baktı. Sonra dikkatle yolunu yoklayarak meydanı katetti. Kent kapılarına ulaştı, bir saniye sonra dışarıdaydı, düz ovadan zaman aracına geri dönüyordu.</p>

  <p>Uzunca bir süre, başı eğik ağır ağır yürüdü. En sonunda yorgunluktan durdu, sağa sola yalpalayarak derin soluklar aldı. Yükünü bırakıp çevresine bakındı. Çok uzakta ufkun kıyısında, uzun gri bir çizgi belirmişti, yürüdüğü sırada sessizce ortaya çıkmıştı. Şafak. Güneş yükseliyordu. Soğuk bir rüzgâr eserek çevresinde döndü. Gri ışıkta ağaçlarla tepeler katı, kesintisiz bir çizgi halinde biçimlenmeye başlıyordu. Kent&rsquo;e doğru döndü. Boş yapıların sütunları gökyüzünü deliyordu. Bir an için, sütunlara ve kulelere vuran günün ilk renklerini büyülenerek izledi. Sonra renkler soldu ve oradan oraya savrulan bir sis kentle arasına girdi. Birdenbire eğilip yükünü topladı. İçine soğuk bir korku girdi, yürümeye, elinden geldiği kadar acele etmeye çalıştı.</p>

  <p>Kentin içinden gökyüzüne siyah bir nokta fırlamış, havada asılı duruyordu.</p>

  <p>Bir süre sonra, uzun bir süre sonra Hasten arkasına baktı. Nokta hâlâ oradaydı, ama büyümüştü. Artık siyah da değildi, günün aydınlığında ışıldamaya, rengârenk parlamaya başlamıştı.</p>

  <p class="p22"><span class="t26">&nbsp;</span></p>

  <p>Adımlarını hızlandırdı, tepeye tırmanıp diğer taraftan aşağı indi. Bir an için kolundaki bilekliği açmak için durdu. Bileklik, yüksek bir ses çıkardı, kürenin yakınlarında bir yerlerdeydi. Kolunu salladığında çıtırtılar yükselip alçaldı. Sağa doğru, ellerindeki teri silerek yürümeye devam etti.</p>

  <p>Birkaç dakika sonra bir bayırın tepesinden aşağı baktığında otların arasında sessizce duran parlak metal küreyi gördü, geceden kalan soğuk çiy üzerinden damlıyordu. Zaman aracı... kayarak ve koşarak tepeden aşağı ona doğru atıldı.</p>

  <p>Kapıyı omuzlayarak açarken, ilk kelebek bulutu tepenin üzerinde göründü ve sessizce ona yaklaştı.</p>

  <p>Kapıyı kilitledi, kucağındaki yükü bırakıp kaslarını gevşetti. Elleri sızlıyor, yoğun bir acıyla yanıyordu. İlgilenmeye zamanı yoktu, pencereye koşup dışarı baktı. Kelebekler sürü halinde küreye doğru yaklaşıyordu, rengârenk parlayarak ok gibi uçuşuyor, dans ediyorlardı. Metale hatta pencereye bile konmaya başladılar. Aniden pencerenin önü, yumuşak, hamur gibi ışıldayan, kanatlan birbirini ezen bedenlerle kaplandı. Dinledi. Onları duyabiliyordu, dört bir yanından gelen boğuk, yankılı bir sesti. Kelebekler pencereyi kapatırken kürenin içi karanlığa gömüldü. Yapay ışıklan yaktı Hasten.</p>

  <p>Zaman geçti. Ne yapacağını bilemeden gazeteleri inceledi. Geriye mi dönmeliydi? Yoksa ilerlemeli miydi? Elli yıl sonrasına atlamak en iyisiydi. Kelebekler tehlikeliydi, ama belki de aradığı öldürücü faktör, asıl şey onlar değildi. Eline baktı. Derisi kararmış ve sertleşmişti. Hissiz bölge giderek genişliyordu. İçini hafif bir endişe kapladı, durumu iyiye değil kötüye gidiyordu.</p>

  <p class="p22"><span class="t26">&nbsp;</span></p>

  <p>Her yönden gelen kazıma sesi sinirlerini bozmaya başladı, içini huzursuz bir tedirginlik doldurdu. Kitapları bir kenara bırakıp ileri geri yürüdü. Böcekler, bu kadar büyükleri bile insan ırkını nasıl yok edebilirdi? Elbette insanlar bunlarla savaşabilirdi. Tozlar, zehirler, spreyler.</p>

  <p>Küçücük bir metal parçası, bir zerre süzülerek koluna kondu, eliyle onu silkti. İkinci bir zerre sonra küçücük parçacıklar. İrkilerek, başını aniden yukarı kaldırdı.</p>

  <p>Başının üzerinde yuvarlak bir boşluk açılıyordu. Onun sağında bir başka yuvarlak oluştu ve sonra bir üçüncüsü. Çevresinde, her yerde duvarlarda ve kürenin çatısında yuvarlaklar açılıyordu. Kumanda panosuna koşup güvenlik şalterini kapadı. Pano mırıldanarak canlandı. Gösterge panelini telaşla ayarladı. Şimdi metal parçaları düşüyor, yağmur gibi yağıyordu. Yuvarlaklardan aşındırıcı bir tür madde sızıyordu. Asit miydi? Bir tür doğal salgı. Büyük bir metal parçası düştüğünde döndü.</p>

  <p>Kelebekler küreye doluyor, kanat çırparak ona doğru geliyorlardı. Düşen metal parçası düzgünce kesilmiş bir yuvarlaktı. Fark edecek zamanı bile olmadan, pürmüzü kapıp çalıştırdı. Alevler havayı emip aktı. Kelebekler ona doğru gelirken kola bastı ve ağzını yukarı kaldırdı. Hava üzerine yağan alev alev parçacıklarla patlayarak içeriyi korkunç bir kokuyla doldurdu.</p>

  <p>Son şalterleri kapadı. Gösterge ışıkları yandı, altındaki zeminden patırtılar yükseldi. Ana kolu kaldırdı. Daha fazlası içeri girmek için, heyecanla birbirlerini sıkıştırıyordu. Bir başka metal yuvarlak aniden yere düşerek yeni bir sürüyü içeri saldı. Hasten korkuyla sindi, gerileyerek pürmüzü yukarı tutup alev fışkırttı. Kelebekler çoğalarak içeri girmeye devam etti.</p>

  <p>Sonra her şey ani bir sessizliğe gömüldü, o kadar aniydi ki hayretle gözlerini kırpıştırdı. Yerde ve duvarlarda kelebeklerden geriye kalmış kül bulutları ve metal parçaları dışında yalnızdı. Hasten titreyerek koltuğa oturdu, güvendeydi kendi zamanına geri dönüyordu ve öldürücü faktörü bulduğuna dair hiçbir şüphe, en ufak bir şüphe yoktu. Buradaydı, yerdeki kül yığınlarında, aracın gövdesine düzgünce açılmış yuvarlaklarda. Aşındırıcı salgı? Sertçe gülümsedi.</p>

  <p>Son gördüğü, büyüyen sürüye dair son gördüğü şey ona bilmek istediği şeyi söylemişti. Yuvarlaktan ilk geçen kelebekler dikkatle aletler tutuyordu, küçücük kesim aletleri. Metali keserek kendilerine yol açmışlardı, kendi aletlerini taşıyarak gelmişlerdi. Zaman aracının yolculuğunu tamamlamasını bekledi.</p>

  <p>Departman muhafızları onu tutup arabadan inmesine yardım ettiler. Sendeleyerek aşağı indi ve muhafızlara yaslandı. &ldquo;Sağ olun&rdquo; diye mırıldandı.</p>

  <p>Wood telaşla yanına geldi. &ldquo;Hasten iyi misin?&rdquo;</p>

  <p>Başını salladı. &ldquo;Evet. Elim dışında.&rdquo;</p>

  <p>&ldquo;Hemen içeri girelim.&rdquo; Kapıdan içeri büyük salona girdiler. &ldquo;Otur."</p>

  <p>Wood elini sabırsızlıkla salladığında bir asker koşarak bir sandalye getirdi. "Ona kahve getirin."</p>

  <p>Kahve geldiğinde Hasten oturarak onu yudumladı. En sonunda fincanı bir kenara iterek arkasına yaslandı.</p>

  <p>"Artık bize anlatabilecek misin?" diye sordu Wood.</p>

  <p>&ldquo;Evet."</p>

  <p class="p22"><span class="t26">&nbsp;</span></p>

  <p>&ldquo;İyi.&rdquo; Wood karşısına oturdu. Bir ses kayıt cihazı çalıştı ve bir kamera Hasten&rsquo;ı konuşurken çekmeye başladı. &ldquo;Anlat. Ne buldun?"</p>

  <p>Hasten konuşmasını bitirdiğinde oda sessizdi. Teknisyen ve muhafızların hiçbiri konuşmuyordu.</p>

  <p>Wood titreyerek ayağa kalktı. &ldquo;Tanrım onları öldüren zehirli bir yaşam formuydu demek. Buna benzer bir şey olduğunu düşünmüştüm. Ama kelebekler. Üstelik zeki kelebekler. Planlı saldırılar. Hızlı üreyip, hızlı uyum sağlıyor olmalılar.&rdquo;</p>

  <p>"Belki kitaplar ve gazeteler bize yardımcı olabilir.&rdquo;</p>

  <p>"Ama nereden geldiler? Varolan bir canlı türünün mutasyonu mu? Ya da başka bir gezegenden mi geliyorlar? Belki de onları uzay yolculuğu getirdi. Öğrenmemiz gerek."</p>

  <p>"Yalnızca insanlara saldırdılar" dedi Hasten. &ldquo;İneklere dokunmadılar. Sadece insanlar."</p>

  <p>&ldquo;Belki onları durdurabiliriz.&rdquo; Wood görüntülü telefonu açtı. &ldquo;Konsey'in acil durum oturumu yapmasını sağlayacağım. Onlara senin anlattıklarını ve tavsiyelerini aktarırız. Bir program başlatıp, gezegenin tamamında birlikler örgütleyeceğiz. Ne olduğunu bildiğimize göre bir şansımız var demektir. Sayende belki onları zamanında durdurabiliriz!"</p>

  <p>Santral ekranda belirdiğinde Wood, Konsey&rsquo;in alfabetik şifresini verdi. Hasten onu uyuşmuş bir halde izledi. En sonunda ayağa kalkıp odada dolaştı. Kolu amansızca zonkluyordu. Bir süre sonra dışarıya, boş alana çıktı. Bazı askerler merakla zaman aracını inceliyordu. Hasten zihni bomboş, duygusuzca onları izledi.</p>

  <p>&ldquo;Bu nedir efendim?&rdquo; diye sordu biri.</p>

  <p>&ldquo;Bu mu?&rdquo; Hasten kendine gelerek, yavaşça onlara yaklaştı. "Bir zaman aracı."</p>

  <p class="p22"><span class="t26">&nbsp;</span></p>

  <p>&ldquo;Hayır bunu kastediyorum.&rdquo; Asker gövdedeki bir şeye işaret etti. &ldquo;Bu efendim; araç yola çıktığında böyle bir şey yoktu."</p>

  <p>Hasten&rsquo;ın kalbi durdu. Yanlarından geçip yukarı baktı. İlk başta metal gövdeden, aşınmış metal yüzeyden başka bir şey görmedi. Sonra soğuk bir korku içini kapladı.</p>

  <p>Orada yüzeyde, küçük, kahverengi ve tüylü bir şey vardı. Uzanıp dokundu. Bir kese, katı, küçük bir kahverengi kese. Kuruydu, kuru ve boş. İçinde hiçbir şey yoktu, bir ucu açıktı.</p>

  <p>Yukarı baktı. Aracın gövdesi bir uçtan diğerine küçük kahverengi keselerle kaplıydı, bazıları doluydu, ama çoğu boştu.</p>

  <p>Kozalar.</p>

  <p>&nbsp;</p>
</body>
</html>
