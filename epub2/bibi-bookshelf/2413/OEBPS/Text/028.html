<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>YAPICI</title>
</head>

<body>
  <h1><a id="a56"></a>YAPICI</h1>

  <p>&ldquo;E. J. Elwood!&rdquo; dedi Liz endişeyle. &ldquo;Söylediklerimizi dinlemiyorsun. Bir lokma bile yemek yemedin. Senin neyin var allah aşkına? Bazen seni anlayamıyorum."</p>

  <p>Uzun bir süre karşılık gelmedi. Ernest Elwood başlarının üzerinden, pencerenin dışındaki yarı karanlığa onların işitmediği bir şeyi işitir gibi baktı. En sonunda içini çekti, bir şey söyleyecekmiş gibi iskemlesinde doğruldu, ama sonra dirseği kahve bardağına çarptı, konuşmak yerine bardağı tutmak için döndü, bardağın kenarından kahverengi kahve döküldü.</p>

  <p>"Affedersin'&rsquo; diye mırıldandı. "Ne diyordun?&rdquo;</p>

  <p>&ldquo;Yemeğini ye hayatım&rdquo; dedi karısı. Konuşurken iki küçük oğlanın yemek yemeyi bırakıp bırakmadığına baktı. &ldquo;Biliyor musun yemeği hazırlamak için epeyi zahmete giriyorum.&rdquo; Büyük oğulları Bob, yemeğe devam ederek domuz pastırması ve ciğeri dikkatle kesiyordu. Ama tahmin ettiği gibi E. J. yemeyi bırakır bırakmaz küçük Toddy de çatal bıçağını bırakmıştı, şimdi ise sessizce oturmuş tabağına bakıyordu.</p>

  <p>&ldquo;Gördün mü?&rdquo; dedi Liz. &ldquo;Çocuklara iyi örnek olmuyorsun. Yemeğini ye. Soğuyor. Soğuk ciğer yemek istemezsin değil mi? Ciğer soğuduğunda, domuz pastırmasının üzerindeki yağ katılaştığında çok kötü olur. Soğuk yağı hazmetmek dünyanın en zor şeyi. Özellikle de kuzu yağıysa. Kuzu yağını çoğu kişi yiyemiyormuş. Hayatım, lütfen ye."</p>

  <p class="p22"><span class="t26">&nbsp;</span></p>

  <p>Elwood başını salladı. Çatalını kaldırıp biraz bezelye ve patatesle doldurarak ağzına götürdü. Küçük Toddy babasının küçük bir kopyası gibi ciddi ve dikkatli bir tavırla aynını yaptı.</p>

  <p>&ldquo;Baksanıza&rdquo; dedi Bob. "Bugün okulda atom bombası tatbikatı yaptık. Sıraların altına girdik.&rdquo;</p>

  <p>"Öyle mi?&rdquo; dedi Liz.</p>

  <p>"Ama fen öğretmenimiz Bay Pearson, bize bomba atarlarsa bütün kentin yok olacağını söylüyor, yani sıranın altına girmenin bize ne faydası olacak anlamıyorum. Bilimdeki ilerlemeleri fark etmeleri gerek bence. Artık millerce alanı yakıp yıkacak ve her şeyi dümdüz edecek bombalar var.&rdquo;</p>

  <p>&ldquo;Çok biliyorsun ya&rdquo; diye mırıldandı Toddy.</p>

  <p>&ldquo;Ah kapa çeneni."</p>

  <p>"Çocuklar&rdquo; dedi Liz.</p>

  <p>"Doğru&rdquo; dedi Bob içtenlikle. &ldquo;Deniz Piyadesi İhtiyat Birliklerinde bir tanıdığım var, buğday tarlalarını yok edecek ve su kaynaklarını zehirleyecek yeni silahları olduğunu söylüyor. Bir tür kristal.&rdquo;</p>

  <p>&ldquo;Tanrım&rdquo; dedi Liz.</p>

  <p>&ldquo;Son savaşta böyle şeyler yoktu. Atomik ilerleme, neredeyse savaşın sonunda oldu ve büyük ölçekte kullanma fırsatı olmadı.&rdquo; Bob babasına döndü. "Baba, bu doğru mu? Eminim ordudayken, elinizde bütün atomik...&rdquo;</p>

  <p>Elwood çatalını fırlattı. Sandalyesini geriye itip ayağa kalktı. Liz elinde yarı kaldırdığı bardağıyla ona hayretle baktı. Bob cümlesini bitiremeden ağzı açık kalakaldı. Küçük Toddy hiçbir şey söylemedi.</p>

  <p>"Hayatım ne oldu?&rdquo; dedi Liz.</p>

  <p>"Sonra görüşürüz.&rdquo;</p>

  <p>Masadan uzaklaşıp odadan çıkan adamın arkasından hayretle bakakaldılar.</p>

  <p class="p22"><span class="t26">&nbsp;</span></p>

  <p>Mutfağa gittiğini, arka kapıyı açtığını işittiler. Bir saniye sonra arka kapı arkasından çarptı.</p>

  <p>"Arka bahçeye çıktı" dedi Bob. "Anne, babam hep böyle miydi? Neden bu kadar tuhaf davranıyor? Bu Filipinlerde yakalandığı bir savaş piskozu falan değil öyle değil mi? Birinci Dünya Savaşı'nda buna savaş bunalımı diyorlardı, ama artık bir tür savaş piskozu olduğunu biliyorlar. Öyle bir şey mi?&rdquo;</p>

  <p>&ldquo;Yemeğini ye&rdquo; dedi Liz yüzü öfkeden pençe pençe kızararak. Başını salladı. "Lanet olsun bu adama. Aklım hayalim almıyor...&rdquo;</p>

  <p>Oğlanlar yemeklerini yedi.</p>

  <p>Arka bahçe karanlıktı. Güneş batmıştı, hava serin ve berraktı, gece böcekleriyle dans eden doluydu. Bitişik bahçede Joe Hunt çalışıyor, kiraz ağacının altındaki yaprakları tırmıkla topluyordu. Elwood&rsquo;a başını salladı.</p>

  <p>Elwood patikadan aşağı yavaşça yürüyüp, bahçeyi geçti, garaja yöneldi. Elleri cebinde durdu. Garajın yanında beyaz devasa bir biçim göründü, akşam karanlığında soluk geniş bir silüet. Durup ona bakarken içinde bir sıcaklık parlamaya başladı. Garip bir sıcaklıktı bu, gurura benziyor, bir parça haz ve heyecanla karışıyordu. Tekneye bakmak onu her zaman heyecanlandırıyordu. İlk kez üzerinde çalışmaya başladığında bile aniden kalp atışlarının hızlandığını hissetmişti, elleri titremiş, yüzü terlemişti.</p>

  <p>Teknesi. Ona yaklaşarak sırıttı. Uzanıp masif bordasını yumrukladı. Ne kadar da güzel bir tekneydi, gayet de iyi ilerliyordu. Neredeyse bitmişti. Bu işe çok zaman harcamıştı, çok emek ve zaman. İşten izin aldığı öğleden sonralarını, Pazarlarını ve hatta işe gitmeden önce sabahın erken saatlerini.</p>

  <p class="p22"><span class="t26">&nbsp;</span></p>

  <p>En iyisi güneş üzerinde parlarken, hava ıtırlı ve tazeyken, her şey ıslak ve ışıl ışılken sabah erken saatlerdi. En çok bu zamanı seviyordu, onu rahatsız edip soru soracak kimse yoktu. Teknenin masif bordasını tekrar yumrukladı. Çok emek ve malzeme. Kereste ve çiviler, testereleme, çakma, eğme. Elbette Toddy ona yardım etmişti. Hiç kuşkusuz tek başına yapamazdı. Eğer Toddy tahtaya çizgileri çizmemiş olsa ve...</p>

  <p>&ldquo;Selam&rdquo; dedi Joe Hunt.</p>

  <p>Elwood irkilerek döndü. Joe çite dayanmış ona bakıyordu. &ldquo;Affedersin&rdquo; dedi Elwood. &ldquo;Ne dedin?&rdquo;</p>

  <p>&ldquo;Dalıp gitmiştin" dedi Hunt. Purosundan bir nefes aldı. &ldquo;Güzel bir gece.&rdquo;</p>

  <p>&ldquo;Evet.&rdquo;</p>

  <p>"Esaslı bir tekne, Elwood."</p>

  <p>&ldquo;Sağ ol" diye mırıldandı Elwood. Tekneden uzaklaşıp eve yöneldi. "İyi geceler Joe."</p>

  <p>&ldquo;O teknenin üzerinde ne zamandır çalışıyorsun?&rdquo; diye düşündü Hunt. &ldquo;Neredeyse bir yıl oldu değil mi? On iki ay kadar. Çok zaman ve emek harcadın. Seni ne zaman görsem buraya kereste taşıyorsun, durmadan kesip biçip, çakıyorsun.&rdquo;</p>

  <p>Elwood başını sallayıp, tekrar arka kapıya doğru ilerledi.</p>

  <p>&ldquo;Çocukları bile çalıştırıyorsun. En azından ufaklığı. Evet, iyi tekne." Hunt duraksadı.</p>

  <p>&ldquo;Büyüklüğüne bakılırsa epeyi uzağa gidecek olmalısın. Tam olarak nereye gidiyorum demiştin? Unuttum.&rdquo;</p>

  <p>Sessizlik oldu.</p>

  <p>&ldquo;Seni duyamıyorum, Elwood" dedi Hunt. &ldquo;Sesini yükselt. Bu kadar büyük bir tekneyle...&rdquo;</p>

  <p>&ldquo;Üzerime gelme.&rdquo;</p>

  <p class="p22"><span class="t26">&nbsp;</span></p>

  <p>&ldquo;Neyin var Elwood? Sadece biraz eğleniyordum, takılıyordum. Ama cidden bununla nereye gideceksin? Sahile sürükleyip denize mi bırakacaksın? Yelkenlisini yükleyip arabasının arkasına taktığı bir traylerle taşıyan bir tanıdığım var. Hemen hemen her hafta yat limanına gidiyor. Ama bu kadar büyük bir şeyi traylere de sığdıramazsın ki. Biliyor musun kilerinde büyük bir tekne yapan bir adamı duymuştum. Eh tekneyi yapmış ve sonra ne olmuş biliyor musun? Tekne o kadar büyükmüş ki kapıdan geçirmeye çalıştığında...&rdquo;</p>

  <p>Liz Elwood arka kapıya geldi, mutfak ışığını açıp kapıyı araladı. Kollarını kavuşturarak çimenlere çıktı.</p>

  <p>&ldquo;İyi akşamlar Bayan Elwood&rdquo; dedi Hunt, şapkasına dokunarak. &ldquo;Güzel bir gece.&rdquo;</p>

  <p>&ldquo;İyi akşamlar." Liz, E.J.&rsquo;ye döndü. &ldquo;Tanrı aşkına, içeri girecek misin?&rdquo; Sesi alçak ve sertti.</p>

  <p>&ldquo;Elbette." Elwood cansız bir tavırla kapıya uzandı. &ldquo;Geliyorum. İyi geceler Joe."</p>

  <p>&ldquo;İyi geceler&rdquo; dedi Hunt. İkisinin içeri girmesini izledi. Kapı kapandı, ışık söndü. Hunt başını salladı. &ldquo;Tuhaf adam&rdquo; diye mırıldandı. &ldquo;Gittikçe de tuhaflaşıyor. Başka bir dünyada yaşıyor adeta. O ve teknesi!&rdquo;</p>

  <p>İçeri girdi.</p>

  <p>&ldquo;Henüz on sekiz yaşındaydı&rdquo; dedi Jack Fredericks, "ama neyin ne olduğunu gayet iyi biliyordu."</p>

  <p>&ldquo;Güneyli kızlar öyledir&rdquo; dedi Charlie. &ldquo;Meyve gibiler, güzel ve yumuşak, olgun, hafif sulu meyvelerden.&rdquo;</p>

  <p>&ldquo;Hemingway&rsquo;de öyle bir pasaj var&rdquo; dedi Ann Pike. &ldquo;Nerede olduğunu hatırlamıyorum. Bir karşılaştırmasında...&rdquo;</p>

  <p class="p22"><span class="t26">&nbsp;</span></p>

  <p>&ldquo;Ama konuşmaları yok mu" dedi Charlie. "Bu güneyli kızların konuşma biçimlerine kim katlanır?&rdquo; "Nesi var konuşmalarının?&rdquo; diye sordu Jack sertçe. &ldquo;Farklı konuşuyorlar, ama alışıyorsun.&rdquo; "Neden düzgün konuşamıyorlar?&rdquo;</p>

  <p>&ldquo;Ne demek istiyorsun?"</p>

  <p>&ldquo;Siyahlar gibi konuşuyorlar."</p>

  <p>"Çünkü hepsi aynı bölgeden geliyor&rdquo; dedi Ann. &ldquo;Bu kız siyah mıydı yani?&rdquo; dedi Jack.</p>

  <p>&ldquo;Hayır, elbette değildi. Turtanı bitir.&rdquo; Charlie saatine baktı. "Neredeyse bir oldu. Büroya geri dönmeliyiz."</p>

  <p>&ldquo;Ben yemeyi bitirmedim&rdquo; dedi Jack. &ldquo;Bekleyin!&rdquo; &ldquo;Biliyor musunuz oturduğum yere bir sürü siyah taşınıyor&rdquo; dedi Ann. "Bir blok ötemdeki evdeki emlakçı tabelasında &lsquo;Her ırktan insanı bekleriz&rsquo; yazıyordu. Oracıkta kalp krizi geçirecektim."</p>

  <p>"Ne yaptın?"</p>

  <p>"Hiçbir şey. Ne yapabiliriz ki?&rdquo;</p>

  <p>"Biliyor musun, devlet için çalışıyorsan, yanına siyah ya da Çinli birini koyabilirler&rdquo; dedi Jack, "gık bile diyemezsin.&rdquo;</p>

  <p>"İstifa etmek dışında.&rdquo;</p>

  <p>&ldquo;Çalışma hakkına müdahale ediyor&rdquo; dedi Charlie. &ldquo;Nasıl bu şekilde çalışabilirsin ki? Söylesene.&rdquo;</p>

  <p>"Hükümette bir sürü solcu var&rdquo; dedi Jack. "Ondan böyle yapıyorlar, memuriyete hangi ırktan olduklarına bakmaksızın almaları. WPA Günlerinde, Harry Hopkins işin içindeyken.&rdquo;</p>

  <p>&ldquo;Harry Hopkins nerede doğdu biliyor musun?" dedi Ann. &ldquo;Rusya&rsquo;da.&rdquo;</p>

  <p>"O Sidney Hillman&rsquo;dı&rdquo; dedi Jack.</p>

  <p>"Hepsi bir&rdquo; dedi Charlie. &ldquo;Oraya geri göndermek lazım bunları."</p>

  <p class="p22"><span class="t26">&nbsp;</span></p>

  <p>Ann merakla Ernest Elwood'a baktı. Sessizce oturmuş, hiçbir şey söylemeden gazetesini okuyordu. Kafeterya hareketli ve gürültülüydü. Yemek yiyenler, konuşanlar, ileri geri bir yerlere gidip gelenler.</p>

  <p>&ldquo;E.J. iyi misin?&rdquo; dedi Ann.</p>

  <p>&ldquo;Evet.&rdquo;</p>

  <p>&ldquo;White Sox&rsquo;u okuyor&rdquo; dedi Charlie. &ldquo;Yüzünde o dikkatli ifade var. &ldquo;Hey baksana, geçen gece benim çocuklan maça götürdüm de..."</p>

  <p>&ldquo;Hadi&rdquo; dedi Jack ayağa kalkarak. &ldquo;Geri dönmeliyiz.&rdquo;</p>

  <p>Hepsi ayaklandı. Elwood sessizce gazetesini katlayıp cebine koydu.</p>

  <p>&ldquo;Baksana fazla konuşmuyorsun&rdquo; dedi Charlie koridorda yürürlerken. Elwood başını kaldırdı.</p>

  <p>&ldquo;Affedersin.&rdquo;</p>

  <p>&ldquo;Sana bir şey sormayı düşünüyordum. Cumartesi günü oyun oynamaya gelir misin? Bizimle çok uzun zamandır oynamıyorsun."</p>

  <p>&ldquo;Ona sorma" dedi Jack, kasada yemeğin parasını öderken. "Hep deuces wild, baseball, spit in the ocean gibi garip kağıt oyunları oynamak istiyor...&rdquo;</p>

  <p>&ldquo;Bana düz poker uyar&rdquo; dedi Charlie. &ldquo;Haydi Elwood. Ne kadar kalabalık olursa o kadar iyi. Birkaç bira içeceğiz, geyik yapacağız, karımızdan uzak olacağız ha?&rdquo; Sırıttı.</p>

  <p>&ldquo;Bir gün şöyle güzel bir bekârlığa veda partisi yapacağız&rdquo; dedi Jack, para üstünü cebine koyarken. Elwood&rsquo;a göz kırptı. "Anlarsınız ya? Bir iki kız getireceğiz, küçük bir gösteri..." Eliyle tarif etti.</p>

  <p>Elwood ondan uzaklaştı. &ldquo;Belki, düşüneyim." Öğle yemeğinin parasını ödedi. Sonra dışarı aydınlık kaldırıma çıktı. Diğerleri hâlâ içerde Ann&rsquo;in tuvaletten gelmesini bekliyordu.</p>

  <p>Elwood birden dönüp hızlı adımlarla kaldırımdan aşağı yürüyerek kafeteryadan uzaklaştı. Çabucak köşeyi döndüğünde kendini Cedar Sokağı&rsquo;nda televizyon satan bir mağazanın önünde buldu. Öğle yemeğine çıkan müşteri ve tezgâhtarlar gülerek konuşarak yanından geçti, bölük pörçük duyduğu konuşmalar çevresinde denizin dalgalan gibi yükselip alçaldı. Yağmurdan kaçan biri gibi, elleri cebinde televizyoncunun kapısında durdu.</p>

  <p>Nesi vardı? Belki de bir doktora gitmeliydi. Sesler, insanlar, her şey onu rahatsız ediyordu Her yer gürültülü, hareketliydi. Geceleri yeterince uyumuyordu. Belki yedikleri yüzündendi. Bahçede çok fazla çalışıyordu. Geceleri yatağa girdiğinde bitkin düşmüş oluyordu. Elwood alnını ovuşturdu. İnsanlar, sesler, konuşmalar çevresinden akıyordu, sokaklarda, dükkânlarda dolaşan insanların sonu yoktu.</p>

  <p>Televizyon mağazasının vitrininde bir televizyon titreşerek parladı ve görüntülerin neşeyle oradan oraya atladığı sessiz bir program geldi ekrana. Tayt giymiş bir kadın akrobatik bir gösteri yapıyordu, önce bacaklarını ayırdı, sonra yanlamasına taklalar attı, elleri üzerinde döndü. Bir süre bacakları yukarda sallanırken elleri üzerinde yürüyüp seyircisine gülümsedi. Sonra kayboldu, yerini köpekli bir adama bıraktı.</p>

  <p>Elwood saatine baktı. Bire beş vardı. İşyerine geri dönmek için beş dakikası kalmıştı. Kaldırıma dönüp köşeden baktı. Ann, Charlie ve Jack ortalarda yoktu. Yürüyüp gitmişlerdi. Elwood elleri cebinde yavaş yavaş yürüyerek dükkanların önünden geçti. Bir an, &lsquo;her şey bir lira&rsquo;cı önünde durdu ve sahte mücevher tezgâhlarının önünde birbirini itip kakan, mücevherlere dokunan, ellerine alıp inceleyen boş boş dolanan kadınları izledi. Bir eczanenin camındaki, ayak mantarını tedavi eden, çatlak ve su toplamış iki ayak parmağı arasına serpilen bir tür pudranın ilanına baktı. Caddenin karşısına geçti.</p>

  <p>Diğer tarafta kadın giysileri, etekler, bluzler ve yün süveterlerin olduğu bir vitrine bakmak için durdu. Renkli bir fotoğrafta şık giyimli bir genç kız zarif sutyenini göstermek için bluzünü çıkarıyordu. Elwood orayı geride bıraktı. Bir sonraki vitrinde bavullar ve çantalar vardı.</p>

  <p>Bavul. Durup kaşlarını çattı. Aklından bir şey geçmişti, başı boş belirsiz yakalamayacağı kadar bulanık bir düşünce. Aniden içinde derin bir aciliyet duygusu hissetti. Saatine baktı. Biri on geçiyordu. Geç kalmıştı. Hızlı adımlarla köşeye gidip ışığın değişmesini sabırsızlıkla bekledi. Birkaç kadınla erkek yanından geçip otobüsü yakalamak için yol kenarına indi. Elwood otobüsü izledi. Otobüs durdu, kapılarını açtı. İnsanlar içine doluştu. Elwood aniden onlara katılıp otobüsün basamaklarını tırmandı. Cebinde bozukluk ararken kapılar arkasından kapandı.</p>

  <p>Bir saniye sonra kucağında bir çocuk taşıyan iri yarı yaşlı bir kadının yanına oturmuştu. Elwood otobüs caddenin aşağısına ilerleyip yerleşim bölgesine yönelirken ellerini kavuşturarak sessizce oturdu, ileriye bakarak bekledi.</p>

  <p>Eve ulaştığında kimse yoktu. Ev karanlık ve serindi. Yatak odasına gidip dolaptan eski giysilerini çıkardı. Liz araba yolunda, eli kolu market alışverişiyle dolu bir halde belirdiğinde arka bahçeye çıkmak üzereydi.</p>

  <p>&ldquo;E.J.!&rdquo; dedi. &ldquo;Ne oldu? Neden evdesin?&rdquo;</p>

  <p>"Bilmiyorum. Biraz izin aldım. Önemli değil."</p>

  <p>Liz paketlerini çitin üzerine bıraktı. "Tanrı aşkına" dedi sinirlenerek. "Beni korkuttun.&rdquo; Dikkatle adama baktı. "İzin aldın.&rdquo;</p>

  <p>&ldquo;Evet.&rdquo;</p>

  <p>&ldquo;Bu yıl ne kadar oldu? Bir yılda toplam ne kadar izin aldın?&rdquo;</p>

  <p>&ldquo;Bilmiyorum.&rdquo;</p>

  <p>&ldquo;Bilmiyorsun. Eh, hiç iznin kaldı mı peki?&rdquo;</p>

  <p>&ldquo;Ne için iznim kaldı mı?"</p>

  <p>Liz ona baktı. Sonra paketlerini alıp eve girdi, arka kapı arkasından çarptı. Elwood kaşlarını çattı. Ne olmuştu? Garaja gidip kereste ve aletlerini dışarı teknenin yanına taşıdı.</p>

  <p>Tekneye baktı. Kare biçiminde ve büyüktü, kocaman büyük bir tahta kasaya benziyordu. Tanrım, ama sağlamdı. Çok sayıda kiriş yerleştirmişti. Büyük pencereli, çatısı ziftle kaplanmış kapalı bir kabin vardı. Etkileyici bir tekneydi.</p>

  <p>Çalışmaya başladı. En sonunda Liz evden çıktı. Bahçeyi sessizce geçti, bu nedenle onu büyük birkaç çivi almak için çıkana kadar fark etmedi.</p>

  <p>&ldquo;Ee?&rdquo; dedi Liz.</p>

  <p>Elwood bir an durdu. "Ne oldu?&rdquo;</p>

  <p>Liz kollarını kavuşturdu.</p>

  <p>Elwood sabrını yitirdi. &ldquo;Ne oldu? Neden bana bakıyorsun?&rdquo;</p>

  <p>&ldquo;Gerçekten yine izin mi aldın? İnanamıyorum. Eve gerçekten onu...o şeyi yapmak için geldin.&rdquo; Elwood sırtını çevirdi.</p>

  <p>&ldquo;Bekle." Ona yetişti. &ldquo;Bana sırtını çevirip gitme.</p>

  <p>Dur."</p>

  <p>&ldquo;Sessiz ol. Bağırma.&rdquo;</p>

  <p>&ldquo;Bağırmıyorum. Seninle konuşmak istiyorum. Sana bir şey sormak istiyorum. Sorabilir miyim?</p>

  <p><span class="t29">&nbsp;</span></p>

  <p>Sana bir şey sorabilir miyim? Benimle konuşmanın bir sakıncası yok ya?&rdquo;</p>

  <p>Elwood başını salladı.</p>

  <p>&ldquo;Neden?" Liz&rsquo;in sesi alçak ve keskindi. &ldquo;Neden? Nedenini söyleyebilir misin? Neden?"</p>

  <p>&ldquo;Neden ne?&rdquo;</p>

  <p>"O. O... o şey. Öğlen vakti neden bahçedesin? Bütün bir yıl böyleydi. Dün gece masada otururken birden kalkıp gittin. Neden? Tüm bunlar ne için?"</p>

  <p>&ldquo;Neredeyse bitti&rdquo; diye mırıldandı Elwood. "Bir iki ufak iş kaldı ve sonra...&rdquo;</p>

  <p>"Sonra ne?&rdquo; Liz yanından dolaşıp önüne geçti. &ldquo;Ve sonra ne? Onunla ne yapacaksın? Satacak mısın? Denize mi açılacaksın? Bütün komşular sana gülüyor. Sokaktaki herkes...&rdquo; Sesi aniden çatladı."... seni ve bu şeyi biliyor. Okuldaki çocuklar Bob ve Toddy&rsquo;le alay ediyor. Onlara babalarının... babalarının...&rdquo;</p>

  <p>"Deli olduğunu mu söylüyorlar?&rdquo;</p>

  <p>"Lütfen E.J. bana bunun ne için olduğunu söyle. Bunu yapacak mısın? Belki anlayabilirim. Bana hiç söylemedin. Faydası olmaz mıydı? Bunu bile yapamaz mısın?&rdquo;</p>

  <p>&ldquo;Yapamam&rdquo; dedi Elwood.</p>

  <p>&ldquo;Yapamaz mısın! Neden?&rdquo;</p>

  <p>&ldquo;Çünkü bilmiyorum" dedi Elwood. &ldquo;Ne için olduğunu bilmiyorum. Belki bir nedeni yok.&rdquo;</p>

  <p>&ldquo;Ama bir nedeni yoksa neden onu yapmaya çalışıyorsun?&rdquo;</p>

  <p>&ldquo;Bilmiyorum. Onu yapmayı seviyorum. Yontma gibi bir şey belki.&rdquo; Sabırsızca ellerini salladı. &ldquo;Her zaman bir atölyem vardı. Çocukken maket uçaklar yapardım. Aletlerim var. Hep vardı.&rdquo;</p>

  <p>"Ama neden öğle vakti eve geliyorsun?&rdquo;</p>

  <p>"Huzursuz oluyorum.&rdquo;</p>

  <p class="p22"><span class="t26">&nbsp;</span></p>

  <p>&ldquo;Neden?&rdquo;</p>

  <p>"Ben... insanların konuştuğunu duyuyorum, beni tedirgin ediyor. Onlardan uzaklaşmak istiyorum. Onlarda, her şeyde bir gariplik var. Hal ve tavırları. Belki klostrofobim vardır.&rdquo;</p>

  <p>&ldquo;Doktor Evans&rsquo;ı arayıp randevu alayım mı?&rdquo; "Hayır hayır. İyiyim. Lütfen Liz önümden çekil de çalışayım. Bitirmek istiyorum.&rdquo;</p>

  <p>"Ne için olduğunu bile bilmiyorsun.&rdquo; Başını salladı. &ldquo;Yani bunca zamandır nedenini bilmeden üzerinde çalışıyorsun. Geceleri dışarı çıkıp kavga eden bir tür hayvan, arka çitteki kedi gibi. İşini ve bizi bırakıp bunu...&rdquo;</p>

  <p>&ldquo;Yolumdan çekil."</p>

  <p>&ldquo;Beni dinle. O çekici bırak ve içeri gel. Takım elbiseni giyip işe geri dönüyorsun. Beni duyuyor musun? Eğer geri dönmezsen, seni bir daha eve almayacağım. İstersen çekicinle kapıyı kırabilirsin. Ama eğer o tekneyi unutup işine geri dönmezsen, o kapı bundan böyle senin için kilitli olacak.&rdquo;</p>

  <p>Sessizlik oldu.</p>

  <p>&ldquo;Yolumdan çekil&rdquo; dedi Elwood. "Bitirmem gerek." Liz ona bakakaldı. &ldquo;Devam mı ediyorsun?" Adam onu itip yanından geçti. "Devam mı edeceksin? Sende yanlış bir şey var. Zihninde bir terslik. Sen..."</p>

  <p>"Sus&rdquo; dedi Elwood, kadının başının üzerinden bir noktaya bakarak. Liz döndü.</p>

  <p>Toddy kolunun altında tuttuğu beslenme çantasıyla sessizce araba yolunda duruyordu. Küçük yüzü ciddi ve üzüntülüydü. Onlara hiçbir şey söylemedi. "Tod!&rdquo; dedi Liz. &ldquo;Bu kadar geç mi oldu?"</p>

  <p>Toddy çimenlikte babasının yanına geldi. "Selam oğlum" dedi Elwood. "Okul nasıldı?"</p>

  <p>&ldquo;İyi."</p>

  <p>&ldquo;Ben eve giriyorum&rdquo; dedi Liz. &ldquo;Söylediklerimde ciddiydim E.J. ciddi olduğumu unutma.&rdquo;</p>

  <p>Patikadan yukarı yürüdü. Arka kapı arkasından çarptı.</p>

  <p>Elwood içini çekti. Teknenin yan tarafına dayalı merdivene oturup çekicini bıraktı. Bir sigara yakıp sessizce içti. Toddy konuşmadan bekledi.</p>

  <p>"Eee evlat?" dedi Elwood en sonunda. &ldquo;Ne diyorsun?&rdquo;</p>

  <p>&ldquo;Ne yapılmasını istiyorsun Baba?"</p>

  <p>&ldquo;Yapılmasını mı?" Elwood gülümsedi. &ldquo;Eh fazla bir şey kalmadı. Birkaç ufak tefek iş. Yakında bitireceğiz. Güverteye çakmadığımız tahta var mı diye bakabilirsin.&rdquo; Çenesini ovuşturdu. &ldquo;Neredeyse bitti. Uzun zamandır çalışıyoruz. İstersen boya yapabilirsin. Kabini boyamak istiyorum. Kırmızı olsun diye düşündüm. Kırmızı nasıl olur?"</p>

  <p>&ldquo;Yeşil?"</p>

  <p>&ldquo;Yeşil? Tamam. Garajda yeşil veranda boyası olacaktı. Boyayı karıştırmaya başlamak ister misin?"</p>

  <p>&ldquo;Elbette" dedi Toddy. Garaja yöneldi.</p>

  <p>Elwood onun arkasından baktı. "Toddy...&rdquo;</p>

  <p>Oğlan döndü. &ldquo;Evet?"</p>

  <p>&ldquo;Toddy bekle.&rdquo; Elwood yavaşça oğlanın yanına gitti. &ldquo;Sana bir şey sormak istiyorum.&rdquo;</p>

  <p>"Ne oldu Baba?"</p>

  <p>&ldquo;Sen... bana yardım etmeyi sakıncalı bulmuyorsun değil mi? Tekneyi yapmak için çalışmayı?&rdquo;</p>

  <p>Toddy hüzünlü bir ifadeyle babasına baktı. Hiçbir şey söylemedi. Uzun bir süre ikisi öylece birbirine baktı.</p>

  <p>&ldquo;Pekâlâ!&rdquo; dedi Elwood aniden. "Koş ve boyayı hazırla.&rdquo;</p>

  <p>Bob ortaokuldan iki çocukla salına salına araba yolundan geliyordu. "Selam Baba&rdquo; diye seslendi sırıtarak. &ldquo;Nasıl gidiyor?"</p>

  <p>&ldquo;İyi&rdquo; dedi Elwood.</p>

  <p>&ldquo;Bakın&rdquo; dedi Bob arkadaşlarına tekneyi işaret ederek. &ldquo;Görüyor musunuz? Ne olduğunu biliyor musunuz?"</p>

  <p>&ldquo;O da ne?&rdquo; dedi biri.</p>

  <p>Bob mutfak kapısını açtı. &ldquo;Atom enerjisiyle çalışan bir denizaltı." Sırıttı, diğer iki çocuk da sırıttı. &ldquo;Uranyum-235 yüklü. Babam ta Rusya&rsquo;ya kadar gidecek onunla. Oraya vardığında Moskova diye bir yer kalmayacak."</p>

  <p>Oğlanlar içeri girdi, kapı arkalarından çarptı.</p>

  <p>Elwood ayağa kalkarak tekneye baktı. Bitişik bahçede Bayan Hunt temizlik yapmayı bir an bırakarak ona ve üzerinde yükselen büyük kare gövdeye baktı.</p>

  <p>&ldquo;Gerçekten atom enerjisiyle mi çalışıyor Bay Elwood?&rdquo; dedi.</p>

  <p>&ldquo;Hayır?&rdquo;</p>

  <p>"O halde neyle çalışıyor? Yelken görmüyorum. Ne tür bir motoru var? Buharlı mı?&rdquo;</p>

  <p>Elwood dudağını ısırdı. Tuhaftı ama işin bu kısmını hiç düşünmemişti. İçinde motor yoktu, hiçbir şey. Yelken ya da kazan yoktu. Ona makine koymamıştı, türbin ya da yakıt da. Hiçbir şey. Ahşap bir gövdeydi, kocaman bir kutu, hepsi bu. Toddy&rsquo;le birlikte üzerinde çalıştığı onca zamandır onu nasıl hareket ettireceğini hiç düşünmemişti.</p>

  <p>Birden bir umutsuzluğa kapıldı. Motor ya da başka bir şey yoktu. Yalnızca bir tekneydi, tahta, zift ve çivilerden oluşan muazzam bir kütle. Hiçbir zaman bir yere gitmeyecek, asla ama asla bahçeden çıkamayacaktı. Liz haklıydı: En ufak bir kavrayış ve öngürüsü olmadan geceleri bahçeye çıkan, karanlıkta kavga edip öldüren bir tür hayvan kadar kör ve acınasıydı.</p>

  <p>Tekneyi ne için yapmıştı? Bilmiyordu. Nereye gidiyordu? Onu da bilmiyordu. Onu neyle hareket ettirecekti? Bahçeden nasıl çıkaracaktı? Bütün bunlar, anlamadan, bir gece yaratığı gibi nedenini bilmeden inşa etmek ne içindi?</p>

  <p>Toddy bunca zaman onunla birlikte çalışmıştı. O neden çalışmıştı? Biliyor muydu? Çocuk teknenin ne için olduğunu, ne amaçla yaptıklarını biliyor muydu? Toddy hiç nedenini sormamıştı, çünkü babasının bildiğine güveniyordu.</p>

  <p>Ama bilmiyordu. O da baba da bilmiyordu ve yakında yapılmış, bitmiş, hazır olacaktı. Ya sonra ne olacaktı? Yakında Toddy boya fırçasını bırakacak, son boya kutusunun kapağını kapatacak, çivileri, tahta parçalarını toplayıp kaldıracak, testereyi çekici tekrar garaja asacaktı. Sonra hiçbir zaman sormadığı, ama en sonunda gelecek olan soruyu soracaktı.</p>

  <p>Ona cevap veremeyecekti.</p>

  <p>Elwood durup tekneye, inşa ettikleri büyük gövdeye bakıp anlamaya çalıştı. Neden çalışmıştı? Bütün bunlar ne içindi? Ne zaman bitecekti? Hiç bilebilecek miydi? Uzun bir süre orada öylece durup yukarı baktı.</p>

  <p>Ancak ilk iri kara yağmur damlaları etrafına düşmeye başladığında anladı.</p>

  <p>&nbsp;</p>
</body>
</html>
