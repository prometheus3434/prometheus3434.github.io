<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <link href="../Styles/style.css" rel="stylesheet" type="text/css" />

  <title>BAHÇEDE</title>
</head>

<body>
  <h1><a id="a60"></a>BAHÇEDE</h1>

  <p>&ldquo;Orada&rdquo; dedi Robert Nye. &ldquo;Aslına bakarsan hep ordaydı. Hava kötüyken bile. Yağmurda bile.&rdquo;</p>

  <p>"Anlıyorum&rdquo; dedi dostu Lindquist, başını sallayarak. İkisi arka kapıyı itip verandaya çıktı. Hava sıcak ve temizdi. Konuşmayı bırakıp derin bir soluk aldılar.</p>

  <p>Lindquist çevresine bakındı. "Ne güzel bahçe. Gerçekten bir bahçe değil mi?&rdquo; Başını salladı. &ldquo;Şimdi onu anlayabiliyorum. Şuna bak!&rdquo;</p>

  <p>&ldquo;Benimle gel&rdquo; dedi Nye, basamaklardan aşağı patikaya inerek. &ldquo;Muhtemelen ağacın diğer tarafında oturuyor. Eskiden kullanılan türden yuvarlak bir oturma yeri var. Muhtemelen Sir Francis&rsquo;le birlikte oturuyor.&rdquo;</p>

  <p>&ldquo;Sir Francis mi? O da kim?&rdquo; Lindquist arkasından aceleyle yürüyerek onunla geldi.</p>

  <p>&ldquo;Sir Francis evcil ördeği. Büyük beyaz bir ördek.&rdquo; Patikanın aşağısından köşeyi döndüler, büyük ahşap çerçevelerini dolduran leylak çalılarını geride bıraktılar. Çiçek açmış laleler sıra sıra iki yanda uzanıyordu. Bir gül kafesi küçük bir seranın bir tarafını kaplıyordu. Lindquist keyifle çevresine baktı. Güller, leylaklar, göz alabildiğine çalılar ve çiçekler. Morsalkımlardan oluşan bir perde. Büyük bir söğüt ağacı.</p>

  <p>Ve ağacın dibinde oturmuş, yanında çimenlerin üzerinde duran beyaz ördeğe bakan Peggy.</p>

  <p>Lindquist, Bayan Nye&rsquo;in güzelliği karşısında büyülenerek bir an donakaldı. Peggy Nye, yumuşak kahverengi saçları, sıcak gözleri olan ufak tefek bir kadındı. Gözleri nazik, hoşgörülü bir hüzünle doluydu. Boğazına kadar düğmeleri iliklenmiş mavi bir ceket ve döpiyes giymişti, ayağında sandaletler, saçlarında çiçekler, güller vardı.</p>

  <p>"Hayatım&rdquo; dedi Nye ona, "bak kim geldi. Tom Lindquist&rsquo;i hatırlıyorsun, değil mi?&rdquo;</p>

  <p>Peggy çabucak başını kaldırdı. &ldquo;Tommy Lindqu ist!&rdquo; diye bağırdı. "Nasılsın? Seni görmek ne güzel.&rdquo; &ldquo;Sağ ol." Lindquist sevinçle bir parça kıpırdandı. &ldquo;Nasılsın, Peg? Bir arkadaş edinmişsin bakıyorum.&rdquo; &ldquo;Arkadaş?"</p>

  <p>"Sir Francis. Adı bu değil mi?&rdquo;</p>

  <p>Peggy güldü. &ldquo;Ah, Sir Francis.&rdquo; Uzanıp ördeğin tüylerini okşadı. Sir Francis otların üzerinde örümcek aramaya devam etti. "Evet, iyi bir dost. Oturmaz miydin? Ne kadar kalacaksın?"</p>

  <p>&ldquo;Çok kalmayacak&rdquo; dedi kocası. "Bir iş için arabayla New York&rsquo;a gidiyor.&rdquo;</p>

  <p>&ldquo;Doğru" dedi Lindquist. &ldquo;Baksana, harika bir bahçen var. Hatırlıyorum da bir sürü kuşun ve çiçeğin olduğu güzel bir bahçe isterdin hep.&rdquo;</p>

  <p>&ldquo;Çok güzel" dedi Peggy. "Biz hep buradayız.&rdquo; &ldquo;Biz?"</p>

  <p>&ldquo;Sir Francis&rsquo;le ben."</p>

  <p>&ldquo;Birlikte epeyi zaman geçiriyorlar&rdquo; dedi Robert Nye. &ldquo;Sigara?&rdquo; paketi Lindquist&rsquo;e ikram etti. &ldquo;Hayır mı?&rdquo; Nye kendine bir tane yaktı. &ldquo;Şahsen, ördeklerde matah bir şey göremiyorum, ama doğa ve çiçeklere zaten hiç düşkün olmadım.&rdquo;</p>

  <p>&ldquo;Robert içeride oturup makaleleri üzerinde çalışıyor&rdquo; dedi Peggy. &ldquo;Otur, Tommy.&rdquo; Ördeği alıp kucağına oturttu. "Yanımıza otur.&rdquo;</p>

  <p>&ldquo;Ah, hayır&rdquo; dedi Lindquist. "Burası iyi.&rdquo;</p>

  <p class="p22"><span class="t26">&nbsp;</span></p>

  <p>Peggy&rsquo;ye çiçeklere, otlara ve sessiz ördeğe bakarken sessizleşti. Ağacın arkasındaki mor beyaz zambak sıraları arasında hafif bir esinti dolaştı. Kimse konuşmuyordu. Bahçe çok serin, çok sessizdi. Lindquist içini çekti.</p>

  <p>&ldquo;Ne oldu?&rdquo; dedi Peggy.</p>

  <p>&ldquo;Biliyor musunuz aklıma bir şiir geldi.&rdquo; Lindquist alnını ovuşturdu.</p>

  <p>&ldquo;Sanırım Yeats yazmıştı.&rdquo;</p>

  <p>&ldquo;Evet bahçe böyledir işte&rdquo; dedi Peggy. &ldquo;Aynı şiir gibi."</p>

  <p>Lindquist düşündü. "Buldum!&rdquo; dedi gülerek. &ldquo;Elbette, sen ve Sir Francis. Burada oturmanız. &lsquo;Leda ve Kuğu.&rdquo;&rsquo;</p>

  <p>Peggy kaşlarını çattı. &ldquo;Ben..."</p>

  <p>&ldquo;Kuğu Zeus&rsquo;tu" dedi Lindquist. "Zeus, Leda banyo yaparken ona yaklaşabilmek için kuğu şekline girdi. Sonra ah şey, onunla kuğu biçimindeyken sevişti. Bu birleşmeden Truvalı Helen dünyaya geldi, Zeus ve Leda&rsquo;nın kızı. Nasıldı bakayım... Ani bir darbe: Sarsılmış kızın üzerinde çırpan geniş kanatlar...&rdquo;</p>

  <p>Durdu. Peggy yüzü kıpkırmızı ona bakıyordu. Aniden ayağa fırlayıp ördeği uzağa itti. Öfkeyle titriyordu.</p>

  <p>&ldquo;Ne oldu?&rdquo; dedi Robert. &ldquo;Neyin var?&rdquo;</p>

  <p>&ldquo;Bu ne cüret!&rdquo; dedi Peggy, Lindquist&rsquo;e. Dönüp hızlı adımlarla oradan uzaklaştı.</p>

  <p>Robert kadının arkasından koşup kolunu yakaladı. &ldquo;Ne oldu? Neyin var? Sadece bir şiir!"</p>

  <p>Kadın kolunu çekti. &ldquo;Bırak beni.&rdquo;</p>

  <p>Kadını daha önce hiç bu kadar kızgın görmemişti. Yüzü bembeyaz ve sertti, gözleri iki taşa dönüşmüştü. &ldquo;Ama Peg...&rdquo;</p>

  <p>Kadın başını kaldırdı. &ldquo;Robert&rdquo; dedi, "Bir bebeğim olacak.&rdquo;</p>

  <p>"Ne!&rdquo;</p>

  <p>Başını salladı. "Sana bu gece söyleyecektim. Biliyor.&rdquo; Dudakları kıvrıldı. &ldquo;O biliyor. Bu yüzden öyle dedi. Robert, gitmesini söyle! Lütfen onu gönder!&rdquo;</p>

  <p>Nye robot gibi başını salladı. "Elbette, Peg. Elbette. Ama - doğru mu? Gerçekten doğru mu? Gerçekten? Bir bebeğin mi olacak?&rdquo; Kollarını kadına doladı. "Ama bu harika! Hayatım, bu muhteşem. Hayatımda hiç bu kadar muhteşem bir şey duymadım. Vay canına! Tanrı aşkına. Bu duyduğum en müthiş şey.&rdquo;</p>

  <p>Kolunu beline dolayıp onu tekrar oturma yerine götürdü. Birden ayağı yumuşak bir şeye takıldı, sıçrayıp kudurmuş gibi tıslayan bir şeye. Sir Francis yarı uçarak, gagası öfkeyle açılıp kapanarak paytak paytak uzaklaştı.</p>

  <p>&ldquo;Tom!" diye bağırdı Robert. &ldquo;Bunu dinle. Söyleyeceklerimi dinle. Ona söyleyebilir miyim Peg? Sakıncası var mı?&rdquo;</p>

  <p>Sir Francis arkasından hiddetle tısladı, ama o heyecan içinde kimse onu fark etmedi, hem de hiç.</p>

  <p>Bir oğlandı, adını Stephen koydular. Robert Nye derin düşünceler içinde hastaneden eve arabayı sürdü. Gerçekten bir oğlan çocuğu sahibi olmak, düşüncelerini bahçedeki o güne, Tom Lindquist&rsquo;in uğradığı o öğle sonrasına döndürmüştü. Uğrayıp Peg&rsquo;i o kadar kızdıran Yeats dizelerini söylediği güne. Ondan sonra Sir Francis&rsquo;le aralarına soğuk bir düşmanlık havası girmiş, Sir Francis&rsquo;e bir daha asla aynı gözle bakamamıştı.</p>

  <p>Robert arabayı evin önünde park edip taş basamaklardan yukarı çıktı. Aslında o ve Sir Francis hiç geçinememişti, onu köyden getirdikleri ilk günden beri. En başından beri Peg&rsquo;in fikriydi. Çiftlik evinin yanındaki tabelayı o görmüş...</p>

  <p>Robert veranda basamaklarında duraksadı. Zavallı Lindquist&rsquo;e ne kadar da kızmıştı. Elbette, o dizeleri alıntılaması patavatsızlıktı, yine de. Kaşlarını çatarak durumu tarttı. Her şey çok aptalcaydı! Peg&rsquo;le üç yıldır evliydi. Kadının onu sevdiğine, ona sadık olduğuna şüphe yoktu. Doğru fazla ortak yönleri yoktu. Peg bahçede oturmayı, okumayı, düşünmeyi ya da kuşları beslemeyi seviyordu.</p>

  <p>Ya da Sir Francis&rsquo;le oynamayı.</p>

  <p>Robert evin diğer tarafından dolaşıp arkaya, bahçeye çıktı. Peg onu seviyordu elbette! Onu seviyordu ve ona sadıktı. Böyle bir şeyi aklından geçireceğini düşünmesi bile... Sir Francis&rsquo;in aslında...</p>

  <p>Durdu. Sir Francis bahçenin en ucunda, topraktan bir solucan çıkarıyordu. Robert ona bakarken ördek solucanı yutup otların arasında böcek, örümcek aramaya devam etti.</p>

  <p>Ördek birden dikkat kesilerek durdu.</p>

  <p>Robert bahçenin ucuna doğru yürüdü. Peg hastaneden döndüğünde küçük Stephen&rsquo;la meşgul olacaktı. Bu en iyi zamandı kesinlikle. Başını kaşıyacak vakti olmayacaktı. Sir Francis&rsquo;i unuturdu.</p>

  <p>Bebek ve diğer şeylerle birlikte...</p>

  <p>&ldquo;Buraya gel&rdquo; dedi Robert. Ördeği kucakladı. &ldquo;Bu bahçeden yiyip yiyeceğin son solucan bu.&rdquo;</p>

  <p>Sir Francis ciyak ciyak bağırdı, kaçmak için çırpınıp deli gibi gagaladı. Robert onu içeri taşıdı. Gardıroptan bir bavul alarak ördeği içine koydu. Bavulun kilidini kapayıp yüzünü kuruladı. Şimdi ne yapacaktı? Çiftliğe mi gidecekti? Köy yarım saat uzaktaydı yalnızca. Ama orayı tekrar bulabilecek miydi?</p>

  <p class="p22"><span class="t26">&nbsp;</span></p>

  <p>Deneyebilirdi. Bavulu arabaya taşıyıp arka koltuğa bıraktı. Yol boyunca Sir Francis avaz avaz vakladı, başta öfkeyle, sonrasındaysa (otoyolda ilerledikçe) giderek artan bir umutsuzluk ve ızdırapla.</p>

  <p>Robert hiç sesini çıkarmadı.</p>

  <p>Peggy, Sir Francis&rsquo;in dönmemek üzere gittiğini anladıktan sonra fazla bir şey söylemedi. Yokluğunu kabul etmiş gibiydi birkaç hafta boyunca alışılmadık derecede sessizdi, ama yavaş yavaş neşesi yerine geldi, küçük Stephen&rsquo;la gülüp oynadı, onu güneşe çıkarıp kucağında oturttu, çocuğun yumuşak saçlarını okşadı.</p>

  <p>&ldquo;Tıpkı kuş tüyü gibi&rdquo; dedi Peggy bir keresinde. Robert biraz üzülerek başını salladı. Öyle miydi? Ona daha çok mısır püskülünü anımsatıyordu, ama sesini çıkarmadı.</p>

  <p>Stephen büyüdü, sağlıklı, mutlu bir bebekti, güneşte ısınıyor, sessiz bahçede söğüt ağacının altında geçirdiği saatlerin ardından sevgi dolu, şefkatli kucaklarda tutuluyordu. Birkaç yıl sonra büyüyüp tatlı bir çocuk olmuştu. Bazen bahçede bazen de üst kattaki odasında diğer çocuklardan uzak, genellikle kendi kendine oyun oynayan iri siyah gözlü bir çocuktu.</p>

  <p>Stephen çiçekleri çok seviyordu. Bahçıvan çiçek ekerken Stephen onun yanından ayrılmadan bir avuç tohumun toprağa ekilmesini ya da yosun tutmuş zavallı küçük bitki parçacıklarının sıcak toprağa dikkatle yerleştirilmesini büyük bir ciddiyetle izliyordu.</p>

  <p>Çok konuşan bir çocuk değildi. Bazen Robert işini bırakır, ellerini cebine koyup bir sigara yakarak oturma odasının penceresinden çalılar ve otlar arasında oynayan sessiz çocuğu izlerdi. Beş yaşına geldiğinde Stephen, Peggy&rsquo;nin ona getirdiği büyük düz kitaplardaki hikâyeleri takip etmeye başlamıştı. İkisi bahçede oturup resimlere bakarak hikâyeleri okudu.</p>

  <p>Robert keyifsiz ve suskun, onları pencereden izledi. Dışlanmış, terk edilmişti. Dışarda bırakılmaktan nasıl da nefret ederdi! Uzun süre bir erkek çocuk istemiş...</p>

  <p>Birden içi tekrar şüphelerle doldu. Bir kez daha Sir Francis&rsquo;i ve Tom&rsquo;un söylediklerini düşünürken buldu kendini. Aklına gelen düşünceyi öfkeyle uzaklaştırdı. Ama çocuk ona hiç benzemiyordu! Ona ulaşabilmenin bir yolu yok muydu?</p>

  <p>Robert düşündü durdu.</p>

  <p>Sıcak bir sonbahar sabahı Robert dışarı çıkıp arka verandada durdu, havayı soluyup çevresine bakındı. Peggy alışveriş ve saçını yaptırmak için dışarı çıkmıştı. Uzun süre eve dönmezdi,</p>

  <p>Stephen doğum gününde ona aldıkları alçak masada tek başına oturmuş, pastel boyalarıyla resimleri boyuyordu. İşine dalmış, küçük yüzü dikkatle çizgilenmişti. Robert ıslak çimenlerin üzerinden yavaşça ona doğru yürüdü.</p>

  <p>Stephen pastel boyasını bırakıp başını kaldırdı. Çekingen bir biçimde dostça gülümseyerek kendisine yaklaşan adamı izledi. Robert masaya yaklaşıp durdu, bir parça tereddüt ederek bir parça da huzursuzca gülümsedi.</p>

  <p>"Ne var?&rdquo; dedi Stephen.</p>

  <p>&ldquo;Sana katılmamın sakıncası var mı?&rdquo;</p>

  <p>"Yok.&rdquo;</p>

  <p>Robert çenesini ovuşturdu. &ldquo;Söylesene ne yapıyorsun?&rdquo; diye sordu en sonunda.</p>

  <p>&ldquo;Ne mi yapıyorum?&rdquo;</p>

  <p>"Boyalarla.&rdquo;</p>

  <p class="p22"><span class="t26">&nbsp;</span></p>

  <p>&ldquo;Resim yapıyorum.&rdquo; Stephen resmini kaldırdı. Limona benzeyen büyük sarı bir şekil görünüyordu. Stephen ve Robert resmi birlikte inceledi.</p>

  <p>&ldquo;Nedir bu?" dedi Robert. &ldquo;Natürmort mu?&rdquo;</p>

  <p>&ldquo;Bu güneş." Stephen resmini masaya koyup boyamaya devam etti. Robert oğlanı izledi.</p>

  <p>Ne kadar da becerikliydi! Şimdi de yeşil bir şey çiziyordu. Muhtemelen ağaçlar. Belki de bir gün büyük bir ressam olurdu. Grant Wood ya da Norman Rockwell gibi. Robert gururlandı.</p>

  <p>&ldquo;Güzel görünüyor&rdquo; dedi.</p>

  <p>&ldquo;Teşekkür ederim."</p>

  <p>"Büyüyünce ressam olmak mı istiyorsun? Eskiden ben de çizerdim. Okul gazetesi için karikatür yapıyordum. Okul derneğinin amblemini de ben yapmıştım.&rdquo;</p>

  <p>Sessizlik oldu. Stephen yeteneğini ondan mı almıştı? Oğlanı izleyerek yüzünü inceledi.</p>

  <p>Ona pek benzemiyordu, hatta hiç benzemiyordu. Yine zihni kuşkuyla doldu. Gerçekten olabilir miydi?.. Ama Peg asla...</p>

  <p>"Robert?" dedi oğlan aniden.</p>

  <p>&ldquo;Efendim?&rdquo;</p>

  <p>&ldquo;Sir Francis kimdi?&rdquo;</p>

  <p>Robert bocaladı. &ldquo;Ne? Ne demek istiyorsun! Neden soruyordun?&rdquo;</p>

  <p>&ldquo;Sadece merak ettim.&rdquo;</p>

  <p>&ldquo;Onun hakkında ne biliyorsun? Bu adı nereden duydun?&rdquo;</p>

  <p>Stephen bir süre çizmeye devam etti. &ldquo;Bilmiyorum. Galiba annem söyledi. Kim o?&rdquo;</p>

  <p>&ldquo;O öldü&rdquo; dedi Robert. "Uzun zaman önce, annen sana ondan mı bahsetti?&rdquo;</p>

  <p>"Belki de sendin" dedi Stephen. &ldquo;Biri onu söyledi ama.&rdquo;</p>

  <p class="p22"><span class="t26">&nbsp;</span></p>

  <p>&ldquo;Ben değildim!"</p>

  <p>&ldquo;O zaman&rdquo; dedi Stephen dalgın dalgın, &ldquo;belki de onu rüyamda gördüm. Belki de rüyama girip benimle konuştu. Tamam, öyle oldu. Onu rüyamda gördüm."</p>

  <p>"Nasıl biriydi?" dedi Robert gergin ve mutsuz bir biçimde dudaklarını yalayarak.</p>

  <p>"Bunun gibi" dedi Stephen. Güneş resmini yukarı kaldırdı.</p>

  <p>"Ne demek istiyorsun? Sarı mıydı?"</p>

  <p>&ldquo;Hayır beyazdı. Öğlen güneşi gibi. Gökyüzünde korkunç büyük beyaz bir şekil.&rdquo;</p>

  <p>&ldquo;Gökyüzünde mi?&rdquo;</p>

  <p>&ldquo;Gökyüzünde uçuyordu. Öğlen güneşi gibi. Işıl ışıl. Rüyamda yani.&rdquo;</p>

  <p>Robert&rsquo;in yüzü acı ve kararsızlık arası bir duyguyla buruştu. Peggy çocuğa onu anlatmış mıydı? Onun idealleştirilmiş bir portresini mi çizmişti? Ördek Tanrı. Alevler içinde yeryüzüne inen gök yüzündeki Büyük Ördek. Belki de <span class="t23">gerçekten</span> öyleydi. Belki de oğlanın babası Robert değildi. Belki de... Kaldıramayacağı kadar fazlaydı.</p>

  <p>&ldquo;Şey, seni daha fazla rahatsız etmeyeyim.&rdquo; dedi Robert. Eve doğru döndü.</p>

  <p>&ldquo;Robert?&rdquo; dedi Stephen.</p>

  <p>&ldquo;Evet?" Telaşla döndü.</p>

  <p>"Robert, ne yapacaksın?&rdquo;</p>

  <p>Robert duraksadı. &ldquo;Ne demek istiyorsun, Stephen?&rdquo;</p>

  <p>Çocuk başını kaldırdı. Küçük yüzü sakin ve ifadesizdi.</p>

  <p>"Eve mi gidiyorsun?&rdquo;</p>

  <p>"Evet. Neden?"</p>

  <p>&ldquo;Robert, birkaç dakika içinde gizli bir şey yapacağım. Kimse bilmiyor. Annem bile." Stephen duraksadı, belli etmeden adamın yüzünü inceleyerek. &ldquo;Benimle... benimle birlikte yapmak ister miydin?&rdquo; &ldquo;Neymiş o?"</p>

  <p>"Burada bahçede bir parti vereceğim. Gizli bir parti. Yalnızca kendim için.&rdquo;</p>

  <p>"Gelmemi mi istiyorsun?&rdquo;</p>

  <p>Oğlan başını salladı.</p>

  <p>Robert&rsquo;ın içi dizginlenemediği bir mutlulukla doldu. &ldquo;Partine gelmemi mi istiyorsun? Gizli bir parti mi? Kimseye söylemem. Annene bile! Elbette gelirim." Ellerini ovuşturarak içini dolduran ferahlıkla gülümsedi. &ldquo;Memnuniyetle gelirim. Bir şeyler getirmemi ister misin? Kurabiye? Kek? Süt? Ne getirmemi istiyorsun?&rdquo;</p>

  <p>&ldquo;Hayır.&rdquo; Stephen başını salladı. &ldquo;İçeri girip elini yıka da partiyi hazırlayayım.&rdquo;</p>

  <p>Pastel boyaları kutusuna koyarak ayağa kalktı. "Ama kimseye söylemeyeceksin.&rdquo;</p>

  <p>"Kimseye söylemeyeceğim&rdquo; dedi Robert. "Gidip elimi yıkayayım. Sağ ol Stephen. Çok teşekkürler. Hemen geliyorum.&rdquo;</p>

  <p>Kalbi mutlulukla çarparak eve koşturdu. Belki de oğlan her şeye rağmen ondandı!</p>

  <p>Gizli bir parti, özel, gizli bir parti. Üstelik Peg&rsquo;in bile bundan haberi yoktu. Onun oğluydu elbette! Buna hiç şüphe yoktu. Bundan böyle Peg evden ayrıldığı zaman Stephen&rsquo;la vakit geçirecekti. Ona hikâyeler anlatacaktı. Savaş sırasında Güney Afrika&rsquo;da yaşadıklarını. Bu Stephen&rsquo;ın ilgisini çekecekti. Bir keresinde Feldmareşal Montgomery&rsquo;yi görüşünü. Aldığı Alman tabancasını. Fotoğraflarını.</p>

  <p>Robert eve girdi. Peg onun çocuğa hikâye anlatmasına asla izin vermezdi. Ama anlatacaktı vallahi!</p>

  <p>Lavaboya gidip ellerini yıkadı. Sırıttı. Onun çocuğuydu düpedüz.</p>

  <p>Bir gürültü koptu. Peg eli kolu poşetle dolu mutfağa girdi.</p>

  <p>İçini çekerek poşetleri masaya bıraktı. "Merhaba Robert&rdquo; dedi. &ldquo;Ne yapıyorsun?&rdquo;</p>

  <p>Yüreği üzüntüyle burkuldu. &ldquo;Geldin mi?&rdquo; diye mırıldandı. &ldquo;Ne çabuk? Saçını yaptıracağını sanıyordum.&rdquo;</p>

  <p>Peggy gülümsedi, yeşil elbisesi, şapkası ve yüksek topuklu ayakkabıları içinde ufak tefek ve güzeldi. &ldquo;Geri dönmeliyim. Önce market malzemelerini eve bırakayım dedim.&rdquo;</p>

  <p>"Tekrar çıkacaksın yani?&rdquo;</p>

  <p>Başını salladı. &ldquo;Neden? Heyecanlı görünüyorsun. Bir şey mi oldu? Ne var?"</p>

  <p>"Bir şey yok&rdquo; dedi Robert. Ellerini kuruladı. "Hiçbir şey yok." Ahmakça sırıttı.</p>

  <p>&ldquo;Sonra görüşürüz&rdquo; dedi Peggy. Oturma odasına döndü. &ldquo;Ben yokken sana iyi eğlenceler. Stephen'ı bahçede uzun süre bırakma.&rdquo;</p>

  <p>"Hayır hayır, bırakmam.&rdquo; Robert bekledi, ön kapı kapanana kadar dinledi.</p>

  <p>Sonra telaşla tekrar verandaya çıkıp basamaklardan bahçeye indi. Çiçeklerin arasından hızla yürüdü.</p>

  <p>Stephen küçük alçak masayı temizlemişti. Pastel boyalar ve kâğıdın yerine masada birer tabağa konmuş iki kâse duruyordu.</p>

  <p>Onun için bir iskemle getirilmişti. Stephen adamın çimenleri geçip masaya yaklaşmasını izledi.</p>

  <p>&ldquo;Nerede kaldın?&rdquo; dedi Stephen sabırsızca. "Başladım bile." Gözleri ışıldayarak, açgözlülükle yiyordu. "Bekleyemedim.&rdquo;</p>

  <p class="p22"><span class="t26">&nbsp;</span></p>

  <p>&ldquo;Önemli değil&rdquo; dedi Robert. "Beni beklemediğine sevindim.&rdquo; Hevesle masada yerini aldı.</p>

  <p>"Güzel mi? Ne yiyorsun? Çok lezzetli bir şey mi?&rdquo;</p>

  <p>Stephen ağzı dolu başını salladı. Elleriyle kâseden aldıklarını çabucak ağzına doldurarak yemeye devam etti.</p>

  <p>Robert sırıtarak tabağına baktı.</p>

  <p>Yüzündeki sırıtma kayboldu. Mide bulantısıyla birlikte kalbini derin bir ızdırap doldurdu. Ağzını açtı, ama ses çıkaramadı. Sandalyesini iterek ayağa kalktı.</p>

  <p>"Sanırım istemiyorum&rdquo; diye mırıldandı. Sırtını çevirdi. "Galiba içeri gireceğim.&rdquo;</p>

  <p>&ldquo;Neden?&rdquo; dedi Stephen şaşkınlıkla bir an durarak.</p>

  <p>&ldquo;Solucanlar ve örümceklerden hiçbir zaman hoşlanmadım&rdquo; dedi Robert. Yavaşça eve doğru yürüdü.</p>

  <p>&nbsp;</p>
</body>
</html>
