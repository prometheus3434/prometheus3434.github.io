<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="calibre1"><a id="bookmark0"></a><span class="calibre3">Herkes Kendi Gemisinde</span></p>
<p class="calibre1">O gece babamı son kez gördüğümü bilseydim, herhalde daha farklı davranırdım. En azından şimdi böyle düşünüyorum. Bunu düşünmek çok saçma biliyorum, hem de bunca zaman geçtikten sonra. Ama yıllar geçtikçe o gecenin, zihnimde her seferinde daha canlı bir şekilde canlanmasına engel olamıyorum.</p>
<p class="calibre1">Gecenin bir saati kardeşimle birlikte film izlediğimiz odaya gelmişti. Babam. Atleti ve donu vardı üstünde; yaz geceleri böyle dolaşırdı evde. Nasıl da sinirime dokunurdu. Kafasını kapıdan yavaşça uzatarak ne izlediğimizi sormuştu. Gülümsediğini hissedebiliyordum. Benle konuşmaya çalışırken hep gülümserdi. Bir yakınlık ümidi taşırdı gülümsemesi. Ona asla bağışlamadığım o yakınlığın ümidini.</p>
<p class="calibre1">Duymazlıktan geldim.</p>
<p class="calibre1">Hâlâ dikiliyordu kapıda. Film ilgisini çekmiş gibiydi ve sanırım geciken yanıtımı bekliyordu. Ya da bizimle birlikte izleyebilmek için davet anlamına gelecek ufacık bir davranış aranıyordu, bir kabulleniş belirtisi. Bunu hissettiğimden geciktiriyordum yanıtımı. Domuzluğumdan. Her şeyi bildiğimi sandığımdan. Yanımdan hızla uzaklaşsın istiyor, varlığından rahatsız oluyordum. Babam olması yeterliydi böyle hissetmem için. O zaman öyle duyuyordum.</p>
<p class="calibre1">Gitmeye niyeti yoktu. Benim de onunla film izlemeye.</p>
<p class="calibre1">Sıkılarak, yarım ağız, <span class="calibre4">"Gemide"</span> dedim.</p>
<p class="calibre1">Anlamadı. “Neymiş?" dedi.</p>
<p class="calibre1">Kardeşim hiç oralı olmuyordu. Filme !y!ce kaptırmıştı kendini. Bu durumda yanıtlama zorunluluğu bana düşüyordu.</p>
<p class="calibre1"><span class="calibre4">"Gemide"</span> diye tekrarladım, “Filmin adı işte..."</p>
<p class="calibre1">Sertçe, biraz küçümseyerek, 'Sen ne anlarsın' der gibi. Onun benimle ilgili, bana dokunan hiçbir şeyi anlamadığını düşünüyordum. Gençliğimin verdiği hasarlı kesinlikle, neredeyse emindim bundan.</p>
<p class="calibre1">Kapıdan uzattığı kafasını yana eğmiş, televizyona bakmaya devam ediyordu. İçimden 'Git artık' diyordum, 'Beni rahat bırak'. Hep böyle hissederdim yanında. Gitsin isterdim. Olmadı ben gideyim. Biri gitsin işte. Beni ne kadar sevdiğini bildiğim halde. Düşünmezdim pek bunu. İşime gelmezdi. Ondandı belki, hep mesafeli, hep kaçak halim.</p>
<p class="calibre1">Birkaç saniye daha durdu orada. Baktı ümit yok, hiçbir şey söylemeden, her zaman televizyon izlediği öteki odaya gitti. Aynı anda müthiş bir rahatlama hissettim. Özgürdüm işte yine. Hem filmin içine ederdi, yanımızda otursaydı. Abuk sabuk sorular sorardı, anlamak için. Komik birkaç şey söylemeye çalışırdı belki de. Yakınlık kurabilmek, dokunabilmek için. Bir kez daha, izin vermemiştim buna. O denli haklı görüyordum ki kendimi, o gece ölmemiş olsaydı, bir daha asla hatırlamazdım bu reddedişi. Diğer yüzlercesinin yanına ekleniverirdi hemen ve hayat benim için, bugün olduğundan çok daha kolay biçimde devam ederdi.</p>
<p class="calibre1">Oysa şimdi, babamın o koridorda yürürken neler düşündüğünü ya da hissettiğini kurarken buluyorum kendimi. Sık sık.</p>
<p class="calibre1">Atletiyle ve donuyla, beni her zaman huzursuz etmiş varlığıyla ilerlerken görüyorum onu, o uzun koridorda, sessizce.</p>
<p class="calibre1">Reddedilmenin, alıştığı, o kekremsi tadını peşinden sürükleyerek.</p>
<p class="calibre1">Özenle sakındığım o yakınlığın gölgesini taşıyarak, omzundaki düşüklükte. Yüzündeki kırıklıkta.</p>
<p class="calibre1">Kırılmadan ama, kırıldıysa da hiç belli etmeden.</p>
<p class="calibre1">Ve o gece öleceğini bilmeden.</p>
<p class="calibre1">İzleyemeden o filmi.</p>
<p class="calibre1"><span class="calibre4">"Gemide."</span></p>
<p class="calibre1">Benim gemimden çok uzakta, kendi, yalnız gemisinde.</p>
</body>
</html>
