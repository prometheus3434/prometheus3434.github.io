<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="calibre1"><a id="bookmark0"></a><span class="calibre3">Saklı</span></p>
<p class="calibre1">“İşe gidiyordum ben. Vallahi bakmadım, ne bakacağım ona. 'Evliyim ben abi,' dedim. Saçma geldi dedikten sonra, ama ne deseydim. Birden üstüme yürüdü minibüste. Yakası açılmadık küfürler. Aklımda bin tane düşünce. Belki gözüm dalmıştır birkaç saniye ondan yana doğru, ne bileyim. Farkında bile değilim. Benim ufak kız ateşliydi birkaç gündür, canım ondan sıkkındı. Bir yandan 'işe geç mi kalacağım acaba' sıkıntısı. Üstüme yürüyünce âniden öyle, şaşırdım, ne dediğini anlamadım. 'Bana mı diyorsunuz?' dedim. 'Siz' dedim adama şaşkınlıktan bir de, öyle zebellâ gibi üstüme yürür görünce. 'Öldürürüm lan seni!' diye var gücüyle bağırdı. Herkesin içinde. Çocuklar da vardı minibüste. Ben gene üstüme alınmadım. Baktım üstüme yürüyor, 'Ne bakıyorsun lan' diye. Utançtan yerin dibine geçtim. Minibüstekiler de şaşırdı. 'Evliyim ben abi' deyiverdim ben de. Sesim de titredi, ne yapacağımı şaşırdım. 'İbne, oyarım senin o gözlerini' dedi. Bir yandan sıkışık minibüste yanıma gelmeye çalışıyordu. Yanımdakilerin yüzüne baktım çaresizce. Sesim eridi, çıkmadı boğazımdan. 'Evliyim ben abi' dedim, ben bile zor duydum sesimi."</p>
<p class="calibre1">Uyandım. Çok çişim vardı, gidip işedim. Elimi yüzümü yıkadım. Saçlarımın boyası gelmiş, 'akşama boyarım' dedim.</p>
<p class="calibre1">Dün gene çok kaçırmışım rakıyı. Dolabı açtım, tamtakır. Benim karıyı kaçırmasaydım keşke. Gene bulup buluşturuyordu, dolapta yiyecek en azından zeytin, peynir bulunuyordu. Kaldım şimdi sap gibi. Ama erkekliğime laf söyletir miyim ben. Öldürmediğime dua etsin. Şöyle kadın gibi kadın olsaydı, kendine baksaydı biraz paçoz karı, rahat bırakır mıydım ben onu! Üstünden inmezdim o zaman. Hem benim kalan biraları da gizli gizli içiyordu biliyorum. Bira göbeği yapmıştı köpoğlu. Bira göbekli kadın da çekilir mi yahu! Sonra 'sen beni sevmiyorsun, hiç yanıma yanaşmıyorsun' türü bir sürü tın vırı. En iyisini Mesut yaptı: evlenmedi hâlâ. Yaşını da göstermiyor nasıl oluyorsa. Birazdan onunla buluşacağım, bacanağının sabahçı kahvesinde bana uygun iş varmış. Delikanlı çocuktur Mesut, bir yamuğunu görmedim. Delikanlılıktan öte köy var mı bu dünyada be!</p>
<p class="calibre1">“Ayol o çocuk ne bakacak o adama. Evli barklıymış kendi söyledi. Ama o ayı dinlemedi. Kimse de sesini çıkarmıyor. Bir ben 'Aaa,' deyivermişim adam çocuğun üstüne yürüyünce, küfürleri sıralaya sıralaya. Çocuk da ne efendi görseniz, tertemiz yüzlü, yakışıklı. Yüzük parmağını tutup göstererek “Evliyim ben abi" diyor. Öbürü çocuğu affedersin şorolo yerine koyuyor. Neymiş çocuk buna bakmışmış. Yok yahu, ne bakması. Öyle olsa bile, o pırlanta gibi çocuk sana mı bakacak sanki! Anlamadım ben bu işten bir şey. Kimse de korkudan ağzını açamadı anacım. Vallahi öldürecekti çocuğu. Bir yandan da minibüsü durdurmaya çalışıyor, onu da alıp aşağı inecekmiş, artık orada Allah ne verdiyse. Tuttum alamasın diye çocuğu kolundan, bırakmıyorum. 'Yardım edin' diyorum diğerlerine. Kimseden tık yok. Gücüm yetmedi, sonunda kattı çocuğu önüne. Ben böyle şey görmedim hayatımda. Öyle herkesin içinde. Zavallıcık şaşırdı kaldı, ne yapsın, ne desin bilemedi. Dondu kaldı."</p>
<p class="calibre1">Minibüs gelmiyor. Benim acelem var ya, gelmez şerefsiz. Mesut'a ayıp olacak geç kalırsam. En çok ona üzülürüm. Sözümün eriyimdir ben, orada o saatte olacağım dersem olurum. Erkek adam sözünde durur, ötesi yok. Bu pantolon da sıkmaya başladı. Karıya diyorum ama benim göbek de aldı başını gidiyor. Ama olacak tabii, erkeğin göbeklisi makbulmüş. Mesut filinta gibi ama, yakışıklı da kerata. İçmiyor tabii benim kadar. Ben de biraz azaltsam iyi olacak. Saçı boyamakla olmuyor sadece. Neyse şu iş olursa dikkat edeyim kendime. Ölmedin oğlum daha çok iş var sende. Nihayet geliyor minibüs. Tıkış tıkış gene, ne olacaktı ki bu saatte! Zar zor biniyorum. Biner binmez diğer omuzların arasından görünen bir kafa dikkatimi çekiyor. Minibüsten dışarı bakıyor sakin sakin. Mesut'tan daha yakışıklı sanki. Bu tarafa bir baksa anlayacağım. Sabah tıraş olmuş, temiz yüzlü bir oğlan. Kaç yaşındadır ki bu? Çeviriyor başını benden yana. Ona baktığımı görüyor sanırım. Suçlar gibi bakıyor bana. Deliriyorum birden, ne demek istiyor bu herif? Bana ne demek istiyor!</p>
<p class="calibre1">“Önce oluruna bıraktım, baktım kavga durulmuyor durdurdum minibüsü artık. Ne halleri varsa dışarıda görsünler. Karışmam bana ne, ben işime bakarım. Diğer müşteriler rahatsız oldular sonra. Ekmek teknem bu benim. Hem bakmış olmasa adam neden kızsın, herkesin içinde olay çıkarsın. Aklından zoru mu var? Baktıysa da çeksin böyle cezasını. Namus bu şakaya gelir mi? Toplumun ahlâkını bozuyorlar, bu kırıkları aramızdan temizlemezsek halimiz ne olur sonra. Minibüste-kilerin huzuru biraz kaçtı belki, ama ben helal olsun dedim adama, kamu hizmeti yapıyor bir bakıma."</p>
<p class="calibre1">İyice benzettim şerefsizi. Evliymiş de, iki çocuğu varmış da, bilmem ne... Ne bakıyorsun bana o zaman, deyyus! Biz çok gördük böyle evliyiz deyip gizliden iş atanları, umumi tuvaletlerde birbirinin üstüne çıkanları. Paçama sarıldı, nasıl yalvarıyor, iki gözü iki çeşme. Erkek adam ağlar mı be, onun adına ben utandım. Bir tekme daha salladım, bıraktım gittim. Zor hâkim oldum kendime, az kaldı elimi kana bulayacaktım. Al işte, haklıymışım gene. Bilsin herkese sökmez onun o süzüm süzüm süzdüğü oğlan bakışları. Ben erkekliğime laf ettirmem. Hem yakından bakınca anladım ki, su dökemezmiş Mesut'un eline. Onun boyu bosu yanında, esamesi okunmazmış bu tüy sıkletin. Mesut'un delikanlılığının yanında bu kız kılıklı erkekten bile sayılmaz. Neyse, sakinleşmeliyim artık. Çok ayıp olacak gecikirsem, başka bir minibüs gelse hemen bari. Alla hım hep de beni bulur böyleleri!</p>
<p class="calibre1"><span class="calibre2">III</span></p>
<p class="calibre1"><span class="calibre2">BiLiNDiK SIRLAR MAKAMI</span></p>
<p class="calibre1"><a id="bookmark1"></a><span class="calibre3">Drama Queen</span></p>
<p class="calibre1"><span class="calibre4">Mike Leiglı için,</span></p>
<p class="calibre1">Yine aynı saatte uyandı. Yıllardır olduğu gibi, alarm falan kurmadan, dakika şaşmadan. İçinde tuhaf bir sıkıntı. Akşam yemeği için hazırlık yapmalıydı ama hiçbir şey yapası yoktu. İstemiyordu işte. Bir süredir başka bir evde yaşayan oğlu kız arkadaşıyla birlikte gelecekti. Tanıştırmak için. Kimdi ki bu kız, nereden çıkmıştı şimdi? Acaba onun için mi ayrı ev tantanasını çıkarmıştı bu oğlan? Ciddiler miydi acaba? Ciddi olmasalar neden tutup eve yemeğe getirsin diye düşündü sonra. “Esin vejetaryen anne" demişti oğlu telefonda. Kız hakkında tek bildiği buydu. Başı ağrımaya başladı birden. Ne zaman biraz sıkılsa, böyle.</p>
<p class="calibre1"><span class="calibre4">EVİN SALONU/ GECE/</span></p>
<p class="calibre1"><span class="calibre4">ALİ - ANNESİ - BABASI - ESİN</span></p>
<p class="calibre1">“Anne, baba, bu Esin."</p>
<p class="calibre1">Adam gülümseyerek sıkar Esin'in elini. Esin kadından yana dönerek elini uzatır, titreyen bir sesle:</p>
<p class="calibre1">“Memnun oldum."</p>
<p class="calibre1">Kadın omzundaki şalı çekiştirir. Çok da hevesli görünmemeye çalışarak:</p>
<p class="calibre1">“Ben de."</p>
<p class="calibre1">Az mobilyalı, birkaç abajurla aydınlatılmış büyük salonda yerlerini alırlar.</p>
<p class="calibre1">“Yemekten önce bir aperatif alır mısınız? Bir kadeh beyaz şarap? Başka bir şey? Ali?"</p>
<p class="calibre1">“Ben bira alırım baba."</p>
<p class="calibre1">“Ben almayayım, teşekkürler."</p>
<p class="calibre1">Kadın bakışlarıyla sehpadaki neredeyse boşalmış beyaz şarap kadehini işaret eder kocasına. Sonra başını kıza doğru çevirir. Saçını kulağının arkasına sıkıştırıp biraz müstehzi:</p>
<p class="calibre1">“İçkiyle aranız yok mu?"</p>
<p class="calibre1">Kız yardım ister gibi Ali'ye bakar, hafiften gülümseyerek yere indirir bakışlarını. Kadının gözlerinden bir yangın geçer, hemen söndürür görünmesin diye. Ali boğazını temizler ve konuyu değiştirir.</p>
<p class="calibre1">“Baba, göbek mi yaptın sen görmeyeli?"</p>
<p class="calibre1">“Yok yahu, sen kendine bak. Ben senin yaşındayken filinta gibiydim."</p>
<p class="calibre1">Kadın belli etmemeye çalışarak kızı süzmektedir. Üstüne başına, kaşına gözüne, memesine kalçasına yönelmiş hızlı ve gizli bakışlar. Bir an göz göze gelirler. Esin tam ağzını açıp bir şey söyleyecekken, kadın âniden diğerlerini ürküterek ayağa fırlar.</p>
<p class="calibre1">“Ah, fırında börek vardı. Aliciğim senin en sevdiğinden, kıymalı su böreği yaptım. Bir bakayım ben."</p>
<p class="calibre1">Ali'yle, içkileri getirmiş olan babası göz göze gelirler. Dudaklarında alaycı bir gülümseme belirir ve söner hızla.</p>
<p class="calibre1">Başını çevirdi, kocasının başının yastıkta bıraktığı oyuğu gördü. Sinirleri gerildi. “İlgisiz adam,'' diye geçirdi içinden “oğlunun evden ayrılmasına hiç sesini çıkarmadı. Şimdi de eve kız arkadaşını getiriyor diye bir zil takıp oynamadığı kaldı." Oğlunun telefondaki sesi çınlıyordu kulağında: “Esin vejetaryen anne!" Vejetaryenmiş bir de. Şıllık! Oğlunun küçükken sabahları nasıl yatağın yanına gelip üstüne çıktığını ve neşeyle zıpladığını düşündü. Onunla güne başlamanın nasıl güzel bir duygu olduğunu hatırladı. Çocuk kahkahalarının tınısı doldu kulaklarına. Ne olmuştu sonra? Her şey nasıl değişmişti bu kadar? Komodinin üzerinde duran ilaçlardan birkaç tanesini aldı, biraz suyla dikti kafasına. Kalktı, aynanın karşısına oturdu. Sokakta oynayan çocukların neşeli gürültüleri geliyordu kulağına. Gözleri nemlenir gibi oldu. Uzun uzun baktı yüzüne. Koca gün nasıl geçecekti şimdi. Bilmiyordu.</p>
<p class="calibre1"><span class="calibre4">EVİN SALONU/ GECE/</span></p>
<p class="calibre1"><span class="calibre4">ALİ -BABASI -ESİN</span></p>
<p class="calibre1">“Ev neden böyle karanlık baba?"</p>
<p class="calibre1">“Annenin migreni tutmuş gene. Biliyorsun ışık yaramıyor."</p>
<p class="calibre1">İki adamın konuşmaları ne kadar sakin görünse de ortamdaki gerginliği gizleyemez. Sanki sözcüklerinin başkaca anlamları, üçüncü kişilerin hemen idrak edemeyeceği gizli bir tarihi vardır. Esin'in de anlamadığı, ama inceden hissettiği. Ali'nin yüzünden tuhaf birkaç gölge geçer. Hafiften kıpırdanır olduğu yerde. Birasından bir yudum alır, rahatsızca konuşur:</p>
<p class="calibre1">“Ben bir bakayım anneme."</p>
<p class="calibre1">Aynanın karşısında ne kadar oturdu, bilmiyordu. Gözlerinden süzülen yaşları elinin tersiyle sildi. Döndü, kocasının başının yastıkta bıraktığı oyuğa dikti gözlerini tekrar. “Koca kafa" derdi gençken kocasına, gülerlerdi. Ne çok gülerlerdi o zamanlar. Ali de katılırdı bu gülüşlere, bir şey anlamasa da. Artık kocasının sevgisinden de emin değildi. Kendi sevgisinden de. Emin olduğu tek şey Ali'ye duyduğu sevgiydi. O da önce evden ayrılıp gitmişti işte, şimdi de o vejetaryen kızı... Tutup de eve akşam yemeğine... Yemek falan yapamayacaktı bugün, orası kesindi. Başının ağrısı biraz geçerse çıkıp önce kuaföre, sonra yemekleri almak için, ev yemekleri yapan bir lokantaya ve oğlunun çok sevdiği o mezeciye gidecekti. Başı ellerinin arasında, aynadaki gözleriyle buluşma-maya çalışarak bir süre daha orada öylece oturdu.</p>
<p class="calibre1"><span class="calibre4">MUTFAK/ GECE/</span></p>
<p class="calibre1"><span class="calibre4">ALİ -ANNESİ</span></p>
<p class="calibre1">Kadın mutfakta, börek kutusunu çöpe sıkıştırmakla meşguldür. Hiçbir şey hazırlamamıştır bütün gün boyunca. Akşama doğru baş ağrısı biraz hafifler gibi olunca dışarı çıkarak önce başına iyi gelmese de fön çektirmiş, hafif bir makyaj yaptırmış, sonra hazır birkaç meze almış, ana yemeklerin de siparişini vermiştir. Mutfakta hızlıca devinmektedir şimdi. Bir süre annesini izler kapıda Ali. Çocukluğundan birkaç resim gelir konar gözüne, annesini böyle koşturur görünce. Bir yerinden mutlaka kırılarak parçalanan aile yemekleri, doğum günü partileri, bazı davetler... Bu resimlerin anısı onu daha da tedirgin eder. Neden böyledir annesi? Neden her şey onunla ve o bir türlü tarifi zor karanlığından kurtulamayan duygularıyla ilgilidir her zaman? Nasıl da, az sonra özenle yırtıp atacağı bir sevinç bulur getirir bir yerlerden, en olmadık anlarda? Sonra evden ayrıldığında onun ne kadar üzüldüğünü, bir süre kendisiyle konuşmadığını düşünür. Annesinin hoşuna gidecek bir şey yapmak, söylemek ister. Kadınsa tek tek kontrol etmeye başlamıştır tüm yiyecekleri. Birden elini çenesine koyarak durur sonra. Aklına bir şey gelmiş gibi bekler. Bir süredir uzak tutmaya çalıştığı o soru gelir çöreklenir beynine. İçini kemirmeye başlar. Neden içki istemedi ki bu kız? Yoksa? Düşündükçe içlenir. İçinden kopan koca bir düğüm çığlık olur, gelir boğazına yerleşir. Ağzı, varla yok arası bir ses çıkararak kıpırdanır:</p>
<p class="calibre1">“Ya öyleyse gerçekten, ne yapar o zaman?"</p>
<p class="calibre1">“Dönüşü de yok ki bunun."</p>
<p class="calibre1">“Kesin evlenirler şimdi bunlar."</p>
<p class="calibre1">“Demek o yüzden getirdi bu kızı eve."</p>
<p class="calibre1">“İlk kez bir sevgilisini, bize, yemeğe..."</p>
<p class="calibre1">Sonra, kapıda bekleyen oğlunun bakışlarını üzerinde fark ederek ona doğru döner.</p>
<p class="calibre1">Alışveriş listesini tamamladı. Etli yiyecekler alacaktı hep, Ali'nin sevdiği şeyleri. İçli köfteler, kıymalı börekler, lakerdalar, orman kebapları... Esin de ne yerse yesindi. Ekmek tır-tıklasındı bütün gece isterse, keyfi bilirdi. Ne giyseydi acaba akşama? Onu da seçip hazırlarsa çıkabilirdi artık evden. Zaman dışarıda daha hızlı geçerdi hem. Ali'nin ona aldığı son hediye olan, üzeri küçük, mor çiçeklerle süslü ipek şalı düşündü. Ona uygun bir şeyler giymeliydi. Şalı gardırobundan çıkardı, yatağının üzerine serdi ve yanına oturarak bir süre okşadı. Ah, bir atlatsaydı şu akşamı. Bir atlatsaydı. .. Tek düşünebildiği buydu.</p>
<p class="calibre1"><span class="calibre4">MUTFAK/ GECE/</span></p>
<p class="calibre1"><span class="calibre4">ALİ - ANNESİ - BABASI - ESİN</span></p>
<p class="calibre1">Oğlunu kapıda öyle kendine bakar görünce ona doğru atılır. Boynuna sarılarak ağlamaya başlar. Buna çok şaşırmış görünmez Ali. “Bu sefer ne çıkacak acaba?" der gibi gözlerini yuvarlar. Annesinin hıçkırarak ağlayışı içeridekilere kadar varır. Ali kadını sakinleştirmek için pek bir şey yapmaz. Bunun ancak annesi istediğinde sona erecek bir performans olduğunu daha çok küçük yaşlarında anlamıştır, ne de olsa. Boynuna sarılı kolları yavaşça çözer, kadını oturtmak için elinden tutar. Birlikte mutfak masasına otururlar. Kadın saçı başı dağılmış halde ağlamaktadır hâlâ. Bir çocuk gibi, içini çeke çeke, salya sümük. İçerdekiler de merak edip mutfak kapısında belirmişlerdir şimdi. Ali dayanamaz, isteksizce sorar sonunda:</p>
<p class="calibre1">“Ne oldu anne, neyin var?"</p>
<p class="calibre1">Kadın ne diyeceğini bilemez önce. Nasıl söylenir ki bu? Gerçekten neler hissettiğini nasıl anlatabilir ki oğluna?</p>
<p class="calibre1">Sonra kapıdakileri görür, gözyaşlarını dizginlemeye çalışarak biraz toparlanır ve eliyle Esin'i işaret ederek:</p>
<p class="calibre1">“Ah unuttum Aliciğim, unuttum. O kadar mezeler hazırladım, yemekler yaptım çeşit çeşit. Ama unuttum Esin'in vejetaryen olduğunu. Aç kalacak kızcağız şimdi."</p>
<p class="calibre1"><a id="bookmark2"></a><span class="calibre3">Dilanın Ormanı</span></p>
<p class="calibre1"><span class="calibre4">Unutmak nedir / Nedir ıınııtnınk Yanımdan affefmcyi Bir yangın başlatmaktır</span></p>
<p class="calibre1">Dilan'ı çok iyi tanımıyordum. Sokağımızdaki çocuklardan biriydi ve kalabalık ailesiyle birlikte birkaç apartman yanımızda oturuyordu. Yanında hep kuzeni mi, kardeşi mi olduğunu bilmediğim bir kız çocuk grubuyla birlikte gezer ve sadece onlarla oynardı. Hepsi de birbirlerine benzerlerdi bu çocukların. Kara kuru, kısa saçlı, hal ve tavırları erkek çocuklarına öykünen birkaç kız. Bir Dilan başkaydı aralarında. En uzunlarıydı bir kere. Saçları da ötekilerden farklı olarak upuzundu. Aramızda sürekli yenilenen bit salgınlarından nasıl korunduğunu bilmiyorum, ama beline kadar inen, aralarında sarı çizgileri olan kumral saçları vardı.</p>
<p class="calibre1">Dilan'ı farklı kılan şey sadece dış görünüşüyle ilgili değildi. Tavırlarında öteki kızlarda olmayan, adını koymakta bugün bile zorlandığım bir şey vardı. İp atlarken örneğin, elini kaldırıp gözünün önüne düşen saçlarını arkaya atışında ya da yukarı kayan arsız şortunu çekiştirip düzeltişinde görebilirdiniz bunu. Öbür kızlar gibi biz oğlanlarla oynamaz, zorunda olmadıkça bizden yana neredeyse hiç bakmaz, bizi kızdırmak için dil çıkarmaz ya da durup dururken şımararak bizi aşağılamazdı. Bunlar yerine açıkça yok sayardı bizi. Ama yine de ona bakmaktan alamazdı insan kendini. Çok güzel de değildi aslında, şimdi düşününce. Gene de, sokaktaki oğlanlar ne zaman bir araya gelsek laf önünde sonunda Dilan'a varırdı. Dilan şöyle, Dilan böyle. Ben hiçbir şey demezdim. Bahsedilmesini istemezdim ondan, ne yapar ne eder sözü değiştirirdim. O zaman gülerdi arkadaşlarım, bozulurdum buna. Oradan hızla uzaklaşırdım.</p>
<p class="calibre1">Bir gün sokakta oynarken Dilanlar'ın apartmanının önünde bir polis arabası ve uğuldayan bir kalabalık fark ettik. Hemen oraya doğru seğirttik ama bizi ânında kovaladılar. Ne olduğunu anlamak istiyorduk. Büyüklerin kendi aralarında konuşmalarından -genelde bir şeyden korkar gibi fısıldaşı-yorlardı- yarım yamalak sözcükler geliyordu kulağımıza. Bir ormandan söz ediliyordu. Dilan'dan, sonra. “Alıp götürmüş şerefsiz" dedi, köşedeki göbekli bakkal. “Birkaç saat sonra getirmiş" diye tamamladı, komşusu kel kuaför. Tanımadığım uzun boylu bir adam “Amcasının oğlu muymuş?" diye sordu yanındaki yaşlı kadına. Ve kopuk kopuk başkaca cümleler. Ne olup bitmişse artık, tam anlamamıştık. Sonra polis arabasından Dilan'ın indiğini gördük. Babası kolundan tutup sürükler gibi hızla apartmana soktu. Uzun saçları sağa sola savruluyordu yürürken. Başını yerden hiç kaldırmamıştı Dilan. Sonra kalabalık dağıldı ve biz de oyunumuza döndük, her şeyi hızla unutarak.</p>
<p class="calibre1">O günden sonra Dilan sokağa hiç inmedi. Aklımda hep o polis arabasından inip küçük ve sık adımlarla apartman kapısına girerkenki hali. Birbiriyle fısıldaşan kalabalığın yaydığı soğuk kötücüllük. 'Ne yapıyor' diye deli gibi merak ediyor ama kimseye soramıyordum utançtan. Dalga geçmelerinden korkuyordum. Kimi zaman evlerinin önünden geçerken kafamı kaldırıp pencerelerine bakıyordum en fazla. Ama uzunca bir zaman, bir kez olsun göremedim onu. Hep kalın, kapalı perdeler.</p>
<p class="calibre1">Sancılı rüyalar görüyordum sık sık. Bir ormanda arıyordum onu, çıplak dalların gölgesindeki karmakarışık bir ormanda. Tam ne aradığımı unutmaya başlamışken bir sis bürüyordu ormanı. Sisin içinden çırılçıplak çıkıyordu Dilan. Saçları göğüslerinin üstünü kapamış oluyordu. Başı yine yere eğik. Yanına gidip saçlarını okşamak istiyordum. Ufak ufak yaklaşıyordum, yüzü hâlâ yerde olduğundan görmüyordu beni. Tam başını kaldırıp gözlerimle buluşacakken, ateşler içinde uyanıyordum hep, yanaklarım alev alev.</p>
<p class="calibre1">Çocukluk zamanı, güven olmaz. Ne kadar sonraydı onu tekrar görüşüm bilmiyorum. Sokakta bizim çocuklarla takılırken penceresine attığım kaçamak bakışlardan birinde, perdeyi ürkekçe aralayan bir elle karşılaştım önce. Sonra kül gibi bir yüz belirdi. Onun yüzüne benziyordu benzemesine ama tuhaf olan bir şeyler vardı. Sanki yüzü acemi bir el tarafından bozularak parçalarına ayrılmış, sonra tüm parçalar itinayla bir araya getirilse de, tam olarak eski haline dönememişti. Bu yeni yüzdeki anlamı çözemiyordum. Ondan yana bakmama aldırmadan bir süre, hiç değişmeyen bir ifadeyle izledi bizi. Çok geçmeden aynı ürkek el, bu kez hızlıca kapattı perdeyi.</p>
<p class="calibre1">O gece rüyama girdi gene Dilan. Ormanında değildik ama bu sefer, onun evinde, örtülü perdelerin önünde birlikte dikiliyorduk. Yanında durmuş ona bakıyordum, ama o benim varlığımdan yine habersiz görünüyordu. Oğlan çocuğu gibi kısacık kesmişlerdi Dilan'ın saçlarını. Halinden bir sinmişlik, bir vazgeçmişlik okunuyordu. Kırık bir sesle “Dilan, saçların" dedim ama beni duymadı. Nasıl okşamak istiyordum kısacık saçlarını. O ise çocukların sokaktan yayılan oyun seslerine kulağını kabartmış bir halde, perdeye doğru kırılgan bir hamlede bulunuyor, sonrasında hemen vazgeçerek indiriyordu elini. Sonunda cesaret edip perdeyi araladığında sokağın olduğu yerde, o aynı orman belirdi. Dilan'ın ormanı. Sonra hızla büyüyüp fışkırarak evin içine kadar girdi, güçlü dallarıyla sıkı sıkı sardı Dilan'ı. Boğana, yok edene kadar sıktı, sarmaladı. Bağırmak, haykırmak istedim, boğazım düğümlenmişti sanki. Sesim çıkmadı.</p>
<p class="calibre1">Ertesi gün laf arasında Dilan'ı gördüğümü söyledim bizim çocuklara. Ne bir söz söylediler ne de alay ettiler bu sefer. Oralı bile olmadılar. Ama bu oralı olmayışta bir tuhaflık, handiyse hesaplanmış bir gerginlik vardı. Sanki ondan söz etmemek için, herkes tarafından varılmış, söze dökülmemiş bir anlaşma vardı ve ben Dilan'dan bahsederek ciddi bir kural ihlâlinde bulunuyordum. Yanılıyor da olabilirdim elbette, belki de çoktan unutmuşlardı Dilan'ı. Zamanın o yaşlarda nasıl hızla geçtiğini hatırladığımda, bunun da mümkün olduğunu biliyorum şimdi. Yine de bir daha sözünü etmedim. Arada aklıma düşse bile kafamı kaldırıp bakmadım penceresine doğru.</p>
<p class="calibre1">Düşlerimden de eksilerek, yavaş yavaş kayboldu Dilan.</p>
<p class="calibre1">İlk yakıcı günahlarımızı, şefkatin şehvetle henüz yer değiştirmemiş olmasının tenimize verdiği o billur tazeliği, çocukluğumuzun bizi hızla terk etmesinin getirdiği o büyük acıyı unuttuğumuz gibi unuttuk onu.</p>
<p class="calibre1">Hafızamızın korkulan dallarının arasına, kendi puslu ve karanlık ormanlarımızın en derinine gömerek unuttuk.</p>
<p class="calibre1"><a id="bookmark3"></a><span class="calibre3">Tosbağa Öldürmek</span></p>
<p class="calibre1">Öyle utangaç bir çocuktum ki, dünyadan özür diler gibi gülüyordum. Ağaçlara bakmak utandırıyordu beni ya da bulutların yavaş yavaş hareket etmesi. İki köpek öpüşse kaçacak delik arıyordum. Öteki çocuklar sokakta biraz fazla gürültü yapsa, ben saklanıyordum. Biri sınıfta kendini tutamayıp dersin ortasında bir kahkaha patlatsa, öğretmen ben attım sanır diye, en ciddi hâlimi takmıyordum. İlkokul öğretmenim Nevra Hanım'dansa nefret ediyor, bu duygumdan da çok utanıyordum. Sınıftaki çocuklar onu o kadar seviyorlardı ve her fırsatta bu sevgilerini öyle bir coşkuyla gösteriyorlardı ki, hem onlar adına bu abartılı coşkudan utanıyor, hem de 'Bende mi bir sorun var acaba' diye düşünmeden edemiyordum. Öğretmenime karşı gitgide koyulttuğum nefretim, utangaçlık dışında hissettiğim nadir duygulardan biri olduğu için, ona daha sıkı sarılmaya başlamıştım. Ne parmak kaldırıyor, ne de onunla göz göze gelmek istiyordum. Sınıf başkanı seçileceği gün başkan olmak için yarışanlara da hayretle bakmıştım. (Adaylar genelde zengin ailelerin çocukları arasından çıkmıştı; hani Öğretmenler Günü'nde pahalı hediyeler getiren, daha o yaşta paranın gücünü anlamış ve bunu davranışlarının tümüne zarafetten yoksun bir şekilde yedirmiş olanlardan. Nevra Öğretmen'in onlara apayrı bir şekilde davrandığından söz etmeme gerek bile yok herhalde.) Utangaçlığım izin verseydi de sınıf başkanlığına adaylığımı koymazdım aslında, çünkü sınıfın en eski paltosu bendeydi ve Nevra Öğretmen'in paltoma nasıl baktığını birkaç kez görmüştüm. Hem onunla daha yakın olmayı neden isteyecektim ki, bunun için hiçbir sebep yoktu.</p>
<p class="calibre1">Utangaçlığın üstesinden gelinemeyecek bir şey olduğunu daha o zamandan biliyordum. İçten içe hissediyordum bunu. Annem ya da babamın bu durumun ne kadar farkında olduk-larınıysa bilmiyordum. Çok konuşmazlardı onlar, ne benimle ne de birbirleriyle. Fark etseler de bir şey yapacak halleri yoktu hani. Ay sonunu getirmeye gidiyordu enerjilerinin çoğu. Ben de bu ilgisizlikten faydalanarak sessiz sakin yaşamımı sürdürüyordum.</p>
<p class="calibre1">O sabah tatil günü olduğunu fark etmemiş, önlüğümü giymiş, çantamı alarak okul yoluna vurmuştum kendimi. Okula yaklaştıkça bir sorun olduğunu anladım aslında, ama gene de okul bahçesine kadar girdim. Posbıyıklı hademe halime güldüğünde yerin dibine girmek istedim. Bir an önce eve dönmek için hızlı hızlı yürümeye başladım. Anneme de kızıyordum, bugünün tatil olduğunu hatırlatmadığı için. Oysa benim, evden okula gitmek için çıktığımı fark ettiğinden bile emin değildim.</p>
<p class="calibre1">Bir anda kendimi de şaşırtan bir karar alarak, eve gitmekten vazgeçtim ve kasabanın daha önce pek gitmediğim yerlerine doğru çevirdim rotamı. Havada bahar kokuları vardı, her şey olduğundan daha neşeli görünüyordu sanki ve canım hiç eve gitmek istemiyordu. Bir süre yakıcı olmayan güneş altında yürüdüm, bahçeler içinde küçük küçük evlerin olduğu bir tepeye vardım. Tek başıma, kimsenin haberi olmadan, buralara kadar gelmiş olmak kendimi çok tuhaf hissettiriyordu ve kimse tarafından görülmek istemiyordum. Dikkat çekmeyeyim diye kafamı yerden çok kaldırmadan, bir süre yürüdüm. Birden yoruldum ve büyükçe bir incir ağacının altında dinlenmek istedim. Başka bir hayatı yaşıyormuşum ya da artık ben değilmişim gibi hissediyordum. Sonra, eve bir daha hiç dönmesem ne olurdu diye düşünmeye, annem ve babamın yokluğumu fark ettiklerinde nasıl şaşıracaklarını ve üzüleceklerini -biraz abartarak- hayal etmeye başladım. incir ağacının gölgesine oturmuş, her zaman sessiz ve sakin, biraz da ilgisiz görmeye alıştığım annemi ve babamı sağa sola koştururken, derin bir üzüntü ve endişe içinde beni ararken düşünmek ağrılı bir zevk veriyordu kasıklarıma, seviniyordum. Belki haberi alınca, sınıf arkadaşlarım ve Nevra Öğretmen de yalandan da olsa üzülürler ve boş kalan sırama koydukları çiçeklerin yanında poz verdikleri fotoğrafla birlikte, içli bir yerel gazete haberine konu olurlardı, kim bilir.</p>
<p class="calibre1">Tam Nevra Öğretmen'i fotoğrafta ıslak köpek bakışlarıyla gördüğümde alacağım zevki düşünürken, biraz ilerideki bahçede çamaşır asan bir kadın gördüm ve ona benzettim. İlkin oradan hemen koşarak uzaklaşmak istedim, ama yapamadım. Onun yerine emin olmak için biraz daha dikkatli baktım: evet bu kadın kesinlikle Nevra Öğretmen'di. Onu ev kıyafetleriyle çamaşır asarken görmek beni büyülemişti sanki, hiçbir yere kıpırdayamıyor, donmuş bir şekilde ondan tarafa bakmayı sürdürüyordum. Sanırım daha önce dünyada gördüğüm hiçbir şey beni bu kadar şaşırtmamıştı. Nevra Öğretmen başında beyaz bir yemeni, eğilip doğrularak, güneşte gözümü alan bembeyaz çarşafları bahçesindeki iki ağacın arasına gerdiği ipe diziyordu. Şu işe bakın! Bu haliyle ondan daha mı az nefret ettiğimi anlamaya çalıştım. Onun da bir evi, -belki- babam gibi evde beyaz atletiyle dolaşan bıyıklı bir kocası ile birbirinden yaramaz çocukları, hepsinden önemlisi yıkanıp asılacak çamaşırları olabileceğini daha önce düşünmemiş olmama şaşıyordum. Onun o buz mavisi soğuk gözlerinden, burnunun sol yanındaki üstünde iki siyah kıl bulunan et beninden, ağzını büze büze ve r'leri yuvarlayarak konuşmasından o kadar tiksiniyordum ki, sınıf dışında bir varlığı olabileceği aklıma gelmemişti işte.</p>
<p class="calibre1">Ben bunları düşünürken o, çamaşırları asıp çoktan içeri girmişti bile. Nevra Öğretmen'in bahçeli bir evde oturuyor olması da biraz tuhafıma gitmişti doğrusu. Artık, kasaba merkezindeki apartman daireleri çok modaydı ne de olsa, bahçeli evlerinse yüzüne uzun zamandır kimse bakmaz olmuştu. Yaltaklandığı zengin çocukları kadar zengin olmaması ve annemin çok olmayan parasından artırdıklarıyla, zaman zaman erzak alarak yardım ettiği büyük teyzesininkine benzer, bahçeli bir evde oturuyor olması keyfimi yerine getirdi. Böyle bir evde oturmasının maddi durumundan değil de bilinçli bir tercihten doğabileceğini düşünmemiştim hiç. İşime gelmiyordu belki de böyle düşünmek. Arka arkaya dizilen tüm bu düşünceler yanaklarımı kızartacak kadar utandırmıştı beni. Bir yandan o bahçeye girmek için derin bir istek duyuyor, bir yandan da bir an evvel kaçıp gitmek istiyordum. Sonunda daha fazla dayanamadım ve bahçeye doğru seğirttim.</p>
<p class="calibre1">Evin tüm pencereleri açıktı ve içeriden radyonun sesi yayılıyordu. Titrek bir kadın sesi “Benzemez kimse sana" diye bir şarkı söylüyor, şarkıcı kadının sesine, Nevra Öğretmen'in acemice eşlik etmeye çalışan bet sesi karışıyordu. Yüzüm artık alev alev yanıyordu, ama eve biraz daha yaklaştım. Sesin geldiği tarafa doğru yöneldim. Evin içini görmeyi deli gibi istiyordum. Nevra Öğretmen'in yaşadığı yeri, pek de bir özelliği olmayan ev eşyalarını ve dağınık ev halini, onun da herkes gibi biri olduğunu görmek için can atıyordum. Onu çamaşır asarken görmek bana yetmemişti, daha fazla kanıt istiyordum. Açık pencerenin altında bir süre durdum, o ise şarkıya tüm kuvvetiyle eşlik etmeyi sürdürüyordu. Kalan cesaretimin son kırıntılarını kullanarak kafamı biraz kaldırdım, tülün aralığından Nevra Öğretmen'i yatak odasındaki pek de büyük olmayan yatağa oturmuş, üzerinde basma bir etek ve sutyenle, ayak tırnaklarını keserken gördüm. Elimde olmadan utançla gülümsedim. Allah'tan bir ses çıkmadı bu gülüşten. Annem dışında ilk kez bir kadını sutyeniyle görüyordum. Sanırım sıcaktan bunalmış, bluzunu çıkarıp atmıştı. Yatakta, sol ayağının üstüne eğilmiş halde tırnaklarını kesmeye devam ediyordu. Evet, Nevra Öğretmen'in de memeleri ve tırnakları vardı ve şu anda sınıftaki masasında otururken, tahtada bir şeyler anlatırken ya da o gün geç kaldığım için en üste asmak zorunda kaldığım emektar paltoma bakarken sürekli yansıttığı kibrinden eser yoktu. Hem evi de öyle pek matah değildi hani. Utangaçlığınızla ve utangaçlık sandığınız korkularınızla yüzleşmek, böyle değerli bilgiler kazanmanıza yardım edebiliyordu demek ki. Ama tüm bunları görmek bile nefretimi bir parça olsun eksiltmedi.</p>
<p class="calibre1">Hızla atan kalbim ve ateşler içinde yanan yüzümün verdiği sıkıntıya daha fazla dayanamadım, kusacak gibi oldum ve biraz geri çekildim. Evin bahçesindeki eski kuyunun arkasına gizlenerek oturdum. Şarkı söylemeyi kesmişti Nevra Öğretmen, radyodansa başka bir şarkı yükselmeye devam ediyordu. Neden bilmiyordum ama kendime kızıyordum. Çoktan evde olmalı ve hiçbir şey yapmamaya devam etmeliydim belki de. O an, hemen yanımda yavaşça kıpırdanan bir şey fark ettim. Bir tosbağaydı bu. Nevra Öğretmen'in bahçesinde olduğuna göre onun tosbağası olmalıydı ve bu ondan da nefret etmem için yeterli bir sebepti. Tosbağayı elime aldığımda kafasını saklayıverdi. Kendimi birden o tosbağaya benzettim ve bu daha da sinirlendirdi beni. Bu arada Nevra öğretmen şarkıya yeniden eşlik etmeye karar vermişti, tosbağa kafasını ısrarla kabuğundan çıkarmıyordu ve ben ne yapacağımı bilmiyordum. Bir şey yapmalıymışım, artık harekete geçmeliymişim gibi geliyordu ama ne yapmam gerektiğini bulamıyordum.</p>
<p class="calibre1">Bir süre daha elimde tosbağa, öylece oturdum. Nevra Öğretmen yeni bir şarkıya başladığında usulca ayağa kalktım. Tosbağalı elimi kuyunun içine sarkıttım ve şarkısının bitmesini bekledim.</p>
<p class="calibre1"><a id="bookmark4"></a><span class="calibre3">Kibritçi Kız</span></p>
<p class="calibre1">Annemi aradım dün gece elimde kalan son parayla. Müşterilerinin çoğunluğunu, orada burada iş bulma ümidiyle sürünen göçmen Afrikalıların oluşturduğu, sahibinin her defasında eli orasında, “Paran yoksa sorun değil yavrum” dercesine yiyecekmiş gibi baktığı, sokağın köşesindeki uluslararası aramalar yapılabilen telefoncuya gittim. Dükkân geç sayılabilecek o saatte sakindi ve sahibi çok önemli bir iş hallediyormuş gibi bilgisayarına dikkatle baktığından bu kez bakışlarını üstüme dikmedi. Boş bir kabine girdim ve ezberimden çevirdim numarayı.</p>
<p class="calibre1">Tuşları çevirdikten sonraki o gergin bekleyiş boyunca tırnaklarımı yedim. Telefonu kim açacak bekleyişi. Annem açsın istiyordum, konuşamayacaktık yine belki, ama onu elinde ahize öylece dururken düşlemek, o an beni düşündüğünü bilmek ve hırıltılı nefesini duymak bile yetecekti bana.</p>
<p class="calibre1">Bana çok uzun gelen o bekleyişten sonra babam soyadını söyleyerek açtı telefonu -o ülkede böyle yaparlar, babam da aynı usulü benimsemişti yıllardır. Sustum, konuşamadım, bende şans olsa zaten! Kim olduğumu anladı mı acaba? Anlamıştır elbet, kim arayıp ses vermeyecek o saatte. Ama hiç renk vermedi. Sesi her zamanki gibi tınlıyordu: “Erkeğim ben, tam bir erkek. Öyleyse her zaman bu davudi sesimin arkasına saklanmalı, anlık öfke patlamaları dışında duygularımı göstermemeliyim. Olur da -maazallah- başkaca herhangi bir duygunun ağına yakalanırsam, ne sesime ne davranışlarıma yansımasına izin vermeliyim bunun. Yutup sindirmeliyim bir an önce, kimseler fark etmeden.”</p>
<p class="calibre1">Sonrasındaki uzun aralıklı birkaç 'alo'dan ve boğaz temizleme sesinden sonra sustu ve sertçe çarptı ahizeyi yüzüme. Çarpar tabii, o saatte sessiz sedasız bir telefon. Bu ne kendini bilmezlik! Hem de bir kalemde silip evden ve hatta yetinmeyip “Öldürürüm gitmezsen' diyerek ülkeden kovduğu ibne oğlundan. Babamın tükürükler saçarak bağırıp üstüme yürüdüğü o son gece, annem susmuştu yine, halının desenlerinden ayıramamıştı gözlerini. Sanki zihnine kazıması gerekiyordu halının tüm desenlerini; o derece dikkatli, donup kalmıştı. Suskusunu eski bir pazen elbise gibi yıllardır üstünden çıkarmadığından şaşırmamıştım hiç. Ben de hiç sesimi çıkarmadım babam üstümde tepinirken; nasıl inadımdır çocukluğumdan beri, gebersem gık demem. Sıktım dişlerimi, gözlerim hep annemde, belki bakar bana, cesaret bulurum bakışlarından diye. O ise kaldırmadı gözlerini halıdan, bir kez olsun bakmadı gözlerime, bir kez olsun.</p>
<p class="calibre1">Telefoncudan çıktım ve her zamanki köşeme gittim. Ben saatlerce dikilip dururken, soğuk moğuk demeden sokaklarda sürten o insanlar ne kadar uzak geliyor bana. Her defasında nasıl şaşıyorum yüzlerindeki semirmiş mutluluk ifadelerine. Yeni yıl arifesinde caddenin hareketliliğine çok ihtiyacım var, ama bu insanlar yine de canımı fena halde sıkıyor. Onlardan biri olmak istemiyorum evet, bunu hep bildim, hâlâ biliyorum. Neden kızıyorum o zaman? Laf!</p>
<p class="calibre1">İlk zamanlar çok zorlandım. Bu şehre gelir gelmez Mülayim'in evine sığındım önce. Adı gibidir kuzenim, kimseye zararı dokunmaz. Biraz göbeklenmiş, alnı açılmış sonra, ama hâlâ tatlı tatlı okşuyor kuzguni bakışları. Sabahın köründe elimde valizim kapısında belirince yüzünden anlık bir 'n'oluyo lan' bakışı geçer gibi oldu, sonra hemen toparladı kendini. İçeri alıp sıkı sıkı sarıldı boynuma. Evlendiğini duymuştum ama karısını tanımıyordum. Anasının gözüymüş karısı, bir bakışta anladı ne mal olduğumu. Barındırmadı beni o evde. Kocasını ayartırım sandı zahir. Ah bilmiyor tabii, ondan önce ben vardım. Biz Mülayim'le tanıdık, ilk heveslerin masum zevklerini. Ah, bayılıyorum bu içli laflarıma da. Şehvetin de masumu mu olurmuş! Şöyle diyeyim daha anlaşılır olsun: Açılışı Mülayim'le yaptım ben, bir yaz tatili sırasında, evlerine misafir olduğumuzda. Hiç de pişman değilim, yabancıya gitmemiş oldum fena mı? Şimdi evlenmiş evlenmesine, ama onun da o günleri hatırladığını anlıyordum bana bakışlarından. Bu küçük evdeki hayatını düşünüyordum, ekşi suratlı karısıyla görev icabı sevişmelerini. Arada beni getiriyor mudur acaba, gözünün önüne. Aklımda bu düşünceler, suskun suskun otururken sümüklü bir oğlan belirdi halının üstünde. Kara gözleriyle aynı babası gibi bakıyordu hınzır. Aldım kucağıma sevdim biraz, hemen ağlamaya başladı. Cadı anası, bunu bahane edip başka odaya götürdü oğlanı, sonra da hiç yanıma yanaştırmadı. O dakika anladım, Mülayim'den hayır gelmeyecekti bana, bir an önce başımın çaresine bakmalıydım. Bir hafta ya kaldım ya kalmadım yanlarında, dayanamadım, haber vermeden çıktım gittim bir sabah, o işe gittikten sonra. Karısı nereye gidiyorsun demedi, çıkmadı bile odasından. Domuz.</p>
<p class="calibre1">İnat ettim çok, “Para için yatmayacağım tanımadığım adamların altına" diye. Yabancı dilim sayesinde iş bulurum sandım, bulamadım. Büyük konuşmuşum, açlık adamı hizaya getiriyormuş. Yattım ben de... Yatılıyormuş... Kadın gibi görünme hevesim olmadı aslında hiç, ama el mecbur, başka türlü iş yapamadım. Erkekliklerine dokunuyordu müşterilerin. Kaporta kadın gibi olmazsa, yüzleşmekten korkuyorlardı herhalde kendi gerçekleriyle. Biz de rolümüzü oynuyorduk ne yapalım, herif altımızda inlerken bir yandan 'kocacım'lar, 'aslanım'lar, 'koçum benim'ler havada uçuşuyordu. İşe bak! Canım sakallar gitti, memeler takıldı muntazam, hiç istemememe rağmen. Kadın gibi giyinmek, boyanıp durmak desen ayrı bir dert. Oysa görüntümden memnundum ben, sakallarımı, düz göğsümdeki gür kılları seviyordum. Ama yok işte, başka türlüsü olmadı, oldurtmadılar.</p>
<p class="calibre1">O günlerde bir sabah dayanamayıp ilk kez annemi aradım. Her sabah aynada, dipleri kara kara çıkmış uzun sarı saçlarımın çevrelediği yüzümle yüzleşmekten yorgun düşmüştüm. Bir tanıdık ses, kısa bir süre işe yarayacağını bilsem de, bir avuntu arıyordum. Bütün bu değişime rağmen, hâlâ birilerinin oğlu olduğumu hissetmek istiyordum. Telefonu annem açtı, -o soyadın falan söylemez babam gibi, açar bekler karşısındaki konuşsun diye. Ben de konuştum. “Anne benim" deyince inlemeye benzer bir sesle “Uyy" dedi. Telefonun başındaki hali hemen gözümde canlandı: Başında beyaz yemenisi, eliyle ağzını kapatarak donup kalmıştır öyle. Ondan ses gelmese de anlattım. Güzel bir masal uydurdum anneme. “Mülayim yardım etti, iş buldum" dedim, “Rahatım yerinde anne, sen üzülme". Hiçbir şey demeden, birkaç hıçkırıkla cevapladı annem beni. Bu da yetti bana, sarılmış gibi hissettim ona. Telefonu kapattığımda biraz olsun rahatlamıştım, yalandan, geçici bir huzur kalbime bir serinlik üfleyiver-mişti. Annemin evde iş yaparken, kırk yılın başında, kendi kendine söylediği o türkü geldi aklıma, mırıldana mırıldana eve döndüm:</p>
<p class="calibre1"><span class="calibre4">Ay diim/a, diinya diinya Sarhoş ettiıı heııi diim/a Ne kızlığım, ne dulluğum Mundar ettin heni diim/a</span></p>
<p class="calibre1">Aklımda annemin “Uyy" deyişi ve kesik hıçkırıkları dönüp duruyordu. Artık bir şeyler yapmalıydım, ama ne yapabilirdim bilmiyordum. Ben de aynanın karşısında ağladım.</p>
<p class="calibre1">Memelerimden, mini eteklerimden, allıklarımdan, tıraşlı bacaklarımdan kurtulmak istedim. Kıllı göğsümü, sakallarımı, eski kavruk yüzümü tekrar istedim. Sadece istediğim adamlarla yatmak istedim. Bir kez olsun, canım istediği için sevişmek istedim. Biri beni sevsin istedim. Ama en çok da, aynada kendimi görebilmek, belki onu yeniden sevmek, sevebilmek...</p>
<p class="calibre1">Şimdi bir zamanlar müşteri beklediğim köşede duruyorum. Aslında yine müşteri bekliyorum, ama bu sefer başka. Saçlarımı siyaha boyattım, atkuyruğu yapıp kafama bir şapka taktım. İşler umduğum gibi giderse, eskisi gibi kısacık kestireceğim, belki memelerimi de çıkartır atarım, ama daha erken. Biraz tutunabilsem bu işte...</p>
<p class="calibre1">Yüzümü gizliyorum şapkamın altında, sesimin tonuna dikkat ediyorum. Memelerim dikkat çekmesin diye, biraz kambur duruyorum. “Piyango" diyorum bağırmadan, “Piyango almaz mısınız?" Ellerimde piyangolar dikiliyorum köşemde. Birden kar yağmaya başlıyor inceden. İnsanlar alışveriş deliliği içinde koşturup duruyorlar. Karlar piyangoları ıslatacak diye endişeleniyorum. “Size de çıkabilir" diyorum, çekine çekine. Onlara da çıkabilir biliyorum, ama aslında istemiyorum bunu, çıkmasın hiçbirine. Hepsi benden alsın piyangoları, ama hiçbirine çıkmasın! Boştaki elimi cebime sokuyorum, biraz ısınınca piyangoları o elime alıp ötekini ısıtacağım. Böyle devam edecek bu. Kalabalık dağılana kadar, soğuk üşütmeyene kadar sürecek. Her şey düzelene kadar. Sürecek. Buna inanmak istiyorum.</p>
<p class="calibre1">Buz gibi havanın içinde, ağzımdan yavaşça dağılan buharlar çıkararak mırıldanmaya başlıyorum sonra:</p>
<p class="calibre1"><span class="calibre4">Ay diim/a, diim/a diim/a...</span></p>
<p class="calibre1"><a id="bookmark5"></a><span class="calibre3">Ruhsar Hanımla Levon Beyin Beş Çayı</span></p>
<p class="calibre1"><a id="bookmark6"></a>l</p>
<p class="calibre1">Levon Bey davet etti dün. Beş çayına. “Ruhsar Hanımcığım, yarın akşam beş çayına buyurur musunuz" dedi. Üstü başı her zamanki gibi yerli yerinde. Topuzu incili iğnesi parlayan kravatı, cebinden sarkan kurşuni zincirinin süslediği yeleği, hepsi yine o biçim. Allah bilir, evde de ütülü gömlekle oturu-yordur, bu Levon Bey. Yüzüne her daim yerleşmiş o endişeli ifadeyle, kukumav kuşu gibi.</p>
<p class="calibre1">İlk defa evine davet etti beni. Bugüne kadar, hep kapı önlerinde kısaca halimizi hatırımızı sormuşuz. O da benim zorumla. Hepsi bu. Şaşırdım Levon Bey tarafından beş çayına davet edilince. Kıkırdayıp 'Orospu ne anlar beş çayından' diyecektim. Yuttum, demedim. O öyle kibarca sorunca. Ben emeklilik işleri için çıkıyordum evden. Kafamda bir sürü tilki. Kendi kendime saydırıp küfrediyordum; kırtasiye işlerinin çokluğuna, her işimizin böyle zor, bezdirici olmasına, o an aklıma ne gelirse ona... Ne kadarını duydu, bilmiyorum. Ansızın kapı aralığında görünce onun kül gibi yüzünü, irkilerek 'ay aman' demişim. Biraz da teatral tabii, eh o da mesleğimin bir parçası. Yılların alışkınlığıyla. Ay, bu bir üzül, bir üzül, “Korkuttum sizi" diye diye. “Yok," dedim, “Lcvon Bey, ne korkması. Ben Allah'tan başka kimseden korkmam. Sizden mi korkacağım. Bir an boş bulununca öyle oluverdi işte." Kızardı iyice yüzü, ciğere kesti. Sonra tam ben gidiyordum ki, ıkındı sıkındı ve yumurtlayıverdi. “Ruhsar Hanımcığım" diye diye...</p>
<p class="calibre1">Gözlerime bakamadı konuşurken. Hiçbir zaman baka-maz zaten. Ben de merdivenlerden inerken 'Arkamdan bakı-yordur belki' diye düşünür daha bir sallana sallana atarım adımlarımı. Eee, bakıyorsa nazenin kalçalarımın zor bulunan ahengine, iyice zevklensin diye. Garibe acıdığımdan canım. Üç günlük şu dünyada, tıkılmış iki göz eve, çıkmaz hiç. Alışverişlerini bile telefonla bakkalın çırağına getirtir de, hep kazıklanır.</p>
<p class="calibre1">Adamcağız azsın, kudursun biraz.</p>
<p class="calibre1">Dünyayı salladım ben o kalçalarda be. Bir Levon Bey'in ağzının suyunu mu akıtamayacağım.</p>
<p class="calibre1">Beş çayıymış.</p>
<p class="calibre1">“Gelirim" deyiverdim ben de.</p>
<p class="calibre1">Ah Levon Efendi, bir bilsen, bir biliversen...</p>
<p class="calibre1">Il</p>
<p class="calibre1">Kapıyı örttü Levon Bey. Şıpır şıpır terliyordu. Banyoya gitti, lavanta kolonyasını ipek mendiline döktü, alnına bastırdı. Va-lentin Teyzesi -toprağı bol olsun- bellettiydi bunu da. Ufacık bir şey olmayıversin, telaş içinde hemen lavantalanırdı ortalık. Buram buram.</p>
<p class="calibre1">İyice içine çekti, genzini yakan kokuyu. 'Teyzemle geçirdiğimiz uzun yıllar boyunca kaç şişe lavanta kolonyası harca-mışızdır kim bilir' diye düşündü.</p>
<p class="calibre1">O hayattayken, ne güzel, beraberce çıkarlardı alışverişe. Kol kola. O ölünce -birkaç yıl evvel, yaşlı kadın uyurken gerçekleşmişti bu meşum olay- Levon Bey de evden çıkmaz oldu.</p>
<p class="calibre1">Kafasını kaldırdı, yüzüne değil aynaya bakıyordu. Çatlaklarla doluydu ayna. Evdeki diğer her şey gibi. İrili ufaklı bir sürü çatlak.</p>
<p class="calibre1">Çocukluğundan bir resim geldi, yerleşti gözünün önüne.</p>
<p class="calibre1">Kilisedeler, annesinin cenaze töreni sürmekte. Valentin Teyzesi elinden tutmuş. Yan yana oturuyorlar. Babası da yok. Amerika'da. Oradan para yolluyor, ara sıra. Bir süre sonra, o da gelmez oluyor.</p>
<p class="calibre1">Gençten bir adam buhurdanla dolaşıyor önlerinde. Kiliseyi, burada neler olup bittiğini henüz anlayamıyor, ölümü anlamadığı gibi. Ama tüm çocuklar gibi, anlamaktan önce hissetmenin geldiğini biliyor. Sonradan o da unutacak bu bilgiyi, herkes gibi. Ama olsun, o anda biliyor işte. Ölümün ağırlığını tüm varlığıyla hissediyor.</p>
<p class="calibre1">Tabuta dalıyor çocuk gözleri. Yol yol damarlar var üstünde. Parlak, gri tabut üstünde, yeşil-mavi ilerleyen yol yol damarlar.</p>
<p class="calibre1">Banyonun loş ışığında, parmağının ucunu en büyük çatlağa değdirdi Levon Bey, gittiği yere kadar izledi onu.</p>
<p class="calibre1">Çatlağın iyice daralıp küçülerek bittiği yere kadar.</p>
<p class="calibre1">İzledi.</p>
<p class="calibre1"><a id="bookmark7"></a><span class="calibre4">III</span></p>
<p class="calibre1">“Ruhsar diye orospu mu olur?" dediler ilk başlarda öteki kadınlar. Eziyet ettiler, onları küçük gördüğümü sandılar. Sonra yavaş yavaş alıştılar. Değiştirmedim adımı. Ne bileyim, ayıp gibi geldi. Önce, adımı koyduğunu bildiğim, ben çok küçükken ölmüş anacığıma karşı, sonra kendime karşı ayıp. Bu meslekte kendinden başka dayanacağın kimse olmuyor ki. Adımı da değiştirseydim dayanamazdım, bunu hissediyordum.</p>
<p class="calibre1">Emekli oldum artık. Daha çalışabilirdim, çok da yıpranmadı vücudum. Ama istemiyorum. Yoruldum. Üç kuruş da olsa, maaşımla idare edeceğim. Kirası pek bir şey değil, yıllardır oturuyorum bu bir göz odada. Eh, bir masrafım da olmuyor. Bundan sonra daha da az olacak. Oturup duracağım yerimde. Allah'tan Fatoş var. O yoldaşlık ediyor bana. Fatoş, benim kızım. Doğurmadan sahip olduğum, porselen bebeğim. Masmavi gözleri var. Upuzun kirpikleri. Çalışıyorken, gündüzleri bırakırdım evde, uslu uslu beklerdi beni akşama kadar pencerenin önünde.</p>
<p class="calibre1">Hâlâ geceleri koynuma alır, dertleşirim uzun uzun. Saçlarını örerim yatmadan önce, sabah bir açarım, kıvır kıvır olmuştur. Koklar, duramaz yine koklarım.</p>
<p class="calibre1">Yanıma yatırınca kapar gözlerini, rüyalarını paylaşır benimle Fatoş'um. Çünkü benim uzun zamandır kendi rüyalarım yok. Çok acı bir düşme hikâyem de yok benim. Düşmenin kendisi zaten yeterince acı. Bir sürü, irili ufaklı hikâyem oldu aslında yıllar içinde, uydurduğum. Pek meraklı olurlar bizim erkeklerimiz, işleri bittikten sonra 'neden düştün' diye sormaya. Çükleri aradan çıkınca, vicdanları devreye girer. Anlata anlata uydurduklarımı, sonunda asıl hikâyeyi unuttum. Fena mı oldu işte.</p>
<p class="calibre1">Levon Bey'e geçeceğim birazdan. Dün geceden beri onu ve yıllardan sonra gelen bu davetini düşünüyorum. Bizim meslekte kadınlar çok meraklıdır kendilerini kurtaracak bir beyaz atlı prense. Ben hiç heveslenmedim. Kocasının kolunda, düğün dernekle giden çok oldu aramızdan ama bir gün imrenerek bakmadım arkalarından. Hem sonra duyduk ki, sonları çok da hayırlı olmamış hiçbirinin. Şimdi, tam da emekli olduktan sonra bu davet. .. Aman, adam belki iyice sıkılmıştır yalnızlıktan, iki lafın belini kırmak istiyordur. Hemen havalara girmemeli. Ya da bir ihtimal, öğrenmiştir ne işle iştigal ettiğimi, o da payına düşeni almak istiyordur. Yok canım, o sünepelikle mi?</p>
<p class="calibre1">Yakası dantelli beyaz gömleğimi, siyah eteğimi, ipek çoraplarımı giydim. Üstü fiyonklu siyah rugan ev terliklerimi geçirdim ayağıma sonra. Yatmadan önce birkaç damla kendime, birkaç damla Fatoş'a sürdüğüm yasemin esansından kulaklarımın arkasına ve bileklerime sürdüm. Saçlarımı topuz yaptım. Tarağın sivri ucuyla iki kulağımın hemen üstünden birer tutam çıkardım, parmağımla kıvırdım. Kulaklarım delik değildir benim, hiç küpe takmadım hayatımda. Annem olmadığından küçükken kimsenin aklına gelmemiş. Büyüdüğümde de ben korktum, deldirmedim kulaklarımı.</p>
<p class="calibre1">Aynanın karşısında rujumu sürerken -hafifçe dokunduruyorum dudaklarıma ama, varla yok arası- “Beş çayı'' deyişi aklıma geliyor. Kapının arasından uzattığı başı, ürkek güvercin gözleri. .. Yıllar sonra ilk kez bir yere davetli olmanın tedirginliğinden midir, nedir, ellerim titremeye başlıyor.</p>
<p class="calibre1">Aynadaki yüzüm hâlâ çekici. “Hâlâ iş var kızım sende” diyor, göz kırpıyorum. Gözlerime bir şey sürmüyorum. Gerek duymuyorum, çünkü doğuştan sürmelidir benim gözlerim. Hem, 'Amma da süslenmiş benim için' demesin pısırık Levon Efendi.</p>
<p class="calibre1">Saate bakıyorum, çıksam iyi olacak artık. Karnım ağrıyor şimdi de. Bir bu eksikti. “Fatoş,” diyorum, “Fatoş'u da almalıyım yanıma. Sakinleştirir o beni." Fatoş'la göz göze geliyoruz, halime gülüyormuş gibi geliyor. “Aman ne düşünürse düşünsün be kızım," diyorum, “Sanki kendisi çok mu normal? Kaç yıldır evinden dışarı bir adım atmamış bir adamdan bahsediyoruz." Bu sefer de Fatoş'a göz kırpıyorum.</p>
<p class="calibre1">Ah, az kalsın unutuyordum. Eli boş gidilmez diye ufak bir şey almıştım, hediye. Bir şişe nane likörü. Likör sevdiğini biliyordum Levon Bey'in, o uğursuz suratlı, pis bakışlı bakkal çırağına sipariş ederken duymuştum birkaç kez.</p>
<p class="calibre1">Son bir kez aynaya bakıyorum. 'Kendine gel' diye uyarıyorum. 'Yeni taze gibi havalara girme, sürtersin burnunu duvara. Aklını başına devşir.'</p>
<p class="calibre1">Azalıyor gibi geliyor, karnımın ağrısı, ellerimin titremesi.</p>
<p class="calibre1">Likörü ve Fatoş'u alarak yanıma, çıkıyorum benim tek göz odadan.</p>
<p class="calibre1">Hayatımda ilk kez, bir beş çayına...</p>
<p class="calibre1">Bir süredir gözü kapı dürbününe dayalı, öylece duruyor. Gecikmedi oysa Ruhsar Hanım. Daha vakti var. Ama kendini engelleyemiyor Levon Bey. Yerinde duramıyor.</p>
<p class="calibre1">Sabahtan beri iki kez tıraş olmuş, jilet gibi ütülemiş pantolonunu, gömleğini; etrafa lavanta kokuları yayarak bekliyor.</p>
<p class="calibre1">Bakkalın çırağına yüklü bir bahşiş vererek küçük eklerler, makaronlar aldırdı, kendisi Valentin Teyzesinden yadigâr tarifle paskalya çöreği pişirdi. Çöreği pişirirken canı topik çekti. Teyzesi öldüğünden beri hiç topik yemediğini, tarifi bulabilirse, ileride -bir akşam yemeğinde mesela- Ruhsar Hanım'a topik yapabileceğini aklının bir yerine yazdı.</p>
<p class="calibre1">Şöyle bir gözden geçirdi, ev pırıl pırıl parlıyordu. Çayı, porselen takımın çaydanlığına alarak, soğumasın diye bir havluya sardı. Fincanlar, gümüş kaşıklar, ipek peçeteler, her şey hazırdı.</p>
<p class="calibre1">Bir Ruhsar Hanım'dı eksik olan.</p>
<p class="calibre1">Çırağın, akşama kimin geleceğini öğrendiğindeki pis sırıtışı düştü birden aklına. 'Seni yaşlı kurt seni' der gibi yan yan bakışları. Nasıl utandı Levon Bey, 'Keşke söylemeseydim kimin geleceğini, ne boşboğazım' diye kendine kızdı. Sonra Ruhsar Hanım'ın mesleğini söyledi çırak; “Dayıcım, aman ha, biliyorsun değil mi" diye fısıldayarak, gözlerini aça aça.</p>
<p class="calibre1">“Münasebetsiz çırak" diyor, kendi kendine konuşarak, “Sana mı düşmüş beni aydınlatmak. Biliyorum elbet. Teyzem hayattayken söylemişti bana. 'Uzak dur o kadından, kötü kadın o' demişti ağzını korkuyla büzerek. Gözlerini tavana doğru devire devire. İstavrozlar çıkara çıkara. Bana hiç kötü görünmese de, uzak durmuştum ben de. Ama teyzeme fark ettirmeden, o zamanlar da, hep gözetlerdim apartmana girişini çıkışını. Saçını arkaya atışını, karşıdan karşıya geçişini, kaldırımda uzaklaşarak yok oluşunu, geç bir vakit yorgun argın eve gelişini, çantasından anahtarını arayışını, kapıyı usulca kapatışını. .."</p>
<p class="calibre1">Gözü hâlâ dürbünde. Kapıyı açtığını görüyor Ruhsar Hanım'ın. Birden heyecanlanıyor. Kendi etrafında bir tur atıyor. İşte elinde bir likör şişesi ve bir oyuncak bebekle çıkıyor evinden. Bebeği anlayamasa da Levon Bey, üstünde durmuyor.</p>
<p class="calibre1">Olduğundan daha güzel görünüyor Ruhsar Hanım, gözüne şimdi; belki birazdan evine geleceği için, belki bu çekingen duruşunu daha önce hiç görmediği için, belki de yıllar sonra ilk kez bir kadınla aynı odada olacağı için.</p>
<p class="calibre1">Nereden geldiğini anlamadığı anlık bir ateşle her yanını ter basıyor Levon Bey'in. Valentin Teyzesi arkasından istavroz çıkarıyor ve ensesine üflüyor gibi geliyor ona. O denli güçlü ki bu sanrı, dönüp arkasına bakmak zorunda hissediyor kendini.</p>
<p class="calibre1">Zaman geçmiyor, duvarlar üstüne üstüne geliyor sanki.</p>
<p class="calibre1">Zar zor ayakta durarak, tekrar dürbüne dayıyor gözünü.</p>
<p class="calibre1">“Ruhsar Hanım" diyor, fısıltıyla.</p>
<p class="calibre1">Tam kapının önünde Ruhsar Hanım, ama zile basmıyor.</p>
<p class="calibre1">Başını önüne eğmiş öylece duruyor.</p>
<p class="calibre1">V</p>
<p class="calibre1">Hızla giriyor evine Ruhsar Hanım, kapıyı kapatıyor. Likör şişesini ve Fatoş'u yere bırakıyor. Kendisi de kapıya sırtını vererek yere çöküyor. Topuzunu çözüyor sonra.</p>
<p class="calibre1">Ağlamak istiyor, ama uzun yıllardır hiç ağlamadığından unutmuş, nasıl yapacağını bilmiyor.</p>
<p class="calibre1">Biraz dikkatli dinlese, gözü hâlâ kapı dürbününe dayalı, “Ruhsar Hanım" diye fısıldayıp duran Levon Bey' in titrek sesini duyabilir, ama dinlemiyor.</p>
<p class="calibre1">“Beş çayıymış," diyor kendi kendine, “Ne anlarım, ben beş çayından."</p>
<p class="calibre1">Yerde, gözleri kapalı yatan Fatoş'a dikiyor gözlerini sonra. Bir an önce yatağına girmek, onu koynuna almak ve uykuya dalmak istiyor.</p>
<p class="calibre1">Bebeğin, her ikisi için özenle hazırladığı rüyaları paylaşmak ve bu geceyi atlatabilmek için...</p>
<p class="calibre1">Bir geceyi daha, atlatabilmek için.</p>
<p class="calibre1"><span class="calibre2">IV</span></p>
<p class="calibre1"><span class="calibre2">KÜÇÜK KESİKLER</span></p>
<p class="calibre1"><span class="calibre4">Carver ve Altman için,</span></p>
<p class="calibre1"><a id="bookmark8"></a><span class="calibre3">Pansiyondaki</span></p>
<p class="calibre1">Sıcak vardı. Pansiyon sonra. Deniz, kum, falan. Ben, bilmiyordum gerisini çok. Sevgilim vardı. Gözleri iri. Memelerini ve kollarını seviyordum. Elini alnıma koyar, "İyi misin?" derdi sık sık. Gözlerimi devirirdim. Gülerdi. Nasıl böyle hüzünle gülebiliyordu bilmiyorum. Bir gece, çok mu içmişim gene nedir, attılar bizi pansiyondan. Sevgilim küfretti o leş adama. Koca göbekli olana. Daha önce duymamıştım. Hoşuma gitti küfretmesi. Eğildim öptüm. Karşı koymadı. Kim bilir nasıl kokuyordum. Koluma girdi. Bir yandan beni, bir yandan valizi sürüklemeye çalışıyordu. Düştüm sonra ben. Oturdu yanıma. Başını ellerinin arasına koydu. Sonra yüzüme baktı. Hatırlıyorum ay ışığı vardı.</p>
<p class="calibre1">"Bir pansiyon bulmalıyız" dedi.</p>
<p class="calibre1">"Buluruz" dedim.</p>
<p class="calibre1">"Şimdi" dedi.</p>
<p class="calibre1">"Olur," dedim, "şimdi".</p>
<p class="calibre1">Gözlerimi kapadım.</p>
<p class="calibre1">Gözlerimi açtım.</p>
<p class="calibre1">Biraz ayılmış gibiydim. "Ay ışığında saçların" diye başlayacaktım, susturdu. "Bu kadar içmesen" dedi.</p>
<p class="calibre1">"Olur, içmem" dedim.</p>
<p class="calibre1">"İçmezsin, evet" dedi.</p>
<p class="calibre1">Geçen yaz kaldığımız pansiyona gitmek geldi aklıma. O âna kadar kaldığımız en kötü yerdi. Deli bir kadın işletiyordu. Dokuz on kadar kedi fink atıyordu ortada. Bir de sürekli hayalet gibi odadan odaya süzülen o siyahlı, üzgün kadın. Her işe koşan. Üşendiğimiz için başka yer de bakmamıştık.</p>
<p class="calibre1">Yüzünden korkunç bir anlam geçti. Oraya gitmeyi hiç istemediğini anlamıştım.</p>
<p class="calibre1">“Peki," dedi. “Orada yer vardır kesin. Kim kalmak ister ki orada!"</p>
<p class="calibre1">Pansiyon sahibi kadını hatırladım. O bizi hatırladı mı, bilmiyorum. Gece geç bir saatti. Kapıyı hiç açmayabilirdi. Ama açtı. Çok değişmemişti. Hâlâ Altan Karındaş'a benziyordu. Onun gibi deli deli bakan, korkutucu, iri mavi gözleri vardı. Ama ondan farkı, gerçekten deli olmasıydı bu kadının.</p>
<p class="calibre1">"Odaların çoğu boş" dedi. “İstediğinizde kalabilirsiniz."</p>
<p class="calibre1">Sonra sadece merdivenin ağzındaki odayı verebileceğini söyledi.</p>
<p class="calibre1">“Olur" dedik, ne diyelim. Çok fazla seçeneğimiz de yoktu.</p>
<p class="calibre1">Sevgilimin tuvalete gitmesinden faydalanıp, “Bira bulunur mu?" dedim.</p>
<p class="calibre1">“Gece servis yok" dedi.</p>
<p class="calibre1">Sonra göz kırptı. “Ama senin için bir istisna yapabilirim" diyerek mutfağa seğirtti.</p>
<p class="calibre1">Mutfağı görünce birden siyahlı, üzgün kadını hatırladım. Uzunca boyluydu. En çok mutfakta kahvaltı hazırlayıp bulaşıkları kaldırırken görmüştük onu. Ne yapsa yaranamıyordu patronuna ve onun yanından hiç ayrılmayan o tuhaf iki kadına.</p>
<p class="calibre1">Laf olsun diye o kadınları sorayım dedim.</p>
<p class="calibre1">“A, burada daha önce de mi kaldınız" dedi.</p>
<p class="calibre1">“Evet," dedim, “geçen sene".</p>
<p class="calibre1">“Arkadaşlarımdır onlar" dedi. “Çamlıca'nın üç gülüyüz-dür biz" diyerek kıkırdadı.</p>
<p class="calibre1">Gülümsememi bekledi sanırım. Beklediğiyle kaldı.</p>
<p class="calibre1">“Bir tanesi Atina'da oturur, bu yaz gelemedi" dedi.</p>
<p class="calibre1">O hep sutyensiz gezen, kabarık, korkunç saçları olan kadın olmalıydı. Çok çirkindi. Rum aksanıyla konuşmasını hatırlıyordum. Bir gece yarısı su içmek için uyandığımda odamızın yarım perdeli penceresi önünde bizi gözetlerken görmüştüm onu. Sabah uyanınca gördüğümün rüya mı gerçek mi olduğu konusunda bir an tereddüt etmiştim. Sevgilime söylediğimde, “Bu kadar içmemeliydin" demişti. Ama görmüştüm işte, onu ve karanlıkta kedi gözü gibi parlayan gözlerini. Benim fark etmeme aldırmadan, bir gece heykeli misali dikilmeye devam etmişti pencerenin önünde.</p>
<p class="calibre1">“Öteki?" dedim.</p>
<p class="calibre1">O biraz daha güzel olan ve neredeyse hiç konuşmayan kadındı.</p>
<p class="calibre1">“Öteki mi?" dedi. “Başka arkadaşım yoktur ki benim."</p>
<p class="calibre1">Bu arada sevgilim dönmüştü. Tezgâhın üstündeki biralara bakıyordu şaşırmış gibi.</p>
<p class="calibre1">Hâlâ şaşırabiliyordu.</p>
<p class="calibre1">“Nasıl yani?" dedim. “Az önce 'Çamlıca'nın üç gülüyüz' demiştiniz. Nasıl başka arkadaşınız olmaz. Bir kadın daha vardı burada, güzelce bir kadın."</p>
<p class="calibre1">“O zaman, benimdir o, beni hatırlıyorsundur" dedi, sevgilime bakarak.</p>
<p class="calibre1">Dilini dudağında gezdirdi.</p>
<p class="calibre1">“Hayır" dedim. “Sarışın bir kadındı. Sürekli bir şeyler mırıldanır gibi ağzını açıp kapıyor, ama hiç sesini çıkarmıyordu."</p>
<p class="calibre1">“Hah," dedim sonra, “şimdi hatırladım. Bahçedeki kedileri oradan oraya taşıyıp duruyordu".</p>
<p class="calibre1">Yapmacık bir tavırla, “Ah," dedi, “Suzan o. Suzancığımı diyorsun sen."</p>
<p class="calibre1">Uzaklara dalar gibi hülyalı bir bakış attı. Sonra başka bir açıklama getirmedi.</p>
<p class="calibre1">Kadının öldüğünü ya da çok uzaklara göç ettiğini düşündüm.</p>
<p class="calibre1">Odaya yerleştik. Bir bira açtım. Geçen yıl kaldığımız odaydı. Sevgilime o tuhaf kadınları hatırlayıp hatırlamadığını sordum.</p>
<p class="calibre1">Biralar yüzündendi sanırım, konuşmak istemiyordu. Israr ettim.</p>
<p class="calibre1">Soğukça, “Hatırlıyorum" dedi.</p>
<p class="calibre1">“Biliyordum," dedim, “ben bile bu kafayla hatırladığıma göre".</p>
<p class="calibre1">“Selamet'e nasıl davrandıklarını hatırlıyorum" dedi. Sonra dişlerini sıktı, “Kaltaklar!" diyerek elimdeki bira şişesine uzandı.</p>
<p class="calibre1">“Hepsinden daha güzeldi Selamet" dedi.</p>
<p class="calibre1">Selamet ya, evet. O siyahlı, üzgün kadının adıydı bu.</p>
<p class="calibre1">“Güzel miydi?" dedim.</p>
<p class="calibre1">“Evet," dedi. “Bu tip kadınlar, yoksulların güzelliğini asla bağışlamazlar."</p>
<p class="calibre1">Biradan bir fırt daha çekti.</p>
<p class="calibre1">“Çok çalışıyor ama onlara yaranamıyordu. Konuşmasıyla, kemikli elleriyle, hep aynı elbiseyi giyiyor olmasıyla dalga geçiyorlardı. O da neredeyse hiç konuşmuyor, onların yanına çıkacağı zaman mümkün olduğunca gizliyordu ellerini. Başka elbisesi yoktu ama. Yani, o konuda yapabileceği bir şey yoktu."</p>
<p class="calibre1">Bu kadar çok şey hatırlamasına şaşırdım.</p>
<p class="calibre1">Şimdi yatağa uzanmış, bana sırtını dönmüştü.</p>
<p class="calibre1">Tekrar buraya dönmek zorunda kalmaktan mutsuzdu. Görebiliyordum. Bu dönüşün benim yüzümden olduğunu bilmek de işimi kolaylaştırmıyordu.</p>
<p class="calibre1">Biramı bitirdim, kulağına eğilerek “Uyudun mu?" dedim.</p>
<p class="calibre1">Ses çıkarmadı.</p>
<p class="calibre1">Uyumadığını biliyordum.</p>
<p class="calibre1">Sabah uyandığında “Buradan gitmek istiyorum" dedi. “Başka bir yer bulalım."</p>
<p class="calibre1">Başım çok fena ağrıyordu.</p>
<p class="calibre1">“Olur" dedim.</p>
<p class="calibre1">Oyalanmadan aşağı indim, o duş alacak, sonra eşyaları toplayıp gelecekti. Ağzımın içi kupkuruydu. Kahvaltıdan önce bir bira içmenin hesabını yapıyordum.</p>
<p class="calibre1">Karşımda görünce birden, şaşırdım. Mutfaktaydı; siyahlı, üzgün kadın.</p>
<p class="calibre1">“Bir bira alabilir miyim" dedim. Yüzüme bakmadan, dolaptan çıkardı. Tezgâhın üstüne koydu.</p>
<p class="calibre1">Siyahlı, üzgün kadın bir hayaletmiş gibi kalmıştı aklımda. Yüzünü hatırlamıyordum. Ama o an şöyle alıcı gözle bir baktım, gerçekten çok güzeldi.</p>
<p class="calibre1">“Selamet" diye seslendi bahçeden biri, o an. Pansiyon sahibi kadının sesiydi bu. “Selameeet" diye sesini yükseltti hemen arkasından, sabırsızca.</p>
<p class="calibre1">Ellerini cebine koydu Selamet, hızlıca bahçeye çıktı. Bahçe kapısına seğirterek eşikte durdum.</p>
<p class="calibre1">“Yaklaş" dedi Selamet'e. Gözleri iyice irileşmişti, bu haliyle Altan Karındaş'ın gözlerine rahmet okuturdu. Masada Suzancığıyla oturuyordu, tanımıştım onu. Suzan'ın hayatta oluşuna şaşırdım. Kucağında çirkin -o yöre, kedilerinin çirkinliğiyle ünlüydü- bir kediyle oturuyordu.</p>
<p class="calibre1">“Selamet" dedi tekrar, pansiyon sahibi kadın. Selamet demekten alıkoyamıyordu sanki kendini. Sonra derin bir nefes alıp “Bu böreğe soğan" dedi. Cümlesini bitiremedi. Çok üzgün, aynı zamanda ihanete uğramış görünüyordu. Titreyen parmaklarını burnunda birleştirmiş, gözlerini yummuştu.</p>
<p class="calibre1">Bir an öylece durdu, sonra cümlesini baştan alacak gücü bünyesinde toplayarak tiz bir sesle konuştu.</p>
<p class="calibre1">“Bu böreğe soğan koymuyorduk, hatırlıyor musun" dedi.</p>
<p class="calibre1">Başını eğdi Selamet.</p>
<p class="calibre1">Suzancığına dönerek, “Yok şekerim" dedi. “Almıyor kafası. Zaten zar zor anlıyor dediklerimi. Artık dayanamayacağım. Geldiği dağa dönsün, umrumda değil."</p>
<p class="calibre1">Sanki Selamet yanında değilmiş gibi konuşuyordu.</p>
<p class="calibre1">Biramdan bir fırt daha aldım. Bulutlara baktım. Tek tüktü.</p>
<p class="calibre1">Kediyi yere koydu, beriki. Selamet falan umurunda değil gibiydi. Yerde kendisine bakan diğer bir kediyi kucağına aldı: İran kedisine benzeyeni. Ama nasıl çirkin bir kedi, o kadar olur. Sonra Selamet'e buz gibi gözlerle baktı. Ama hiçbir şey demedi.</p>
<p class="calibre1">“Hadi, dön mutfağa!" dedi pansiyon sahibi. “Kafanı vermelisin yaptığın işe. Yoksa biliyorsun, senin gibilerden çok var, istesem bin tane bulabilirim."</p>
<p class="calibre1">Beriki sakince ayağa kalktı, İran kedisine benzeyen kediyi bahçenin öteki ucuna götürdü. Yavaşça yere bıraktı. Oradan sarı, çipil gözlü bir yavru kediyi buldu getirdi.</p>
<p class="calibre1">Selamet elleri hâlâ ceplerinde, bana doğru geliyordu. Geçsin diye kapıdan çekildim, bahçeye doğru bir adım attım. Bembeyaz bir suratla mutfağa girdi.</p>
<p class="calibre1">Güneş tatlı tatlı ısıtıyordu sabah saatlerinde. Henüz bunaltmaya başlamamıştı. Ben de, şimdi kâğıt oynamaya başlayan kadınların yanındaki masaya oturarak yüzümü güneşe verdim. Bana bakmadılar bile. Yokmuşum gibi davranıyorlar, sessizce oyunlarını oynuyorlardı. Pozisyonları hiç değişmiyordu. Sadece berikinin, arada bir, yere doğru eğilerek kucağındaki kediyi yere bıraktığını ve ayağının ucunda hazır bekleyenlerden birini aldığını görüyordum. Biteviye.</p>
<p class="calibre1">Keyfim yerindeydi. Hatta başka bir yer arayacak olmak canımı sıkıyordu. Ama sevgilim kafasına koymuştu buradan ayrılmayı, yapabileceğim çok bir şey yoktu.</p>
<p class="calibre1">Mutfaktan Selamet'in ağlama sesi geliyordu kulağıma. Kesik kesik ağlıyordu. Nedense o an, Atinalı çirkin kadın da keşke burada olsaydı diye düşündüm. Bu delilerin ekip tamamlansaydı. Daha da keyiflenecektim.</p>
<p class="calibre1">Atinalının meme uçları aklıma geldi, sonra. Ne çok görmüştüm onları burada kaldığımız süre boyunca. O zamanlar bu kadar içmiyordum. Sanırım. 'Ne kadar çirkindi,' diye düşündüm, 'kedilerle yarışırdı hani'. Sarkmış memelerinin her daim ortada uçları, korkunç derecede kabarık kül rengi saçları ve gecenin bir yarısı uyandığımda karşılaştığım, pencerenin dışından bize bakan gözleri...</p>
<p class="calibre1">Ben Atinalıyı düşünürken, ağlama sesi azalsa da, gelmeye devam ediyordu mutfaktan doğru. Kadınlar da duyuyor olmalıydı. Ama oralı bile değillerdi. Ağlama, hepten kesik hıçkırıklara dönüşmüştü şimdi. Benimse biram bitiyordu, ama o anda mutfağa gitmek içimden gelmiyordu. Onu siyahlar içinde, mutfağın bir köşesine sinmiş bir halde ağlarken görmek istemiyordum. Bu tüm tadımı kaçıracaktı. Ama öte yandan, sevgilim aşağı inmeden bir bira daha içsem hiç fena olmayacaktı.</p>
<p class="calibre1">Ben de mutfağa doğru yöneldim.</p>
<p class="calibre1">Gidene kadar, dört ya da beş kedi bacağıma sürtündü. Pansiyon sahibiyle kedili kadının arkamdan baktıklarını hissettim. Arkamı döndüğümde, ikisi de başlarını hızla kağıtlarına doğru çevirdiler.</p>
<p class="calibre1">Mutfağa girdiğimde, tezgâhın yanında, Selamet'le sevgilimi birbirine sarılmış halde gördüm. Selamet başını, sevgilimin omzuna koymuş, içli içli ağlıyordu. O da saçlarını okşuyordu Selamet'in. “Şşşt," diyordu. "Tamam, geçti Selamet. Hepsi geçti."</p>
<p class="calibre1">Hemen yanlarında bir ekmek bıçağının durduğunu fark ettim. Etrafında henüz kesilmiş ekmek dilimleri falan da yoktu.</p>
<p class="calibre1">Mutfağa girdiğimi fark etmediler. İkisinin de gözleri kapalıydı.</p>
<p class="calibre1">Yanlarında durarak iki kadının paylaştığı o resmi hafızama kaydettim.</p>
<p class="calibre1">Sonra, bahçede içmek için dolaptan bir bira daha aldım ve onları orada bırakarak sessizce mutfaktan çıktım.</p>
<p class="calibre1"><a id="bookmark9"></a><span class="calibre3">Kucak Delisi</span></p>
<p class="calibre1">“Yeni uyuttum" dedi Sıla, kısık bir sesle.</p>
<p class="calibre1">“Hem çok zor uyuyor, hem de çıt çıksa uyanıyor."</p>
<p class="calibre1">Son heceyi zar zor çıkardı ağzından. Hep böyle yapardı çocukluğundan beri. Son heceleri neredeyse yutardı. Sözü biter bitmez, hızlıca kulağının arkasına sıkıştırdı saçlarını. Önündeki kahve fincanının çatlamış tabağına dokundu. O noktada biraz durdu, hemen ardından işaret parmağıyla yarım bir daire çizdi.</p>
<p class="calibre1">“Bir de hep kucak istiyor. Bir dakika yere bıraksam basıyor çığlığı hemen. 'Kucak delisi yaptın çocuğu' diyor Suat. Hemen kucağıma almazsam, bu sefer de 'Başım ağrıdı, sustu-ruver şunu' diye başlıyor. .."</p>
<p class="calibre1">“Çok hırpalıyorsun kendini."</p>
<p class="calibre1">'Öyle mi diyorsun?' der gibi baktı. Ama hiçbir şey demedi. Onun yerine gözünden bir ikindi bulutu geçirdi. Sustu.</p>
<p class="calibre1">Birden aslında çok neşeli olması gerekiyormuş da bu durum aklından -her nedense- uçup gitmiş gibi, iğreti bir hatırlayışla ve hemen o kısacık ânın içerisinde icat ettiği abartılı bir tavırla kahvesinin son yudumunu içerek fincanı ters çevirdi.</p>
<p class="calibre1">“Bakarsın değil mi?"</p>
<p class="calibre1">Duymazlıktan geldi Nilay. Gözü, Sıla'nın süt dolu memelerine, bağrına ve onların üstünde beyazca kıvrılan, pürüzsüz boynuna kaydı. Telaşla çevirdi bakışlarını hemen. Kendini konuşmak zorunda hissetti.</p>
<p class="calibre1">“Biraz dinlenmeye ihtiyacın var senin."</p>
<p class="calibre1">Az önceki yapay neşesi sönüverdi Sıla'nın. Küskünce, “Sana söylemesi kolay" dedi. “Çocuğun olunca görürüm seni de!"</p>
<p class="calibre1">Alyansını çıkardı, fincanın kıçına koydu. Elini omzuna götürüp suratını acıyla ekşitti. Tam kolunu kaldırdığı sırada, sol göğsünden akan süt, göğüs ucunda usul usul genişleyen bir daire oluşturdu.</p>
<p class="calibre1">Nilay buzdolabına doğru çevirdi başını. Yutkundu.</p>
<p class="calibre1">“Ovayım mı biraz omzunu?"</p>
<p class="calibre1">Sıla 'Sen bilirsin' der gibi başını yana yatırdı.</p>
<p class="calibre1">Arkasına geçti, ayakta dikilerek ve bacaklarıyla Sıla'nın sırtı arasında belirgin bir mesafe koyarak ovmaya başladı. Yine de dayanamadı, kızıl saçlarının kokusunu içine çekti. Yıllardır değişmeyen o kokuyu. Sıla'da en çok sevdiğinin, ensesinden başlayarak tüm omzuna yayılan çillerle birlikte bu kızıl saçlar ve onun tarçınlı, tuhaf kokusu olduğunu düşündü. Kokudan başı dönmeye başladı ama kemikli ellerini ustaca kullanarak ovmayı sürdürdü.</p>
<p class="calibre1">Omzunun ovulması neşesini yerine getirmişti. Biraz da sessizliği sevmediğinden, “Ay, aklıma ne geldi bak" diyerek gülmeye ve anlatmaya başladı Sıla.</p>
<p class="calibre1">“Annemin porno kaset hikâyesini biliyor musun sen? Hani o ısrarla 'miki kaset' derdi, porno demeye utandığından."</p>
<p class="calibre1">“Evet," dedi Nilay bir yandan ovmaya devam ederek, “anlattın bana birçok kez". Sesi, şu an en son yapmak istediği şeyin bu hikâyeyi dinlemek olduğunu belli eder bir yılgınlıkta çıkmıştı.</p>
<p class="calibre1">“Ya, anlattım değil mi."</p>
<p class="calibre1">Hâlâ gülerek ve sesini biraz alçaltarak: “Biliyorum ama ne yapayım, çok gülüyorum ben buna... "</p>
<p class="calibre1">Nilay'dan devam etmesini istediğini gösteren bir söz ya da bir davranış bekledi ama genç kadın hiçbir şey yapmadı. İfadesiz yüzüyle ve yaptığı her işte kendini gösteren o ciddi tavrıyla, bebeği sürekli taşımaktan iyice sertleşmiş bu güzelim omzu ovmaya devam ediyordu.</p>
<p class="calibre1">Sıla, nedenini tam olarak bilmese de Nilay'ın yanında son zamanlarda huzursuz hissediyordu kendini. Bu yüzden uzayıp bitmek bilmeyen bu öğleden sonralarda, o karşısında genellikle oturup ellerine bakar ve pek konuşmazken, kendini sürekli bir şeyler anlatmak zorunda hissediyordu. Ne olursa olsun, bir hikâyenin dolduramayacağı bir boşluk yok gibi geliyordu ona. Anı atlatmayı kolaylaştırıyordu.</p>
<p class="calibre1">Dayanamadı, anlatmayı sürdürdü.</p>
<p class="calibre1">“Annem, teyzem, nedense büyük küçük herkesin 'Ayşe Abla' diye çağırdığı büyük teyzeleri ve birkaç komşu kadın, öyle altın gününün ortasındayken hem de, düşünebiliyor musun? Annem, Lütfi Arnca'nın Almanya'dan, babamın siparişi üzerine getirdiği 'miki' kasetten söz edince ötekiler merak etmiş. Annem başta yanaşmasa da ısrarlara dayanamamış. Ayşe Abla, dudağında yarım yüz felcinden hediye sabit gülümsemesi, her zamanki köşesinde karışmadan örgüsünü örüyormuş. Sonra daha takar takmaz, kaset sen takıl. Çıkmaz Allah çıkmaz. Ne yapacaklar, nasıl çıkaracaklar? Annem, babama ne diyeceğini düşünerek ayılıp bayılmaya başlamış. Sonra sokaktaki televizyon tamircisini çağırmak gelmiş akıllarına. Ama tamirci sorunu çözmeye çalışırken kasetin ne menem bir kaset olduğunu anlar diye korkmuşlar ve bir plan yapmışlar... Ah, onları öyle panik içinde her düşündüğümde karnıma ağrılar giriyor. Annem -ne âlem kadın- teyzemi ve diğer konu komşuyu da alıp yatak odasına götürmüş. Oraya saklanmışlar cümbür cemaat, tamirciye görünmemek için. Ay, onların hepsini yatak odasında muhtelif yerlerde saklanmış düşünebiliyor musun? Sen de teyzemin kucağında. Bir tek Ayşe Abla'yla ben kalmışız salonda..."</p>
<p class="calibre1">Elinin tersiyle gözlerindeki yaşları sildi.</p>
<p class="calibre1">“Sonra geliyor tamirci tabii. Gençten, parlakça bir çocuk. O anı hayal meyal hatırlıyorum. Ayşe Abla yapılan plana uygun olarak bir tepsi dolusu pirinç almış eline. Hesapta pirinç ayıklıyor. Beni dizinin dibine oturtmuş, tamirciye bakarak 'Çocuk oynarken sıkıştırmış abisi, ne bilsin işte' diyor, zar zor açılan ağzını yamulta yamulta."</p>
<p class="calibre1">Konuşması yine, ufak bir gülme kriziyle kesiliyor. Bir an içeriden gelen bir gürültüyü fark etmişçesine susarak kulak kabartıyor ama hemen sonrasında bebeğin hâlâ uyuduğuna kanaat getiriyor. Tam hikâyesine devam edecekken Nilay bıkkınca söze karışıyor:</p>
<p class="calibre1">“Evet sonra ben içerden ağlamaya başlıyorum. Sen Ayşe Abla'ya dönerek 'Annemler neden yatak odasına saklandı?' diyorsun. Tamirci pis pis gülmeye başlıyor ve perde!"</p>
<p class="calibre1">“Aaa, mahvettin hikâyemi. Hep böyle yaparsın. Ben daha uzun uzun anlatacaktım."</p>
<p class="calibre1">Bir an sessizlik oluyor. Ovmayı bırakıyor Nilay. Geçip oturuyor yerine.</p>
<p class="calibre1">Kahve fincanına bakarak, “Soğumuştur artık bu" diyor Sıla.</p>
<p class="calibre1">Nilay ne söylendiğini yine duymamış gibi birbirine kenetlediği ellerine bakıyor.</p>
<p class="calibre1">Sonra birden, başını kaldırmadan, uzun zamandır söylemek isteyip de içinde tuttuğu o sözcükleri sıralıyor art arda.</p>
<p class="calibre1">“Sen de çocukluğumuzu düşünüyor musun, arada?"</p>
<p class="calibre1">Sorar sormaz aklının dehlizlerinde her daim alesta duran bazı resimler yağmaya başlıyor gözünün önüne Nilay'ın. Annelerinin tamirciden saklandığı, küf kokulu o yatak odasında, pirinç başlıklı eski yatağın altında, yazlıkta herkes denize gittiğinde zorla yatırıldıkları öğle uykularında, onlarda kaldığı gecelerde bazen 'korkuyorum' bahanesiyle, bazen bir bahane bile ileri sürmeden, birbirlerine sürtüne sürtüne, ikisinden biri yorulup da uyuyana kadar yaptıklarını anımsıyor.</p>
<p class="calibre1">Şimdi karşısında hareketsiz duran bu dudakların o zamanlar boynunu ürperten ıslaklığını, her zaman soğuk olan o baldırların, kendi baldırlarına arsızca değişini, o uyuduktan sonra çillerini kapayan kızıl saçlarını koklayarak uykuya dalışlarını, bir iniltiyi daha ağzın içindeyken boğmak için dudağını ısıran o iri dişlerin bıraktığı oylumlu izi ...</p>
<p class="calibre1">Hepsini, her şeyi anımsıyor.</p>
<p class="calibre1">Bunları hatırlayıp durmanın yıllar boyunca, içinde iyice koyulttuğu tutkusu artık kolu, bacağı gibi geliyor ona, herkesçe görülebileceğini duyumsuyor. Belki de en çok bu yüzden, Sıla'nın bunu fark etmemiş olabileceğine inanamıyor.</p>
<p class="calibre1">Pencereden vuran akşam güneşi, mutfağa bungun bir hava veriyor, nefes almak gitgide zorlaşıyor ikisi için de.</p>
<p class="calibre1">Sıla, Nilay'ın sorusunda neyi kastettiğini anlamamış gibi bakıyor önce. Kendisine hakaret edilmiş ya da suratına tükürülmüş gibi bakıyor. O ufarak ve kemikli yüzün aslında kime ait olduğunu uzun zaman önce unutmuş da, hatırlamaya çalışır gibi bakıyor.</p>
<p class="calibre1">Bir an başını öne düşürerek duruyor, ne diyeceğini bilemez bir halde yutkunuyor. Aklına bir hikâye de gelmiyor. Ki anlatsın. Aslında gelse de şu an anlatamayacağını biliyor. Bir şey olsun istiyor o da: ocaktaki süt taşsın, ufak çaplı bir yangın çıksın, biri kapı zilini çalıp kaçsın, bebek ağlamaya başlasın ... O ânı geçirmeye yardım edecek herhangi bir şey olsun ve onu bu durumdan kurtarsın.</p>
<p class="calibre1">Ama hiçbir şey olmuyor.</p>
<p class="calibre1">Sonra artık bir yanıt vermesi gerektiğini düşünerek kendine çeki düzen veriyor. Elleri kucağında, gözleri iyice soğumuş kahve fincanına dalmış, acı çeker gibi gülümsüyor.</p>
<p class="calibre1">“Tabii, hatırlıyorum” diyor, son heceyi yine neredeyse yutarak, “Bırak çocukluğu, ben senin bebekliğini bile hatırlıyorum. Sen de benim ufaklık gibi tam bir kucak delisiydin. Teyzemin kucağından bir an bile inmek istemezdin”.</p>
<p class="calibre1"><a id="bookmark10"></a><span class="calibre3">Şarkı Bitti</span></p>
<p class="calibre1">Onu dükkânımın önünde dikilirken fark ettiğimde <span class="calibre4">Ses</span> dergilerini kurcalıyordum. Birkaç sayı dışında tüm sayılar vardı, olanların da çoğu mükemmel durumdaydılar. Müşterilerin yokluğunda okuduğum kitaptan canım sıkıldığı zamanlar, bazı çok sevdiğim sayılarına döner döner bakardım bu derginin. En çok da onun resimlerinin olduğu sayılara. Bazılarında elinde bir gitar olurdu, tutuşundan anlardınız çalmayı bilmediğini. Bazılarında bacağını şöyle sıyırıp da iki koluyla saçlarını havaya kaldırırdı; hani, sarkık memelerini güzel göstermeye çalışan dansözlerin kollarını kaldırarak verdikleri o pozlara öykünerek. Nedense onda acemi dururdu bu şuhluk. Ağzının kenarında her daim hazır tuttuğu o küçümseyiş hemen her resmin demirbaşıydı. (Bana öyle gelirdi ki, kendisi bile payını alırdı bu küçümseyişten.) Sonra, 'Onu neden bu kadar seviyorum ki?' diye kendime her sorduğumda aklıma gelen o ikircikli gülüşü ve her hareketinin içine bilinçle makul bir doz kattığı o mesafeli yapaylık. Onu o yapan bu özellikler, çok ünlü olduğu zamanlarda bile yarattığı hesaplanmış gizem ve özel hayatını gizlemesindeki ustalıkla birleşince tamamlanıyordu.</p>
<p class="calibre1">Bir süredir hiçbir yerde onunla ilgili bir haber çıkmamıştı. Nerede veya kiminle olduğunu kimse bilmiyordu. Aslına bakarsanız, belki de gizlenmesine gerek kalmamıştı artık, çünkü birçoklarınca çoktan unutulup gitmişti.</p>
<p class="calibre1">Bense ikinci el plak alıp satmaya onun yüzünden başlamıştım. Onun tüm kırkbeşliklerini, uzunçalarlarını, kasetlerini, kartpostallarını, resimlerini -neyi var neyi yoksa işte- toplamak istiyordum. Topladım da zamanla. En iyi durumdakileri kendime ayırıyor, ötekileri meraklılara satıyordum. Aynı plaklar zaman içinde döne dolaşa hep benim elimden geçiyordu. Bu arada sahaflık denen o belaya da belime kadar batmış oldum. O kadar alışmıştım ki, çıkmak da istemiyordum.</p>
<p class="calibre1">Sonra birçok parça daha topladıysam da, en değerlileri hep onunkiler oldu. Ne çok okşadım plak kapaklarındaki resimleri, yazıları ve hatta plakların üstündeki çizikleri.</p>
<p class="calibre1">Üst üste saatlerce dinledim, hep aynı şarkıları.</p>
<p class="calibre1">Hep onun şarkılarını.</p>
<p class="calibre1"><span class="calibre4">Ses</span> dergilerinden bir an, gözümü dinlendirmek için kafamı kaldırdığımda kapının önünde dikilen birini gördüm. Kararsız, ürkek gözlerle içeriye bakıyordu. Emin olmak için biraz yaklaşarak dikkatle baktım.</p>
<p class="calibre1">Evet, üstü başı dökülen bu solgun kadın kesinlikle oydu.</p>
<p class="calibre1">Bir an ne yapacağımı bilemedim. Aklıma onu benim gibi çok seven bir arkadaşımı aramak geldi. Sonra 'saçmalama' diye kızarak kendime, hemen kapıyı açtım. Elinde birkaç tükenmez kalem tutuyordu. Nasıl davranacağımı, ne diyeceğimi bilemiyordum. Adıyla seslendim ona. “Hoş geldiniz" dedim. Sanki hiç pis değilmiş, hiç kötü kokmuyormuş gibi elimi dostlukla uzattım. Sonra kolumu omzuna koyarak içeri sürükledim, kibarca. Çok şaşırsa da karşı koymadı. Elinde tuttuğu tükenmezkalemleri hızlıca cebine koyduğunu fark ettim. Hemen oturttum, 'Ne içmek istersiniz?' diye sordum. Güldü. Dişleri simsiyahtı. “Bir Bol fena olmazdı" dedi. “Bol mü?" diye düşündüm içimden, ne zamandır duymamıştım bu içkinin adını. Bir an durakladım. Sonra elimle 'hay hay' anlamına gelen bir hareket yapıp “Hemen getiriyorum" dedim. İçim içime sığmıyordu. Bir yandan da anlayamıyordum bu düşmüş halini. Çok sonraları, o an içime dolan birçok duyguyu düşündüğümde içlerinde en çok hatırladığımın panik duygusu olduğunu fark ettim. Onu dükkânımda böyle görmek beni sevindirmiş, üzmüş, şaşırtmış, duygulandırmış, kızdırmış ama en çok da panikletmişti.</p>
<p class="calibre1">Bol yerine, bir fincana az çay, üstüne bolca konyak doldurdum. “Size layık değil ama" dedim verirken. Fotoğraflarından alışık olduğum o küçümseyici kıvrımı dudağına oturtarak “Teşekkür ederim" dedi. Sesine de o çekici yapmacıklığı konduruvermişti hemen. Bir dikişte bitirdi.</p>
<p class="calibre1">“Bir tane daha bol alır mısınız?" dedim. Söylerken dilimi damağıma nazikçe değdirerek 'l' harfini yumuşattım, aynen onun yaptığı gibi.</p>
<p class="calibre1">“Alayım, madem..." dedi. Bir tane daha hazırladım. Hiçbir şey düşünemiyordum. Bu sefer büyükçe bir yudum alarak gözlerini etrafta gezdirmeye başladı. “Ne güzelmiş burası" dedi. Eliyle saçlarını düzeltmeye çalışıyordu, keçe gibi görünen saçlarını.</p>
<p class="calibre1">“Teşekkür ederim, siz buradasınız da ondan" dedim.</p>
<p class="calibre1">Bu sefer gülerken elini ağzına götürdü.</p>
<p class="calibre1">Bir şeyler yapmalıymışım gibi geliyordu. Ben de onun plaklarından bir tanesini koydum pikaba. Şu halinde, şarkıyı fark edip etmediğini görmek istiyordum. Şarkı başladı, ne bir şey söyledi ne de bir tepki verdi. Usulca ayağa kalkıp dükkânın arkasına doğru yürüdü. Şarkı ilerledikçe yavaş yavaş huzursuzlandığını görebiliyordum. Hareketlerinin farklılaşmasından çıkardığım, küçük belirtilerdi bunlar. Belki yanlıştı ama ne olacağını görmek istedim, bu yüzden bıraktım plağı çalmaya devam etsin. Sağda soldaki plakların kapaklarında, dergilerin kapaklarında gezdiriyordu gözlerini, hızlı hızlı. Şarkı devam ediyor, her zaman vurgun olduğum o tok sesi tüm dükkânda yankılanıyordu.</p>
<p class="calibre1">Bu arada içkisi boşalmıştı. Birden bana dönerek, “Bir kadeh daha versene" dedi, “Çay koyma bu sefer" diye de ekledi. Sesindeki iç gıcıklayan o yapmacıklık da, dudağındaki küçümseyici, o baştan çıkaran kıvrım da yok oluvermişti. Bol, mol demiyordu artık. Elini saçına götürmüyordu. Belli ki, maziden gelen bir alışkanlıkla üstüne yapışıveren o yapay nezaketten hızlıca soyunmuştu.</p>
<p class="calibre1">Çıkardım, konyak şişesini uzattım. Bir dikişte onu da bitirdi. Kendi resmini gördü sonra, bir başka plak kapağının üstünde. Elini resminin üstünde gezdirdi usulca. Sonra bıraktı plağı yerine, geçip az önce kalktığı eski koltuğa attı kendini.</p>
<p class="calibre1">Gözlerini tam karşısına dikti.</p>
<p class="calibre1">Gözlerini diktiği noktaya baktım, bakılacak bir şey yoktu.</p>
<p class="calibre1">Şarkı bitti. Kalktım plağı kapağının içine yerleştirdim. Bir süre konuşmadı. Öylece boşluğa bakmaya devam etti.</p>
<p class="calibre1">Sonra elini cebine attı. Tükenmezkalemleri çıkararak bana doğru uzattı.</p>
<p class="calibre1">“Tükenmezkalem satıyorum ben" dedi.</p>
<p class="calibre1">Kulaklarımda az önceki şarkısından kalan ve hâlâ çınlayan şarkılı sesini bastırmaya çalışarak “Peki" dedim.</p>
<p class="calibre1">Başını bana çevirerek buz gibi bir sesle, “Alır mısın?" dedi.</p>
<p class="calibre1">Elimde nedense bir süredir sıkı sıkı tuttuğum plağı diğerlerinin yanına koydum. Ayağa kalktım. Usulca yanına kadar giderek kulağına eğildim.</p>
<p class="calibre1">“Alırım" dedim.</p>
<p class="calibre1"><a id="bookmark11"></a><span class="calibre3">Ferhat Olmak</span></p>
<p class="calibre1">Sakin bir köşesinde oturduğum kahveye girerek önce etrafa bakındı. Önümden usulca geçerken dikkatlice beni süzdü. Birkaç adım ötemden âni bir kararla döndü, tam masamın önünde durdu. Gözlerime baktı. Ben de, pek istemeden ona baktım. Kırklarında var yok, esmerce bir adamdı. Zayıf, geniş omuzlu, bir zamanlar spor yapmışlığı anlaşılan. Yakışıklı denemez ama çirkin de değildi. Bir partiye beraber gitseniz örneğin, çok dikkat çekmez ama yanınızda da sırıtmazdı. Elinde mavi bir tükenmezkalem tutuyordu. Kalemi bana doğru uzatarak bir şey söyledi. Anlamadım. Gözlerim, beni işaret eden kalemindeydi hâlâ.</p>
<p class="calibre1">Yüzüne baktım, “Anlamadım” dedim.</p>
<p class="calibre1">Güldü. Gülüşü yüzüne yeni çizgiler ekledi.</p>
<p class="calibre1">Kalemle beni imlemeye devam ederek tekrar etti söylediğini.</p>
<p class="calibre1">“Ferhat mısınız?”</p>
<p class="calibre1">Tuhaf bir aksanı vardı. Ama bu sefer ne dediğini anlamıştım.</p>
<p class="calibre1">“Yok, değilim” dedim. Ferhat değildim, çünkü.</p>
<p class="calibre1">Kalemini indirdi. Eskisi gibi olmasa da hâlâ gülümsüyordu.</p>
<p class="calibre1">“Ah,” dedi, “Ferhat değilsiniz demek”.</p>
<p class="calibre1">Ferhat olmayışımdan bayağı hayal kırıklığına uğramıştı.</p>
<p class="calibre1">Bunu, çöküveren omuzlarından, artık beni göstermeyen tü-kenmezkalemini kavrayışındaki çözülmüşlükten, gülümseyişinin coşkusundaki belirgin sönüşten görebiliyordum. Onu üzmek istemiyordum. Hiçbir yabancıyı üzmek istemiyordum. Onları tanımıyordum ve belki de tam da bu sebepten, benim için çok değerliydiler. Böyleydim işte ben. Yakınımda-kileri gönlümün dilediği gibi üzüyor, ama bir yabancıyı üzme fikrinden oldum olası dehşete kapılıyordum.</p>
<p class="calibre1">Daha fazla dayanamadım. “Durun üzülmeyin hemen. Ferhat'ım elbet” dedim. “Size şaka yapmıştım.”</p>
<p class="calibre1">Bir an durdu. Gözlerini kıstı.</p>
<p class="calibre1">“Şaka mı yapmıştınız?”</p>
<p class="calibre1">Anlamamış gibi bakıyordu. Az önce aksini söylerken, neden şimdi Ferhat olduğumu söylüyordum ki? Açıkça görülüyordu, o an benim Ferhat olabilirliğimi kafasında tartıyordu. Oysa ilk sorduğunda, benim ne dediğini anlamadığımda ve sonra o sorusunu nazikçe yinelediğinde, bütün o süre boyunca, ne kadar da mutluydu. Ne kadar emin görünüyordu Fer-hat'lığımdan. Şimdiyse bundan şüphe duyuyordu. Ya Ferhat değildiysem? Ya yalan söylüyorduysam? Gözlerinden tüm bu soruları açıkça okuyabiliyordum.</p>
<p class="calibre1">Her şeyi mahvetmiştim işte. Bir kez daha mahvetmiştim. Kendime kızsam da, dik durmaya, yüzümü ifadesiz tutmaya, şüphelerinde haksız olduğuna inanması için güvenilir bir izlenim bırakmaya çalışıyordum.</p>
<p class="calibre1">Kalemini ağzına götürdü, dişlerinin arasına aldı. Bir an daha yüzüme baktı. Sonra baştan aşağı süzdü. Sanırım karar ânıydı bu. 'Neden Ferhat olduğunu söylesin ki, eğer değilse' diye düşünmüş olabilirdi. Hangi aklı başında insan bunu yapardı ki? Hakkı vardı, aklı başında göründüğüm bir gerçekti. Bu da hayatta görünüşe inanmamamız gerektiğini ispatlayan binlerce kanıttan sadece biriydi işte.</p>
<p class="calibre1">Sonra geçti, karşımdaki boş sandalyeye kırk yıllık arkadaşmışız gibi rahatça oturdu. Ferhat'lığıma nihayet inandığını düşünerek sevindim. Alışkın olmadığım bir sevecenlikle gözlerime bakıyordu. Mutlu bir haber vermemi ya da kalkıp boynuna sarılmamı bekler bir hali vardı. Ne diyeceğimi bilemiyordum. Ben de bakışlarımı onunkilere benzetmeye çalıştım. Derin duygulanımlar içindeymişim gibi. Tek düşündüğüm Ferhat'lığımla onu mutlu etmekti oysa. Derin ya da yüzeysel başka bir duygu ya da düşünce barındırmıyordum o anda. Onun mutlu görünmesi bana yetiyordu.</p>
<p class="calibre1">Sonunda konuşmaya başladı. Durmaksızın. Ama artık benim dilimde değil, hiç bilmediğim bir dilde konuşuyordu. Fransızcaya benziyordu, ama değildi. Fransızca olsa anlardım, biraz da olsa. Belki Portekizceydi bu şiirli dil. Evet, Portekizce olmalıydı. Bundan neredeyse emindim. Aklıma gelen Ferhat'ın Portekizceyi nereden biliyor olduğuydu. Ferhat Portekizli olabilir miydi peki? Belki de Brezilyalıydı, ama bu Portekizli olmasından daha anlamlı gelmiyordu. Hiçbir şey anlamlı gelmiyordu.</p>
<p class="calibre1">Nazik yabancı neşeyle anlatmayı sürdürüyor, arada ufak kahkahalar bile atıyordu. O zamanlar ben de pişkin pişkin gülüyordum. Bazen de kafamı aşağı yukarı sallıyordum. Aklımdaysa hep aynı soru: Konuşma sırası bana geldiğinde ne yapacaktım? Bu soru ruhumu kemiriyordu. Neyse ki sevgili yabancım konuşmaktan vazgeçmeye niyetli görünmüyordu, en azından bir süre daha. Böylece birazdan yaşayacağım felaketi bilmeksizin erteliyordu. Onu hayal kırıklığına uğrata-mazdım, bunu kaldıramayacağımı biliyordum.</p>
<p class="calibre1">Birden gözlerini belerterek “Ferhat?” dedi ve sustu. Anladım ki az önce bir soru sormuş ve ben yanıtlamayınca bu tepkiyi vermişti. Oturduğum halde, dizlerimden bir şeylerin boşaldığını hissettim. Başımı ellerimin arasına aldım. Ne yapacağımı bilemediğimden ağlamaya başladım. Bir yandan da ona bakıyordum. Gözyaşlarım sahte miydi, gerçekten mi ağlıyordum, bugün bile tam olarak emin değilim. Ama Ferhat olmak istiyordum, bundan emindim. Hatta tek istediğim buydu. Ferhat olmadığımı bilmekse ağlama isteğimi artırıyordu.</p>
<p class="calibre1">Ağladığımı görünce kalktı, yanıma oturdu. Kolunu omzuma attı, öbür eliyle de başımı okşamaya başladı. Başım şimdi omzunda, öylece duruyorduk. Allah'tan bir şey sormuyordu. Sanki o an ağlamam çok normaldi ve o bunu bir süredir bekliyordu.</p>
<p class="calibre1">Bir süre sonra ağlamama zorunlu bir son verdim. Daha fazla ağlayamıyordum çünkü. Bitmişti. Başımı kaldırdım, yüzüne baktım. Anlayışla gözlerime bakıyordu. “Ferhat, Ferhat” diye biteviye tekrarlamıştı başımı okşarken, avutucu sesiyle. Üzülmemi istemiyordu. İkimiz de ötekinin üzülmesini istemiyorduk. Ama ben artık böyle devam edemezdim. Bu iş hiç iyiye gitmiyordu ve sonunda onu çok daha fazla üzmek vardı. Buna katlanamazdım ve bir yerden dönmeliydim.</p>
<p class="calibre1">Artık geri dönmeliydim.</p>
<p class="calibre1">Sonunda her şeyi göze aldım, başımı yere eğdim, gözlerimde kalmış son yaşları elimin tersiyle silerek konuşmaya yeltendim. Ağzımı açmıştım ki parmaklarıyla sus dercesine dudaklarıma dokundu. Sanki ne söyleyeceğimi anlamış ve konuşmamı istemiyor gibiydi. Gözleri ve parmakları dudaklarımda, bir süre öylece kaldı. Onu kırmaktan o kadar çok korkuyordum ki, dayanamadım, parmaklarını usulca öptüm.</p>
<p class="calibre1">Az önce öpülmüş, uzun, ince parmaklarını dudaklarımdan çekti, kendi dudaklarına götürdü. Uzaklarda bir noktaya şefkatle baktı ve iç çekerek fısıldadı:</p>
<p class="calibre1">“Ah, Ferhat...' '</p>
</body>
</html>
