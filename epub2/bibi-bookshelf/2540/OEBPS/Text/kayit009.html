<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />

  <title></title>
  <link href="../Styles/igormrdn.css" rel="stylesheet" type="text/css" />
</head>

<body>
  <h3 class="p9"><span class="t7">KAYIT DOKUZ</span></h3>

  <p class="p10"><span class="t5">Ayin / Şiirler / Demir El</span></p>

  <p class="p1"><span class="t6"><b>A</b></span>ydınlık, pırıl pırıl bir tören günü. Böyle günlerde, hastalığınızı, güçsüzlüğünüzü, gevşekliğinizi unutursunuz... ve her şey bizim camımız gibi parlak, sabit ve sonsuzdur.</p>

  <p>Küp Meydanı. Eşmerkezli daireler biçiminde düzenlenmiş altmış altı sıra tribün. Pırıl pırıl yüzler ve gökyüzünün, belki de Tek Devlet’in parlaklığını yansıtan gözler. Kadınların kan kırmızı çiçekler gibi dudakları. Ön sıralarda çocuksu, yumuşak yüzler. Parlak, gotik sessizlik.</p>

  <p>Günümüze kalan tasvirlerden anladığımıza göre, antiklerin dinsel ayinleri bizim törenlerimize benzermiş. Ne var ki, onlarınki tümüyle akıldışıydı. Onlar, tanımadıkları Tanrı’ya taptılar, oysa biz, tanıdığımız tanrının hizmetindeyiz. Tanrıları, onlara ebedi bir arayış işkencesinden başka bir şey vermediği gibi, anlaşılmaz bir nedenle kendilerini O’na kurban olarak sunmaktan başka bir şey düşünememişler. Oysa bugün, bizler, tanrımıza, Tek Devlet’e bir kurban sunuyoruz, sakin, makûl, anlayışlı bir kurban. Tek Devlet için yaptığımız tek ayin bu. İki Yüzyıl Savaşları’nın korkunçluğunu anmak, tümelin tikele, bütünün bireye karşı kazandığı zaferi kutlamak için yapılan bir ayin.</p>

  <p>Birey, güneş ışıkları içinde Küp’ün basamaklarında ayakta duruyor. Beyaz, hayır beyaz değil, neredeyse renksiz cam bir yüz, cam dudaklar. Ve yalnızca gözler belirgin: siyah, hırslı, girdap delikleri. Göğsündeki altın künye sökülmüş, kolları eski bir gelenek uyarınca mor bir bandla bağlanmış. Bu gelenek Tek Devlet’in kuruluşundan önceki zamanlara dayanır. O zamanlar suçlular direnme hakları olduğuna inandıklarından, kaçmalarını engellemek için çoğunlukla elleri zincirlenirmiş.</p>

  <p>Ve Küp’ün en üstünde, her şeyin yukarısında, Makine’nin yanında hareketsiz bir şekil, sanki demirden yapılmış: Velinimet.</p>

  <p>Aşağıdan yüzü tam olarak görülemiyor. Tek gördüğüm, kare biçiminde, sert hatlı, görkemli bir yüz. Ama elleri... Hani, bazı fotoğraflarda, kameraya yakın olduğu için çok iri çıkan eller vardır. İşte, Velinimet’in dizlerinin üstünde sakin sakin duran elleri de öyle. Dizleri onları taşımakta güçlük çekiyor olmalı.</p>

  <p>Sonra, o cüsseli ellerden biri ağır ağır kalktı. Ve bir sayı Küp’e yaklaştı. Bu, töreni şiirleriyle süsleme onuruna sahip olmuş Devlet Şairleri’nden biriydi. Ağzından kutsal, madeni dizeler dökülmeye başladı. Şiiri, hakkında verilecek kararı basamaklarda bekleyen, cam gözlü, çılgın suçlu üzerineydi.</p>

  <p>...Büyük bir ateş. Dizelerde, binalar sallandı çöktü, yeşil ağaçlar soldu, kurudu, ve siyah iskeletlerinden başka bir şey kalmadı. O anda Prometheus (bizi kastediyor) belirdi:</p>

  <p class="p12">Makineyi, çeliği ateşledi.</p>

  <p>Ve kargaşayı yasaların zinciriyle bağladı.</p>

  <p class="p12">Her şey yeni, çelikti: Çelik bir güneş, çelik ağaçlar, çelik adamlar ve kadınlar. Ama, birden bir çılgın “Zincirleri” çözdü... bir kez daha her şey yeniden mahvolacaktı... Ne yazık ki, dizeleri aklımda tutamıyorum. Ama, hatırladığım bir şey varsa, o da, bundan daha eğitici ve etkileyici imgeler bulmanın imkânsız olduğu.</p>

  <p>Gene, elin o yavaş ve ağır hareketi ve ikinci bir şair Küp’ün basamaklarında belirdi. Oturduğum yerden biraz kalktım, olamazdı. Evet, evet bu kalın dudaklar onun. Bu, o... Bana, bu kadar yükseldiğini niye söylemedi acaba? Dudakları titredi. Onu anlıyorum, Velinimet’in ve Koruyucular’ın karşısına çıkmak... ama, gene de neden bu kadar sinirli?</p>

  <p>Keskin, hızlı dizeler... Bir baltanın vuruşu gibi. İğrenç bir suç üzerine, Velinimet’i şey diye adlandıran... hayır, Velinimet’e ne dediğini söylemeye dilim varmıyor.</p>

  <p>R-13, hiç kimseye bakmadan, solgun bir yüzle koltuğuna oturdu (bu kadar ürkek olacağını ummamıştım doğrusu). Onun yanında bir an için beliren, sonra kaybolan birini gördüm: esmer, sert, üçgen bir yüz. Sonra ben ve binlerce göz Makine’ye döndük. Demir El üçüncü kez kalktı. Suçlu, görünmeyen bir rüzgârın esintisiyle basamakları çıkmaya başladı. Son basamağa, yaşamının son basamağını çıktı ve son yatağına sırt üstü uzandı.</p>

  <p>Velinimet, ağır ağır Makine’nin çevresinde dolaştıktan sonra, elini manivelanın üzerine koydu... Ne bir ses, ne de nefes: Tüm gözler ele çevriliydi. Yüz binlerce kişinin isteğini yerine getiren bir makine olmak ne güzel, ne şans!</p>

  <p>Bitmek bilmeyen bir an. El aşağıya indi ve makineyi çalıştırdı. Işınların göz kamaştırıcı keskin parlayışı, makinenin içindeki tüplerden gelen çatırtılar. Işıklı sis içinde yerde yatan beden ikiye katlandı ve eriyerek müthiş bir hızla yok oldu. Birkaç dakika önce delice çarpan bu kalpten geriye, kimyasal saf su birikintisinden başka bir şey kalmadı.</p>

  <p>Bunlar, herkesçe bilinen basit şeylerdi: İnsan bedenindeki atomların parçalanması. Ama, gene de her seferinde bir mucize gibi gerçekleşiyor ve Velinimet’in insanüstü gücünü bir kez daha kanıtlıyordu.</p>

  <p>Orada, yukarıda, yüzleri Velinimet’e dönük on kadın sayı, heyecandan al al olmuş yüzleri ve titreyen dudakları... ve rüzgârdan sallanan çiçekler.<a href="../Text/DiPNOTLAR.xhtml#a7" id="k7"><sup>[7]</sup></a> Eski gelenekler uyarınca on kadın, Velinimet’in üniformasını çiçeklerle donattılar. Velinimet, bir papazın kutsal adımlarıyla basamaklardan indi ve tribünler arasında ağır ağır yürümeye başladı. Ardında, milyonlarca kişinin çığlık tufanı ve havalanan narin, beyaz kadın kolları. Sonra, bizim aramızda oturan, tanımadığımız Koruyucular’ın şerefine atılan çığlıklar. Belki de bu Koruyucular, eskilerin her insanın bir iyilik ve bir de kötülük meleği olduğu inancından esinlenerek yaratılmışlardır.</p>

  <p>Evet, bizim biricik ayinimizde antik dinleri anımsatan bir şey var, tufan gibi bir şey. Sizler, bu satırları okuyanlar, böyle şeyler yaşadınız mı? Yaşamadınızsa çok yazık.</p>
</body>
</html>
