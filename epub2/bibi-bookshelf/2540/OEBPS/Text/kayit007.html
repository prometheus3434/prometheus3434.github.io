<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />

  <title></title>
  <link href="../Styles/igormrdn.css" rel="stylesheet" type="text/css" />
</head>

<body>
  <h3 class="p9"><span class="t7">KAYIT YEDİ</span></h3>

  <p class="p10"><span class="t5">Kirpik / Taylor / Vadinin Zambakları ve Banotu</span></p>

  <p class="p1"><span class="t6"><b>G</b></span>ece. Yeşil, turuncu, mavi; kırmızı, soylu alet; sarı... turuncu-sarı... elbise. Sonra... bronz bir Buda; birden gözkapaklarını kaldırdı... ve gözlerinden yaşlar akmaya başladı. Aynı anda sarı elbiseden, maun yataktan, çocuk yataklarından ve benim bedenimden süzülen gözyaşları ve garip, hoş ölümcül terör...</p>

  <p>Uyandım: Odaya yayılmış yumuşak, mavi ışık, cam duvarların, sandalyelerin, masanın pırıltısı. Bu beni rahatlattı, kalbimin çarpıntısı durdu. Gözyaşı, Buda... Ne saçmalık! İyi değilim... bu kesin. Daha önce hiç rüya görmemiştim. Dediklerine göre, eskiden rüya görmek kesinlikle sıradan, normal bir olaymış. Ama söz onlara gelince, yaşamları zaten korkunç bir dönmedolapmış... Yeşil, turuncu, Buda, gözyaşı. Oysa biz bugün, rüyaların ciddi bir ruhsal hastalık olduğunu biliyoruz. Ve ben şunu iyi biliyorum ki, beynimdeki mekanizma, içine bir tek toz zerreciği bile girmeden bugüne kadar tam olarak çalışıyordu. Ama, şimdi... Orada, beynimin içinde, tıpkı göze batan bir kirpik gibi, yabancı bir maddenin varlığını hissediyorum. Bedeninizi hissetmezsiniz, ama içine kirpik kaçmış bir gözü bir saniye için bile unutmak imkânsızdır.</p>

  <p>Tepemdeki zil canlı, kristalize bir sesle çaldı. Saat yedi, kalkma zamanı. Sağımdaki ve solumdaki cam duvarların ardından, odamın, elbiselerimin, hareketlerimin benzerlerini görüyorum. Binlerce kez çoğalmış hallerini. Bu insana güç veriyor. Muhteşem bir bütünün parçası olduğunuzu bir kez daha hissediyorsunuz. Ve bu bütünün, kusursuz güzelliğini görüyorsunuz: Gereksiz tek bir hareket bile yok.</p>

  <p>Evet, bu Taylor kuşkusuz eskilerin en zekisi. Bir dâhi. Yönteminin, yaşamın her alanını, günün yirmi dört saatini kapsamadığı doğru, sistemini bir saatten yirmi dört saate yaymayı başaramamış. Ama gene de, Kant gibi düşünürler üzerine kütüphaneler dolusu kitaplar yazılırken, on yıl öncesini görebilen bir peygamberin, Taylor’un önemsenmemiş olmasını bir türlü anlayamıyorum.</p>

  <p>Kahvaltı bitti. Tek Devlet Marşı’nı hep birlikte söyledikten sonra, kusursuz bir ritimle, dört sıralar halinde asansörlere yürüdük. Motorların hafif bir uğultusu ve aşağıya doğr yumuşak bir iniş... Sonra, birden gene o saçma rüya ya da rüyanın kapalı fonksiyonu. Geçen gün aeroda olanlar. Ah! Evet, aynı öğleden sonraydı. Neyse bunların hepsi geçti. Ona karşı kararlı ve sert davrandığım iyi oldu.</p>

  <p>Yeraltı aracıyla <i>İntegral</i>’in zarif bedeninin güneşin altında hareketsiz yattığı yere gittim. Gözlerimi kapayarak formüllerle düşünmeye başladım. Ve kafamdan bir kez daha <i>İntegral</i>’i dünyadan fırlatacak ilk hızı hesapladım. Patlayıcı yakıtın dışarı atılmasıyla <i>İntegral</i>’in hızı saniyenin her anında değişecekti. Sonuç, aşkın değerleri içeren karmaşık bir denklemdi.</p>

  <p>Bir düşteymişçesine sayıların sabit dünyasındayken birisinin yanıma oturduğunu hissettim, hafifçe iteledikten sonra alçak sesle “Affedersiniz,” dedi. Gözlerimi birazcık açtım ve ilk bakışta, İntegral’i düşünüyor olmanın etkisiyle, uzaya fırlatılmaya hazır duran bir kafa gördüm: Bu bir kafaydı, uçuş halindeydi, çünkü her iki tarafında yapışık iri kepçe kulakları vardı. Geriye doğru uzayan kafanın altında bir kambur, S harfi gibi... Ve cebirsel dünyamın cam duvarları ardında gene göze batan şu kirpik... bir şey, hoş olmayan, bugün yapmam gereken bir şey...</p>

  <p>“Önemli değil, lütfen... önemli değil,” selamlayarak gülümsedim. Künyesinde S-4711 sayısı parlıyordu. Başından beri onu S harfine benzetmemin nedeni buymuş demek, zihnin kaydetmediği görsel bir izlenim. Gözleri parladı, iki küçük keskin matkap gibi, hızla dönerek derine, daha derine, gittikçe daha derine inerek içime girip kendime bile itiraf etmeye cesaret edemediğim şeyi bulacaktı...</p>

  <p>Birden rahatladım. Sorunu çözmüştüm. S-4711 onlardan biriydi. Koruyuculardan biri. Ona, hemen her şeyi hiç vakit kaybetmeden anlatmalıydım şimdi.</p>

  <p>“Biliyor musunuz, dün Antik Ev’deydim...” Sesim bir garipti, nedense donuklaşmıştı. Boğazımı temizlemeye çalıştım.</p>

  <p>“Bu çok güzel, öğretici çözümler için malzeme sağlar.”</p>

  <p>“Evet, ama... anlıyor musunuz, yalnız değildim. Sayı E-330’la birlikteydim ve...”</p>

  <p>“E-330? Sizin adınıza sevindim. Çok ilginç ve yetenekli bir kadındır. Birçok âşığı var.”</p>

  <p>Belki o da... O yürüyüşte... ve belki de gerçekten onun adına kayıtlıdır. Bu konuda ona hiçbir şey anlatmamalıydım. Bu çok bariz.</p>

  <p>“Ah, evet! Tabii!” Gülüşüm giderek yaygınlaştı. Bu gülüş aptal görünmeme neden oluyor. Küçük matkaplar en dibe kadar indikten sonra, hızla dönerek gene eski yerlerine yerleştiler. S, gamzeli gülüşüyle bana selam verdi ve çıkışa doğru yürüdü.</p>

  <p>Gazetemin ardına saklandım, sanki herkes bana bakıyordu.. Ve o anda gördüğüm bir haberle kirpiği, matkabı, kısacası her şeyi unuttum. Okuduklarım öyle üzücüydü ki, kafamdaki her şeyi silip attı: “Güvenilir kaynaklardan öğrendiğimize göre, iyiliksever devletimizin denetiminden kurtulmayı amaçlayan özgürlük yanlısı bir gizli örgütün varlığına ilişkin ipuçları ele geçirilmiştir.”</p>

  <p>Özgürlük? İnsan doğasında suç işleme içgüdüsünün hâlâ var olması ne ilginç! Suç sözcüğünü özellikle kullanıyorum. Özgürlük ve suç bölünmez bir... aeronun hızıyla hareketi gibi birbirlerine bağlılar. Aeronun hızı sıfır olunca hareket edemez. İnsan da böyle, özgürlüğü sıfırda olunca suç işleyemez. Bu açık. İnsanı suçtan kurtarmak için özgürlükten kurtarmak gerekir. Ve şimdi, biz bundan henüz (kozmik zamanlamada, yüzyıllar henüzden daha fazlasını belirtir) kurtulmuşken, bazı kötü niyetli yarım akıllılar...</p>

  <p>Dün Kouüyucular Bürosu’na neden gitmediğimi anlayamıyorum. Bugün saat on altıda mutlaka gideceğim.</p>

  <p>On altıyı on geçe dışarı çıktım.. O anda köşede O’yu gördüm. Bu karşılaşma benim için bir şans. “Şu anda onun kafası sakin. Beni anlayacak ve bana yardım edecek.” Ama hayır... yardıma ihtiyacım yok, kesin karar vermiştim.</p>

  <p>Müzik Üretimevi her zamanki günlük marşı çalıyor. Bu günlük tekrarda tarifsiz bir güzellik, bir tutarlılık var. Her şey bir ayna kadar berrak.</p>

  <p>O, elimi sıktı, “Dolaşmaya mı çıktın?” Mavi gözleri iri iri açılmıştı... içeriye girmeme izin veren mavi pencereler... ve olumsuz hiçbir şeyle karşılaşmadan içeri girdim ve orada hiçbir şey bulamadım... olağanüstü ya da gereksiz hiçbir şey.</p>

  <p>“Hayır, dolaşmaya çıkmadım..” Ona gideceğim yeri söyledim. Sanki ekşi bir şey tatmış gibi dudaklarını büzdü ve somurttu. Patladım.</p>

  <p>“Siz kadın sayılar, tedavi edilemez bir biçimde önyargıların esiri olmuş gibisiniz. Somut düşünmekten tümüyle uzaksınız. Kusura bakma, ama bu aptallık.”</p>

  <p>“Ajanlara gidiyorsun... Öff! Oysa, ben sana Botanik Müzesi’nin bahçesinden bir demet zambak getirmiştim...”</p>

  <p>“Bu, ‘oysa’ niye? Tam bir kadın gibi konuştun!” İtiraf ediyorum, öfkeyle zambakları alıp yere attım. “Al işte zambakların. Kokla, güzel mi? Birazcık olsun mantıklı olamaz mısın? Vadinin zambakları güzel kokuyor. Peki. Ama, iyi ya da kötü olsa bile koklamak kavramından, koklamanın kendisinden söz edemezsin. Öyle değil mi? Bir yanda vadinin güzel kokan zambakları, öte yanda kötü kokan banotu. Her ikisi de koku. Antik Devlet’te ajanlar vardı, bizimkinde de var... Evet, ajanlar. Sözcüklerden korkmuyorum. Ama, o zamanki ajanlar banotuydu, bizimkilerse vadi zambakları.”</p>

  <p>Pembe somurtuk dudaklar titredi. Bir kahkaha patlatacağından emindim. Ama şimdi bunları yazarken öyle olmadığını anlıyorum. Ve yüksek sesle bağırdım, “Evet, vadinin zambakları, bunda komik bir yan yok... hem de hiç.”</p>

  <p>Pürüzsüz yuvarlak kafalar, dönüp bana baktılar. O, kibarca koluma girdi:</p>

  <p>“Bugün öyle garipsin ki... Hasta mısın?”</p>

  <p>Rüya... sarı renk... Buda... Birden Tıp Merkezi’ne gitmem gerektiğini düşündüm.</p>

  <p>“Evet, öyle... Kendimi iyi hissetmiyorum,” diye neşeyle bağırdım (işte burada anlaşılmaz bir zıtlık var; çünkü neşelenmek için bir neden yoktu).</p>

  <p>“Öyleyse hemen doktora gitmelisin. Sen daha iyi bilirsin... Sağlıklı olmak senin görevin. Bunu benim sana anlatmaya çalışmam saçma olur.”</p>

  <p>“Benim sevgili O’m, tabii haklısın. Kesinlikle haklısın.”</p>

  <p>Koruyucular Bürosu’na gitmedim; o konuda yapılacak bir şey yoktu... Tıp Merkezi’ne gitmeliydim. Orada beni saat on yediye kadar tuttular. Ve akşam (artık vakit gelmişti, akşamları öteki Büro kapalı olur)... Akşam O geldi. Perdeler çekilmemişti. Eski bir matematik kitabından problemler çözdük; bu tip şeyler çok rahatlatıcı, insanın kafasını dinlendiriyor. O-90 kitabın başında oturmuş, kafası sol omzuna doğru eğik, diliyle sol yanağıyla oynuyordu. Bu öyle çocuksu, sevimli bir görünüştü ki, o anda, her şey basit, açık ve güzeldi...</p>

  <p>Gitti. Yalnız kaldım. Birkaç kere derin nefes aldım (yatmadan önce bunu yapmak çok yararlı). Ve o anda beklenmedik bir koku... Aklıma hoş olmayan bir şey getirdi... Kaynağını bulmak zor olmadı; yatağımın içinde bir demet vadi zambağı. Aniden her şey gene karıştı... aşağıdan yukarıya doğru yükseldi. Onu orada bırakmakla kabalık etti. Evet, doğru... Koruyuculara gitmedim. Ama bunun için suçlanamazdım, hasta olmak benim suçum değildi ki.</p>
</body>
</html>
