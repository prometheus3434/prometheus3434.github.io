<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />

  <title></title>
  <link href="../Styles/igormrdn.css" rel="stylesheet" type="text/css" />
</head>

<body>
  <h3 class="p9"><span class="t7">KAYIT OTUZ ALTI</span></h3>

  <p class="p10"><span class="t5">Boş Sayfalar / Hıristiyanların Tanrısı / Anneme Dair</span></p>

  <p class="p1"><span class="t6"><b>G</b></span>arip: Sanki kafamın içinde boş bir beyaz kâğıt var. Oraya nasıl gittim, nasıl bekledim (beklediğimi biliyorum) anımsamıyorum. Hiçbir şey, ne bir ses, ne bir yüz, ne de bir hareket, hiçbir şey anımsamıyorum. Beni evrene bağlayan bütün kablolar kesilmiş gibi.</p>

  <p>Kendime geldiğimde O’nun karşındaydım; gözlerimi kaldırmaya cesaret edemedim; gördüğüm tek şey, dizlerinin üzerinde duran ağır demir elleriydi. Bu eller O’na bile ağır geliyordu, dizlerini bükmüştü. Yüzü yukarılarda, sislerin arasındaydı ve bence sesi o kadar yüksekten geldiği için bana bir gökgürültüsü gibi ulaşmıyor, kulaklarımı sağır etmiyor ve sıradan bir insan sesine benziyordu: “Eee?.. <i>et tu?</i> Demek... <i>İntegral</i>’in yapımcısı sensin. Fatihlerin en büyüğü olmaya değer görülmüş kişi, adı Tek Devlet’in tarihinde yeni bir sayfa açacak olan kişi sen misin?”</p>

  <p>Yüzüme, yanaklarıma ateş bastı, sonra... boş bir sayfa daha: Belleğimde yalnızca şakaklarımın zonklaması ve yukarıdan gelen ses var, ama bir tek sözcük yok. Ancak sustuğunda kendime geldim; bir elin sanki üç ton ağırlığındaymış gibi hareket ettiğini ve bir parmağın beni işaret ettiğini gördüm: “Evet... Niçin susuyorsun? ‘O bir yok edicidir’ türünden düşüncelerini doğru okumuş muyum? Evet mi, hayır mı?”</p>

  <p>Uysalca yanıtladım, “Evet,” diye. İşte bundan sonra O’nun her sözcüğünü tek tek duydum.</p>

  <p>“Bu sözcükten korktuğumu mu düşünüyorsun? Gel, hiç kapağı açıp da içine bakmayı denedin mi? Şimdi sana göstereceğim. Anımsa: Mavi şafakta bir dağ, bir haç ve bir kalabalık. Yukarıda, üstü başı kan içinde bazı adamlar birini haça çiviliyorlar; diğerleri de haçın ayakları dibinde gözyaşlarına boğulmuş ona bakıyorlar. Bu yukarıdakilerin rolü sana çok daha zor ve önemli gibi gelmiyor mu? Eğer onlar bu rolü üstlenmeseydi bu muhteşem trajedi sahnelenir miydi? Ayaktakımı tarafından ıslıklandılar... ama bu trajedinin yazarı -yani Tanrı- onları cömertçe ödüllendirmek durumundaydı. Hıristiyanların Çok Merhametli Tanrı’sına ne oldu? Kim asileri Cehennem’in usul usul yanan ateşinde kömüre çeviriyor?.. O da bir yok edici değil mi? Ya da autos-da-fé ve şenlik ateşlerini ele al, Gerçekten de, Hıristiyanların yaktıklarının sayısı yanan Hıristiyanlar’dan daha mı azdı? Ve yine de -bunu anlamalısın!- bu Tanrı, yüzyıllar boyunca Sevgi Tanrısı olarak taçlandırıldı. Saçma mı? Hayır: Tam tersine, insanoğlunun yanılmaz sağduyusunun kanla yazılışıdır bu. O daha kıllı bir yabaniyken, insanlığın hakiki, cebirsel sevgisinin hiç de insani olmadığını kavradı. Hakikatin şaşmaz gösterisi zorbalıktı. Ateşin şaşmaz gösterisi de ateşin ateşle yakılışıdır, tıpkı bunun gibi. Bana yanmayan bir ateş gösterebilir misin? Hadi, tezlerini hazırla! Tartış benimle!”</p>

  <p>O’nunla nasıl tartışabilirdim? Şu ana kadar bunların hepsi benim düşüncelerimken O’nunla nasıl tartışabilirdim? Ben sadece bunları bu kadar iyi kılıfa sokamamış, yok edilmez silahlarla donatamamıştım. Sessiz kaldım.</p>

  <p>“Eğer suskunluğun benimle aynı fikirde olduğun anlamına geliyorsa, yetişkinlerin çocuklar yatağa gittikten sonra konuştukları gibi konuşalım şimdi. Her şeyi sonuna kadar konuşalım. Sorarım sana: İnsanlar kundaktan bu yana ne için dua eder, neyi düşlerler? Tabii ki birinden mutluluğu öğrenmeyi... ve sonra da ona zincirle bağlanmayı, değil mi? Şimdi biz bunu yapmıyoruz da ne yapıyoruz? Eskilerin Cennet düşü... Anımsa: Cennettekiler ne tutkuyu, ne acımayı, ne de sevgiyi bilirler. Orada yalnızca düş güçleri yok edilmiş, kutsanmış insanlar vardır (onlar da zaten bu nedenle kutsanmışlardır). Melekler, Tanrı’nın kulları. Ve şimdi, tam da bu düşe ulaşırken, onu bu ellerimizle kavramışken (elleri kenetlendi; avucunda bir taş olsaydı suyu çıkmıştı bile), geriye kalan tek hedef olarak onu paylaştırıp sunacakken... tam o anda... sen...”</p>

  <p>Demir sesin gürlemesi birden kesildi. Kıpkırmızıydım, balyozla dövülen demir gibiydim. Balyoz sessizce durdu, tekrar düşmesini beklemek çok daha... daha korkunçtu...</p>

  <p>Birden, “Kaç yaşındasın?” diye sordu.</p>

  <p>“Otuz iki.”</p>

  <p>“On altı yaşındaki birinden iki misli büyüksün, ama on altı yaşındaki biri kadar safsın! Dinle beni: Sana yalnızca İntegral’in yapımcısı olduğun için ihtiyaçları vardı... Hâlâ sayılarını bilmiyoruz, ama eminim senden öğreneceğiz... Bu bir yana, seninle bana ihtiyaçları olduğu için ilgilendiklerini gerçekten anlayamadın mı? Yalnızca senin aracılığınla...”</p>

  <p>“Hayır! Hayır!” diye çığlık attım. Bu, ellerinizi kendinize siper edip bir mermiye karşı çığlık atmaya benziyordu: Hâlâ komik, “Hayır!”larınızı duyabilirsiniz, ama mermi hedefine ulaşmıştır ve siz yerde kıvranıyorsunuzdur bile. Evet, evet, ben <i>İntegral</i>’in Yapımcısı’ydım. Evet, evet... Ansızın E’yle birlikte benim odamdayken U’nun titreyen, öfkeli yüzü gözümün önüne geldi.</p>

  <p>Çok iyi anımsıyorum: Kahkahalara boğuldum. Gözlerimi kaldırdım. Önümde Sokratvari, kel kafalı bir adam oturuyordu. Ve kelinin üzerinde ter damlaları vardı.</p>

  <p>Bütün bunlar ne kadar basitti. Gülünecek kadar banal ve basitti. Kahkahalar beni boğuyor, içimde dalgalar halinde kabarıyorlardı. Ağzımı elimle kapayıp paldır küldür dışarı fırladım.</p>

  <p>Basamaklar. Rüzgar. Islak, yüzlerin ve ışığın dağılan parçaları. Koşarken bile sürekli düşünüyordum, “Hayır, onu görmeliyim! Son bir kez olsa bile!” diye.</p>

  <p>İşte bu noktada bir başka beyaz sayfa daha var. Tüm anımsadığım ayaklar. İnsanlar değil de ayaklar. Yüzlerce ayak, yukarıdan bir yerden kaldırıma ritimsiz düşüyorlardı. Bir ayak yağmuruydu bu. Eğlenceli, tahrik edici bir çeşit şarkı ve bir haykırış (büyük bir olasılıkla banaydı): “Hey! Hey! Buraya gel... Katıl bize!”</p>

  <p>Sonra sert bir rüzgârın estiği, terk edilmiş bir meydan. Meydanın ortasında donuk, ağır, korkunç kütle: Velinimet’in Makinesi. Ve bu makine yüzünden bir tablo gözümün önüne geldi: Göz kamaştırıcı beyazlıktaki bir yastıkta bir kadın başı, geriye doğru atılmış, keskin dişler, tatlı bir çizgi... Ve tüm bunlar saçma bir biçimde o dehşet verici Maklne’yle bağlantılıydı. Bu bağlantının ne olduğunu biliyordum, ama anlamak, yüksek sesle söylemek... istemedim, yapamazdım bunu.</p>

  <p>Gözlerimi kapayıp makineye çıkan basamaklara oturdum. Yağmur yağıyor olmalıydı: Yüzüm ıslaktı. Uzaklardan bir yerden bağırışlar duyuyordum. Ama hiç kimse... hiç kimse benim haykırışımı duymadı, “Kurtarın beni! Bütün bunlardan kurtarın beni!” diye bağırdım.</p>

  <p>Bir annem olsaydı eski insanlar gibi: Kendi annem, evet, kesinlikle kendi annem... Ve ben <i>İntegral</i>’in Yapımcısı değil, D-503 gibi bir sayı değil, Tek Devlet’in bir molekülü değil, sadece sıradan bir insan, onun küçücük bir parçası; ayaklar altına alınmış, ezilmiş, yıpranmış bir parçası olsaydım... Çarmıha geren de olsam, gerilen de olsam (belki ikisi de aynı şey), sadece onun tarafından işitilmek bana yeterdi, sırf onun yaşlı, buruşuk, yumuk dudakları...</p>
</body>
</html>
