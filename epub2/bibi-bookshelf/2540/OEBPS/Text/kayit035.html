<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />

  <title></title>
  <link href="../Styles/igormrdn.css" rel="stylesheet" type="text/css" />
</head>

<body>
  <h3 class="p9"><span class="t7">KAYIT OTUZ BEŞ</span></h3>

  <p class="p10"><span class="t5">Çember / Havuç / Cinayet</span></p>

  <p class="p1"><span class="t6"><b>B</b></span>ütün gece uyumadım. Bütün gece kafamda bir tek düşünce... Dün olanlardan sonra kafam sıkıca sargılanmıştı. Bunlar sanki sargı değil de çemberdi; cam çelikten amansız bir çember kafama geçirilmişti ve ben bu çemberin içinde bir tek şey düşünüyordum; U’yu öldürmeyi. U’yu öldürdükten sonra da E’ye gidip, “Şimdi bana inanıyor musun?” demeyi. İşin en iğrenç tarafı, cinayetin pis ve ilkel bir şey olması. Bu yaratığın beynini dağıtma fikri insanın ağzını iğrenç bir tatlı tükürükle dolduruyor, tükürüğümü yutamıyorum. Sürekli mendilime tükürüyorum, ağzım kuruyor.</p>

  <p>Tuvaletimde döküm kısmı çatlamış bir piston kolu vardı. Bu çatlağı mikroskopla incelemeliydim (o bütün yazdıklarımı okumalı, son satırına dek). Bütün kayıtlarımı bir tüpe koydum, piston kolunu da onun içine koyup aşağı indim. Merdiven sonsuz, basamaklar kaygan ve ıslaktı. Sürekli mendilimle ağzımı silmek zorunda kalıyordum.</p>

  <p>Zemin kata ulaştım. Kalbim çarpıyordu. Durdum, piston kolunu çıkarıp kontrol masasına yöneldim...</p>

  <p>Ama U orada değildi. Yalnızca çıplak, buz bir masa. Bugün bütün işlerin geçici olarak durduğunu anımsadım. Tüm sayılar Operasyon’a gitmek zorundaydı ve U’nun burada olması için tabii ki bir neden yoktu. Kaydedeceği hiç kimse yoktu çünkü.</p>

  <p>Sokaktayım. Rüzgar. Kurşuni tabakalarla kaplı bir gökyüzü. Ve aynen dün olduğu gibi, evren yalıtılmış, keskin, bağımsız parçalara bölündü ve her biri bir saniye kadar havada kaldıktan sonra buharlaşarak, hiç iz bırakmadan yok oldu.</p>

  <p>Farz edin, bu sayfanın üzerindeki siyah, belirgin harfler birden sağa sola hareket etmeye başladılar ve birbirlerine karıştılar; bir tek sözcük bile tanınamayacak, bir sürü anlamsız söz ortaya çıkacaktır; örneğin <i>korku</i> yerine <i>ork</i>, <i>çarçabuk</i> yerine <i>r-çab</i>. İşte, sokaktaki kalabalık da aynen böyleydi: Düzensizlik içinde, ağır ağır, ileri doğru, çaprazlama ya da birbirlerinin tam tersi yönde yürüyorlardı. Ve sonra hiç kimse. Hatta ikinci katta cam bir kafesin içinde, bir dişi ve bir erkek sayı öpüşüyorlardı, kadının beli iyice arkaya eğilmiş, kırılmış gibi. Bu ebediyen son kez...</p>

  <p>Bir köşede... hareketli, sivri kafalar. Üzerlerinde... onlardan ayrı, havada... bir pankart: KAHROLSUN VELİNİMET’İN MAKİNESİ! KAHROLSUN OPERASYON! Ve... benden ayrı... bir düşünce, “Her birimiz ancak kalbimiz çıkarılınca dinecek kadar büyük bir acıya katlanabilir miyiz? Her birimiz bir şeyler yapabilir miyiz?..” Ve o an için evrende benim kaba, ağır elimden başka bir şey yoktu.</p>

  <p>Sonra bir çocuk, tüm bedeni ile öne atıldı, alt dudağında bir gölge var. Bu alt dudağın içi dışına çıkmış, tersi çevrilmiş bir kol gibi, bundan dolayı yüzü de dışarı fırlamış, bacaklarının becerebildiği kadar hızlı koşarak birinden kaçıyor, kovalayan ayak seslerini duyabiliyorum.</p>

  <p>“Evet,” şimdi anladım, “U okulda olmalı, acele etmeliyim.”</p>

  <p>En yakın metro girişine koştum. Tam içeri girmek üzereydim ki birisi, beni aceleyle geçerken “Tren yok! Bugün trenler çalışmıyor! Aşağıda bir şeyler oluyor...” dedi.</p>

  <p>Aşağıya indim. Tam bir çılgınlık hali. Kristal güneşlerin parlayan yüzleri. Raylar üzerinde boş bir tren. Ve sessizliğin içinde bir ses. Onu göremiyordum, ama bu şaklayan kırbaç gibi sert ses ona aitti. Orada bir yerde, kaşları sivri üçgen şeklinde kalkmış olmalı. “İzin verin,” diye bağırdım. “Bırakın geçeyim. Geçmeliyim...” Ama biri kollarımla omuzlarımdan mengene gibi tuttu.</p>

  <p>Sessizliğin içinde bir ses: “Hayır, çabuk yukarı koş! Orada seni tedavi edecekler, pastayla besleyecekler, sana mutluluk verecekler ve siz, göbekleriniz şişkin, barış içinde, örgütlü, hep birlikte metronomik sesler çıkararak uyuyacaksınız. Muhteşem Horultu Senfonisi’ni duymuyor musun? Komiksin, onlar beynini kemiren soru işaretlerinden kurtarmak istiyor seni, sen ise hâlâ burada durmuş beni dinliyorsun. Muhteşem Operasyon’a gitmek için acele et! Burada tek başıma kalmışsam sana ne bundan? Eğer diğerlerinin benim istediğimi yapmalarını istemiyorsam sana ne bundan? Eğer yalnızca kendi istediğimi yapmak istiyorsam, eğer olanaksızı istiyorsam...”</p>

  <p>Bir başka ses... yavaş, ağır: “Hah! Olanaksızmış! Onlar kuyruklarını gözlerinizin önünde sallarken siz budala fantezilerinizin peşinde koşuyorsunuz demek değil mi bu? Hayır, onları kuyruklarından yakalayıp yere vuracağız, sonra da...”</p>

  <p>“Sonra da onları yutup horuldamaya başlayacaksınız ve... gözlerinizin önünde yeni kuyruklar olacak. Derler ki eskilerin bir hayvanı varmış eşek diye. Onu ileri doğru hareket ettirebilmek için önüne, erişemeyeceği şekilde iple bir havuç bağlarlarmış hep. Eğer erişirse, havucu yutarmış...”</p>

  <p>Mengene beni bıraktı; onun konuştuğu köşeye doğru ilerledim ve o anda her şey birbirine karıştı; arkadan bir çığlık yükseldi: “Geliyorlar! Bu tarafa doğru geliyorlar!” Işıklar söndü, biri kabloları kesti... ve sonra çığ gibi kafalar, parmaklar, çığlıklar...</p>

  <p>Metro tünelinde ne kadar koştuğumuzu bilmiyorum. Sonunda basamaklar ve şafak vakti. Gene sokaklardaydık, değişik yönlere dağıldık.</p>

  <p>Ve sonra yalnız kaldım. Rüzgâr. Tam tepemde alacakaranlık. Kaldırımların ıslak camlarında... baş aşağı ışıklar, duvarlar, ayaklar havada yürüyen şekiller. Taşıdığım inanılmaz ağırlıktaki paket, beni aşağıya, derinliklere doğru çekiyor.</p>

  <p>U hâlâ masasında değil, odası boş ve karanlık.</p>

  <p>Odama çıkıp ışıkları yaktım. Çemberle sıkılı şakaklarım zonkluyor. Başımın çevresinde bu halka durduğu halde odayı adımladım: Masa, masanın üzerinde beyaz paket, yatak, kapı, masa, masanın üzerinde beyaz paket. Soldaki odanın perdeleri çekilmişti. Sağdaki odada bir kitabın üstüne eğilmiş yuvarlak, kel bir kafa; alnında büyük, sarı bir parabol. Alnındaki kırışıklıklar, okunamayan bir dizi satır halindeydi. Bir an gözlerimiz karşılaştı... ve bu sarı satırların beni konu aldığını hissettim.</p>

  <p>...Tam saat yirmi birde gerçekleşti. U kendisi geldi. Belirgin olarak belleğimde kalan bir tek şey var: Öyle hızlı nefes alıyordum ki, kendi nefes alışımdan rahatsız olduğum için onu hafifletmeye çalışıyor, nedense bir türlü beceremiyordum.</p>

  <p>Dizlerinin arasına sıkışan üniformasını düzelterek oturdu. Pembe solungaçları titriyordu: “Ah canım!.. Demek yaralandığın doğru? Duyduğum anda hemen...” dedi.</p>

  <p>Piston kol önümde, masanın üzerindeydi. Daha hızlı nefes alarak sıçradım. Nefesimi duydu ve cümlesini yarıda keserek nedense o da ayağa kalktı. Başına inen darbeyi daha o zaman gördüm; ağzımda iğrenç, şekerli bir tat vardı. Mendilimi aradım, ama bulamadım... yere tükürdüm. Sağdaki duvarın ötesindeki adam sarı satırlarıyla bana bakıyor. Onun görmemesi gerek; görürse daha tiksindirici olacak. Düğmeye bastım ve perdeleri çektim (o anda buna hakkım yoktu, ama ne fark ederdi?). Hemen anladı ve içgüdüsel olarak kapıya doğru ilerledi. Ama ben ondan önce davrandım. Hızlı hızlı nefes alıyor, başındaki o noktadan gözlerimi alamıyordum...</p>

  <p>“Sen... sen çıldırmışsın! Sakın buna kalkışma...” Geri geri gidiyordu, yatağın üzerine oturdu (daha doğrusu düştü), ellerini dizlerinin üstüne koydu. Elim yavaş yavaş masaya uzandı ve piston kolunu kavradım.</p>

  <p>“Sana yalvarıyorum! Bir gün... yalnızca bir gün! Yarın... Yarından daha geç değil... Gidip her şeye kaydımı yaptıracağım...”</p>

  <p>Neden bahsediyordu? Kolumu savurdum...</p>

  <p>Onu öldürdüğümü düşündüm. Evet, siz meçhul okuyucularım, bana katil deme hakkına sahipsiniz. Biliyorum, aniden çığlık atmasaydı piston kolunu başına indirmiş olacaktım, “Lütfen... Tamam... Bir dakika...”</p>

  <p>Titreyen ellerle üniformasını çıkardı ve o sarı, sarkık vücut kendini yatağa attı. Ancak o anda durumu kavradım; sanmıştı ki perdeleri çekmemin nedeni onunla...</p>

  <p>Bu öyle umulmadık, öyle aptalca bir şeydi ki gülmeye başladım, böylece içimdeki gergin yay boşandı, ellerim gevşedi, piston kolu yere düştü. Kişisel deneyimlerime dayanarak o anda gülmenin ne korkunç bir silah olduğunu fark ettim: Gülmeyle her şey öldürülebilirdi: öldürmenin kendisi bile.</p>

  <p>Masada oturuyor ve kahkaha atıyordum... umutsuz, sonsuz bir kahkaha... ve bu aptalca durumdan çıkış yolu göremiyordum. Eğer olaylar kendi doğal akışlarını takip etselerdi sonunda ne olurdu bilmiyorum. İşte o anda, yeni bir dış faktör beliriverdi, telefon çaldı.</p>

  <p>Ahizeyi kaptım: Belki de oydu. Ama hayır, tanımadığım bir ses, “Bir dakika...” dedi. İnsanı tüketen, uzun bir sessizlik. Önce uzaktan gelen ayak sesleri, yaklaştıkça çınlayan ve gitgide daha kasvetli olan. Sonra “D-503? Velinimet konuşuyor. Gecikmeden bana gel!” sözleri. Klik... Alıcı kapandı. Klik.</p>

  <p>U hâlâ yatakta yatıyordu. Gözleri kapalı, yüzünde bir gülümseme. Yerden giysilerini alıp ona fırlattım, kenetlenmiş dişlerimin arasından, “Haydi giyin! Çabuk... Çabuk giyin!” dedim.</p>

  <p>Dirsekleri üzerinde doğruldu, göğüsleri bir yana yattı. Gözleri yuvarlaktı, tepeden tırnağa mum gibiydi, dönüp, “Ne?” diye sordu.</p>

  <p>“Hadi. Çabuk giyin!”</p>

  <p>Düğüm gibi kıvrılıp büküldü ve boğuk bir ses, “Arkanı dön...” dedi.</p>

  <p>Arkamı döndüm ve aynaya alnımı yasladım. Karaydı, ıslak. Işıklar, şekiller, kıvılcımlar titreşiyordu içinde. Hayır: Bütün bunlar benim içimdeydi. Niye beni yanına çağırdı? Mümkün mü? Onun ve benim hakkımda her şeyi biliyor mu?</p>

  <p>U birazdan, tamamen giyinmiş olarak kapıdaydı. Yanına gidip ellerini sıktım, olabildiğince sıktım, sanki bilmek istediğim şeyleri damla damla, ellerinden alacaktım: “Dinle: Onun sayısı... Kimden bahsettiğimi biliyorsun... Onun sayısını bildirdin mi? Bildirmedin mi? Bana gerçeği şöyle, bilmeliyim. Benim için fark etmez... Gerçeği söyle yeter...”</p>

  <p>“Hayır, bildirmedim.”</p>

  <p>“Ama neden? Operasyona gittiğine göre...”</p>

  <p>Birden alt dudağı dışarı sarktı, tıpkı o çocuğunki gibi ve göz yaşları yanaklarından yuvarlandı: “Çünkü ben... Korktum... Sayıyı bildirirsem... artık sevmezsin diye. Böyle bir şey yapamam, yapamazdım!”</p>

  <p>Anlamıştım: Hakikat buydu. Aptalca, gülünç, insan hakikati! Kapıyı açtım.</p>
</body>
</html>
