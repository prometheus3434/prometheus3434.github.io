<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />

  <title></title>
  <link href="../Styles/igormrdn.css" rel="stylesheet" type="text/css" />
</head>

<body>
  <h3 class="p9"><span class="t7">KAYIT OTUZ DÖRT</span></h3>

  <p class="p10"><span class="t5">Azat Edilenler / Güneşli Gece / Bir Valkyrie<a href="../Text/DiPNOTLAR.xhtml#a17" id="k17"><sup>[17]</sup></a> Radyosu</span></p>

  <p class="p1"><span class="t6"><b>A</b></span>h, keşke kendimi ve ötekileri paramparça edebilseydim; keşke onunla birlikte Duvar’ın arkasında, sarı dişli yabani hayvanların arasında olabilseydim; buraya hiç dönmezdim! Bu her şeyi binlerce... milyonlarca... kez kolaylaştırırdı. Ama şimdi... şimdi ne olacak? Yaşamı yok etmek... Bunun ne yararı olurdu?</p>

  <p>Hayır, hayır! Kendine gel, D-503! Kendine sağlam bir mantık ekseni kur. Bir an için bile olsa manivelanın altına gir ve antik dönemlerdeki bir köle gibi düşüncenin değirmen taşını çevirmeye başla, ta ki onları başından sonuna değin düşünene kadar.</p>

  <p><i>İntegral</i>’e bindiğimde herkes oradaydı. Bu dev gibi cam arı kovanında herkes görevinin başındaydı. Cam güverteden bakıldığında, aşağıdaki dinamoların, makinelerin, pompaların, tüplerin yanında karınca gibi kaynayan insanlar görülüyordu. Göstergelerin üzerine eğilmiş sayılar vardı, yanlarında İkinci Mühendis ve onun iki yardımcısı. Bu üçünün kafaları omuzlarından içeri doğru çekilmiş, tıpkı kaplumbağalar gibi; yüzleri gri ama aydınlık.</p>

  <p>“Evet, kendinizi nasıl hissediyorsunuz?”</p>

  <p>“Şöyle böyle. Bir çeşit korku,” üçlüden biri gri gülümsemesiyle konuştu. “Kimsenin bilmediği bir yere inmek durumunda kalabiliriz. Aslında genel olarak her şey belirsiz...”</p>

  <p>Bu üçüne -bir saat sonra onları kendi ellerimle Tek Devlet’in anaç kucağından ve Zaman Tablosu’ndan kurtaracaktım- bakamadım. Bana tüm okul çocuklarının bildiği trajik karakterleri, Üç Azat Edilenler’i anımsattılar. Bir çeşit deney için bir aylığına işten azat edilen üç sayının öyküsü anlatılır: Ne isterlerse yapabilecekleri, nereye isterlerse gidebilecekleri söylenmiştir onlara.<a href="../Text/DiPNOTLAR.xhtml#a18" id="k18"><sup>[18]</sup></a> Ama zavallılar, işyerlerinin etrafında dolanıp aç gözlerle çalışanları izlerler, halkın gittiği meydanlarda saatlerce durup günün önceden belirlenmiş hareket saatinde herkesle birlikte hareketlenirler. Sokaklarda havayı kesip biçer, görünmeyen bloklara çekiç sallarlar. Ve sonunda, azat edildiklerinin onuncu gününde, bu duruma daha fazla dayanamayarak Marş’ın ritmine uygun adımlarla suyun içine, derinlere, en derinlere yürürler, ta ki su bu işkenceye son verene kadar.</p>

  <p>Tekrarlıyorum, bu üçüne bakmak bana bunaltıcı geliyordu. Yanlarından ayrılmak için acele ettim. “Motor dairesini kontrol edeceğim. Sonra işimiz bitiyor,” dedim.</p>

  <p>Bana sorular soruyorlardı: İlk ateşleme için ne kadar voltaj gerekli, arka bölüm tanklarının safra ihtiyacı ne kadar? İçimde bir çeşit konuşan makine vardı. Tüm sorulara çabuk ve kesin yanıtlar verdi, oysa zihnimden kendimle ilgili şey geçiyordu. Ve birden, dar geçitten geçerken, içimden, bilinçaltımdan kopan bir şey yolunu bulup yukarı çıktı... ve her şey ondan sonra başladı.</p>

  <p>Geçitte gri yüzler, gri üniformalar gidip geliyorlardı. Bir an birinin yüzü ötekilerinkilerden ayrıldı: Saçları alnına düşmüş, alnı ise gözlerinin üstünde basık. Bu E-330’un notlarını getiren kişiydi. Onlar buradaydılar ve kaçabileceğim hiçbir yer yoktu. Birkaç dakika kalmıştı. Çok küçük, moleküler bir titreşim, içime yerleştirilmiş koca bir motordan geçer gibi bedenimde dolaşıyor ve fiziğim son derece dayanıksız olduğundan duvarlar, bölmeler, kablolar, ışıklar, her şey titriyordu.</p>

  <p>Onun burada olup olmadığını hâlâ bilmiyordum. Ama artık buna zaman yoktu. Yukarıya kumanda odasına çağrılmıştım. Kalkışa geçmenin zamanıydı... ama nereye?</p>

  <p>Yüzler gri, aydınlık değil. Aşağıda, suda, mavi, gergin damarlar. Hava kurşun gibi ağır. Konuşma tüpünü elime almak zor geldi, sanki hem ellerim hem de tüp demirdendi. “Yukarı... kırk beş derece!”</p>

  <p>Boğuk bir patlama, bir sarsıntı, beyaz-yeşil bir su dağı, güverte (lastik gibi) ayaklar altından kayıyor, aşağıdaki her şey ve bir insanın yaşamı kayıyor, sonsuza değin. Bir saniyeliğine her şey derine daha derine, bir çeşit huniye düşer gibi düştü, etraflarındaki boşluk büzüldü. Kent altımızda, mavi buz renginde, yuvarlak kubbeleri ve tek başına yükselen Akümülatör Kulesi’yle. Sonra bir an pamuk pamuk bulut perdesi. Aralarından geçerek güneşe, mavi gökyüzüne ulaştık. Saniyeler, dakikalar, miller. Mavi koyulaştı, karardı ve soğuk, gümüşi ter damlaları gibi yıldızlar belirdi.</p>

  <p>Gizemli, son derece parlak, siyah, yıldızlı ve güneşli bir gece. Bu, bir anda sağır olmak gibi bir şeydi. Tüpler hâlâ homurdanıyordu ama siz sadece tüplerin sessiz, suskun duruşunu fark ediyorsunuz. Güneş de öyleydi... Suskun.</p>

  <p>Bu doğaldı, kesinlikle beklenen bir şeydi. Dünya atmosferini geride bıraktık. Ama her şey o kadar çabuk olmuş, herkesi o kadar hazırlıksız yakalamıştı ki, şaşkın ve sessizdik. Bana gelince, son spazmı geçirmiş ve ayağımı o kaçınılmaz eşikten atmış gibiydim; her şeyin doğal bir biçimde benzersiz ve baş aşağı olduğu bir dünyadan geçiyormuşum da bedenim aşağıda bir yerde duruyormuş gibiydi; bu büyüleyici, sükûnet dolu gökyüzü altında her şey gerçekten daha kolay olacak gibi görünüyordu.</p>

  <p>“Rotayı izleyin!” diye konuşma tüpüne bağırdım... Belki de bu konuşan ben değil de içimdeki makineydi ve yine bu makine konuşma tüpünü mekanik bir hareketle İkinci Mühendis’in eline tutuşturdu. Başımdan tırnaklarıma kadar şiddetli bir moleküler sarsıntıya uğradım, yalnızca ben biliyordum ve araştırmak için aşağı koştum.</p>

  <p>Salonun kapısı hâlâ açıktı, bir saat sonra kapanacaktı, kendi kendine. Yanında tanımadığım bir sayı duruyordu. Ufak tefek ve bodurdu; aynısından yüzlercesini, binlercesini gördüğünüz, kalabalığın arasında yitip giden tipten bir suratı vardı. Ama kolları görülmemiş ölçüde uzundu, elleri dizlerinin hizasına kadar geliyordu, başka bir organ takımından alelacele alınıp yanlışlıkla oraya konuvermiş gibi. Bu uzun kollardan biri uzanıp yolumu kesti: “Nereye gitmek istiyordunuz?”</p>

  <p>Anladım ki benim her şeyi bildiğimi bilmiyordu. Olsun, ne fark ederdi ki? Belki de böyle olması gerekiyordu. Tepesinden bakarak ona kasten kaba bir tonla şöyle dedim, “Ben <i>İntegral</i>’in yapımcısıyım. Ayrıca bu deneme uçuşunun da sorumlusuyum. Anladınız mı?”</p>

  <p>İşte salon: Aletlerin, çizelgelerin üzerine eğilmiş başlar. Gri saçlı başlar. Sarı, yuvarlak, olgunlaşmış başlar. Tez bir bakışla hemen taradım ve topluca gördüm onları. Sonra da geriye dönüp dar geçiti aşarak motor dairesine geldim. Tüpler akkor halinde ısı saçıp homurdanıyorlar; parlayan kranklar sarhoş ve umutsuz bir halde dans ediyorlar; göstergeler hiç durmadan titriyorlardı. Ve sonunda onu takometrenin yanında gördüm, basık alnı ile bir deftere dönüktü.</p>

  <p>Gürültü yüzünden kulağına eğilip bağırmak zorunda kaldım: “Dinle beni, o burada mı? Nerede?”</p>

  <p>Basık alnının gölgesi altından gülümseyerek, “Orada. Radyo iletişim odasında...” dedi.</p>

  <p>Oraya yöneldim. Üçü oradaydı, başlarında miğferleriyle. Ve o her zamankinden daha uzun boylu görünüyordu, kanatlanıp uçacakmış gibi, eskilerin Valkyrie’leri gibi. Yukarıdaki radyo anteninden gelen mavi ışıklar sanki ondan geliyor, hatta keskin ozon kokusu bile ondan yayılıyor gibiydi.</p>

  <p>“Biriniz... Evet sen yapacaksın,” dedim, koşmaktan nefes nefeseydim. “Dünyaya, yapım yerine bir mesaj iletmem gerekiyor. Gel, sana yazdıracağım...”</p>

  <p>Radyo odasının bitişiğinde kibrit kutusu kadar küçük bir kabin vardı. Masaya yan yana oturduk. Elini tutup sıktım: “Şimdi ne nedir? Ne olacak?”</p>

  <p>“Bilmiyorum. Bunun ne kadar harika bir şey olduğunu anlıyor musun?.. Nereye gittiğini bilmeden uçmak... ve nereye olduğuna da aldırmadan. Birazdan saat on iki olacak... ne olacağını kim bilebilir! Geceleyin... sen ve ben nerede olacağız? Çayırlarda, belki de kuru yaprakların üzerinde...” Mavi bir ışık saçıyor ve bir ozon kokusu yayıyordu. Ben ise gittikçe artan bir tempoyla titriyordum.</p>

  <p>Hâlâ nefes nefese ve yüksek sesle ona, “Yaz şimdi. Saat 11.30. Hız 6800...” dedim.</p>

  <p>Miğferin altından, gözlerini kâğıttan ayırmadan, yumuşak bir sesle, “Dün bana geldi, elinde senin notunla. Biliyorum... Hiçbir şey söyleme, her şeyi biliyorum. Neyse, çocuk senin, öyle değil mi? Onu oraya götürdüm, şimdi orada, duvarın arkasında. Yaşayacak.” dedi.</p>

  <p>Tekrar kumanda odasına döndüm. Yine o çılgın siyah gece, yıldızlı gökyüzü, parıldayan güneş ve saatin üzerindeki kol yavaş yavaş bir dakikadan ötekine geçiyor; sanki her şey (yalnızca benim görebildiğim) bir sisle kaplı.</p>

  <p>Nedense, bütün bunlar burada olacağına, aşağıda bir yerde, dünyaya daha yakın bir yerde olsaydı diye düşündüm.</p>

  <p>“Durun!” diye konuşma tüpüne bağırdım.</p>

  <p><i>İntegral</i> sonsuzlukta hareket etmeyi sürdürüyordu, ama gittikçe yavaşlayarak. Bir an havada asılı kaldı, sonra düşen bir taş gibi gittikçe hızlanarak aşağı inmeye başladı. Böylece dakikalar, dakikalar geçti. Nabzımı duyabiliyordum, yelkovan 12.00’ye yaklaşıyordu. Benim için çok açıktı: Ben taştım, E-330’da dünyaydı. Ben biri tarafından fırlatılmış bir taştım ve taşın düşmesi, dünyaya çarpması ve parçalara ayrılması için kahredici bir zorunluluk vardı. Ama eğer... Mavi bulutlar aşağıda görünmüştü bile... Eğer ne?</p>

  <p>İçimdeki konuşan makine konuşma tüpünü kavradı ve hızı düşürmeleri için emir verdi: Taş artık düşmüyordu. İntegral’in ağırlığını eşitlemek için iki başa iki kıça konmuş dört tüp yorgun bir sesle homurdanıyordu. Ve <i>İntegral</i> dünyanın yaklaşık bir kilometre uzağına sıkıca demirlenmişti, hafiften titriyordu.</p>

  <p>Herkes güverteye koştu (saat 12.00, yemek zili çalmak üzereydi). Cam bordadan aşağı eğilerek Duvar’ın arkasındaki bilinmeyen dünyaya bakıp yutkundular. Sarı, yeşil, mavi: Sonbahar ormanları, çayırlar, göl. Küçük, mavi bir açıklığın kenarında, sarı kemiksi yıkıntılar. Mumyalanmış, sarı tehditkâr bir parmak... Bu sonuncusu mucizevi biçimde bugüne kalmış antik bir kilise olmalı.</p>

  <p>“Bakın! Bakın! Şuraya, sağ tarafa!”</p>

  <p>Uzakta bir nokta, yeşil çölde hızla uçan kahverengi bir gölge gibi. Elimde dürbün vardı, mekanik olarak gözlerime götürdüm: Göğüslerine kadar otlara gömülmüş, kuyruklarını savurarak dört nala koşan kahverengi bir at sürüsü ve arkalarında esmer, beyaz, kuzguni siyah yaratıklar...</p>

  <p>“Sana söylüyorum... Bir yüz gördüm!” Bu ses arkamdan gelmişti.</p>

  <p>“Devam et! Başkasına söyle!”</p>

  <p>“Peki öyleyse. Dürbünü al... Hadi al!”</p>

  <p>Atlar ve sürücüler yok oldu. Aşağıda sonsuz bir yeşil çöl. Herkes büyülenmiş gibi yeşil çöle bakarken zilin kulakları tırmalayan titreşimleri: Yemek zili, 12.00’ye bir dakika var.</p>

  <p>Mikrokozmos anlık bağlantısız parçalara bölündü. Basamaklarda düşen birinin altın künyesi çınladı... Umurumda değildi, topuklarımın altında ezildi. Bir ses, “Bir yüz gördüm diyorum!” diyordu. Koyu bir dörtgen: Salonun açık kapısı. Kenetlenmiş, beyaz, keskin tebessümlü dişler. Tam saat, vuruşlar arasında nefesini tutarak sonsuz yavaşlıkta ilerlemeye başlamış ve öndeki sıralar harekete geçmişlerdi ki, aniden tanıdık iki uzun kol dikdörtgen kapıyı tuttu.</p>

  <p>“Durun!”</p>

  <p>Avucumun içine tırnaklar geçti: Yanımda duran E-330’du bu. “Kim bu? Onu tanıyor musun?” diye sordu.</p>

  <p>“Aaa... sizden biri değil mi?..”</p>

  <p>Birinin omuzlarına tırmanmıştı bile; yüzlerce yüz arasında yüzü tekti ve yukarıdaydı: “Koruyucular adına! Size sesleniyorum... Unutmayın ki sizin beni duyabildiğiniz kadar Koruyucular da duymaktadır. Ve size şu kadarını söylüyorum... Biliyoruz. Henüz sayılarınızı bilmiyoruz ama her şeyi biliyoruz. <i>İntegral</i> hiçbir zaman sizin olamayacak! Deneme uçuşu sonuna kadar sürdürülecektir. Sizler... Ona engel olmaya kalkışamayacaksınız, hatta uçuşu kendi ellerinizle tamamlayacaksınız. Ve sonra... her neyse, hepsi bu kadar.”</p>

  <p>Sessizlik. Ayak altındaki cam kareler, pamuklu yün gibi yumuşacık, bacaklarım da öyle. Yanımda E-330, gülümsüyor, son derece beyaz bir gülüş bu, mavi donuk ışıklar yayıyor. Kenetlenmiş dişleri arasından kulağıma, “Sendin demek! Görevini tamamladın mı?” diye soruyor Valkyrie ve elini ellerimden çekip kanatlı miğferiyle benden uzaklaşıveriyor. Yalnız, sessiz, buz kesmiş, herkesle birlikte yemekhaneye gidiyorum.</p>

  <p>“Ben değildim öyleyse... Ben değildim! Neden ben olayım? Kimseyle konuşmadım, yalnızca o beyaz, dilsiz kâğıtlara yazdım...” İçimden umutsuzca, duyulmayan bir sesle ona böyle haykırdım. Masada karşımda oturuyordu, gözleri bir kez bile beni aydınlatmadı. Yanında sarı, kel kafalı biri vardı. “Soylu kişilik,” gibi bir şey dediğini duydum E-330’un. “Ama sevgili profesör, basit bir felsefi analiz bile bu terimin bir önyargı, antik feodal dönemlerin bir kalıntısı olduğunu gösterir. Halbuki biz...”</p>

  <p>Sarardığımı hissettim, bunu fark edebilirlerdi. Ama içimdeki makine, her ağız dolusu için önceden belirlenen elli çiğnemeyi gerçekleştiriyordu. Kendimi içime kapadım, gizemli bir antik ev gibi, dış kapıyı taşlarla örttüm, pencereleri pancarlarla kapattım.</p>

  <p>Sonra konuşma tüpünü gene elime aldım. Yıldızlı, güneşli, buz gibi gecede, buzlu bir hüzün ve sonsuz melankoli içinde, bulutlar arasında uçuş. Dakikalar, saatler. Ve içimde, benim duyamadığım bir mantık motoru müthiş bir hızla, telaş içinde çalıştı durdu. Çünkü birdenbire mavilik içinde belli bir noktada masam belirdi, üzerinde birkaç beyaz sayfa ve U, solungaç yanaklarıyla üzerine eğilmiş... Kâğıtları saklamayı unutmuştum. U’nun haber vereceği öyle açıktı ki...</p>

  <p>Ah, radyo odasına gidebilsem... ah keşke! Kanatlı miğferler, mavi ışıkların ozon kokusu... Ona yüksek sesle bir şeyler söylediğimi anımsıyorum; onun bana bir cama bakıyormuş gibi bakıp uzaklardan gelen bir sesle bir şeyler anlattığını da anımsıyorum: “Şu anda meşgulüm... Aşağıdan bir mesaj alıyorum,” diyerek başka bir dişi sayıyı göstermişti: “Ona yazdırabilirsin...”</p>

  <p>Kibrit kutusu gibi küçücük kabinde, biraz daha düşündükten sonra mesajı yazdırdım: “Saat 14.40. Alçalıyoruz. Motorları durdurun. Uçuş bitti.”</p>

  <p>Kumanda kabini. <i>İntegral</i>’in mekanik kalbi durmuştu. Düşüyorduk ve kalbim de bu düşüşe dayanamıyordu, önce aşağı, sonra yukarı, boğazıma kadar yükseliyordu. Bulutlar ve uzaktaki yeşil nokta, daha yeşil, daha belirgin olarak bize doğru geliyordu. Sonra her an...</p>

  <p>İkinci Mühendis’in altüst olmuş beyaz porselen suratı. Beni bütün gücüyle iten o olmalı. Başımı bir şeye çarptım, etrafımdaki her şey karardı ben düşerken. Derinden derine, “Kuyruk motoru... son hız!” dediklerini duydum.</p>

  <p>Yukarı doğru keskin bir sıçrama. Başka hiçbir şey anımsamıyorum.</p>
</body>
</html>
