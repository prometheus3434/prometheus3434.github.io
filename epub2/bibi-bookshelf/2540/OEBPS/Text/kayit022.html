<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />

  <title></title>
  <link href="../Styles/igormrdn.css" rel="stylesheet" type="text/css" />
</head>

<body>
  <h3 class="p9"><span class="t7">KAYIT YİRMİ İKİ</span></h3>

  <p class="p10"><span class="t5">Hareketsiz Dalgalar / Her Şey Mükemmelleşiyor /<br />
  Ben Bir Mikrobum</span></p>

  <p class="p1"><span class="t6"><b>K</b></span>endinizi bir sahilde düşünün: Dalgalar ritmik bir biçimde yükseliyor, tam doruk noktasında donup kalıyor. Bugünkü yürüyüşümüzü tam bir karmaşaya çeviren, korkunç ve olağandışı bir şey oldu. Söylendiğine göre böylesi bir karışıklık tarihte en son 119 yıl önce, yürüyenlerin ortasına, büyük bir duman bulutu içinde gürültüyle bir göktaşı düştüğünde yaşanmış.</p>

  <p>Asur kabartmalarındaki savaşçılar gibi yürüyorduk gene: Binlerce baş, bir bütünü oluşturan, birbiriyle uyumlu bir çift bacak ve iki yana sallanan bir çift kol. Bir ordu düzenindeki büyük dörtgen göğü delercesine yükselen Akümülatör Kulesi’nin bulunduğu bulvarın sonundan, uygun adımlarla bize doğru ilerliyordu. Önde, arkada ve yanlarda Koruyucular, tam ortada da altın künye taşımayan üniformaları içinde üç kişilik bir grup. Her şey apaçık ortadaydı.</p>

  <p>Kulenin tepesindeki saat bir yüz gibiydi. Bulutlar arasından aşağıya doğru eğilmiş, saniyeler saçarak, cansız bir ifadeyle bekliyordu. Sonra, tam on üçü altı dakika geçe, yürüyüş sıralarının oluşturduğu dörtgende bazı ters şeyler oldu. Hemen yanımda olduğu için tüm ayrıntılarıyla gördüm. Çok genç bir adamdı. İnce uzun boynundaki mavi damarlar meçhul bir dünyadaki ırmakların haritası gibiydi, bu meçhul dünya hiç kuşkusuz gençlikti. Bekleyenler arasında birisini görmüş olmalı ki, durdu, ayaklarının üzerinde yükselerek boynunu öne doğru uzattı. Aynı anda Koruyucular’dan birinin elindeki elektrikli kırbaçtan mavi bir kıvılcım çıktı. Bir ses: Klik. Genç adam bir çocuk gibi bağırarak iki büklüm oldu. Sonra bir klik sesi daha, ikişer saniye arayla klikler birbirini izledi. Bir klik, bir klik, bir feryat, bir klik, bir feryat...</p>

  <p>Kıvılcımların gösterişli zikzaklarına bakarak ritmik Asur yürüyüşümüze devam ettik. “Toplumdaki her şey sürekli olarak mükemmelleşiyor, öyle de olmalı zaten,” diye düşünüyordum. Antik kırbaç ne kadar iğrenç bir silahtı ve burada nasıl bir güzellik vardı...</p>

  <p>O anda bir kadın sayı, hızla dönen tekerlekten fırlayan bir vida gibi sırayı bozarak, kendini dörtgenin ortasına fırlattı ve “Yeter artık, bu ne cüret!” diye bağırdı. Bu, 119 yıl önceki göktaşına benziyordu: Ritmik bir biçimde yükselen dalgalar, tam doruk noktasında donup kaldı.</p>

  <p>Herkes gibi ben de bir an ona yabancıymış gibi baktım. Artık bir sayı değildi, bir insandı ve Tek Devlet’in suratına edilmiş bir hakaret, metafiziksel bir madde olarak vardı. Ama bir hareketi, bacağını sola atışı bana bir şeyi anımsattı. Bir kırbaç kadar kıvrak olan bu vücudu tanıyordum. Gözlerim, kulaklarım, kollarımla tanıyordum. O an emin oldum bundan.</p>

  <p>İki Koruyucu onu yakalamak için öne atıldı. Bir saniye içinde ona ulaşacak ve yakalayacaklar... Kalbim tekledi, hatta bir an durduğunu hissettim. Hiç düşünmeden -yasak mı, serbest mi, akıllıca mı, aptalca mı- kendimi onun bulunduğu yere attım. Binlerce korkulu göz bana çevrilmişti, hissediyordum. Ama bu, kolları kıllı vahşinin coşkun gücünü besledi sadece, o daha hızlı koşuyordu. Aralarında yalnızca iki adım kalmıştı ki, kadın döndü.</p>

  <p>Gözlerimin önünde titrek, çilli bir yüz, kırmızı kaşlar... o... o... E-330 değildi.</p>

  <p>Birden neşeyle doldum. Ve birden bağırmak istedim, “Tutun, tutun şu kadını,” diye. Ama yalnızca bir fısıltı çıktı ağzımdan. Ve omzumda ağır bir el hissettim. Yakalanmış bir yere götürülüyordum, anlatmaya çalıştım... “Fakat dinleyin, anlamalısınız, düşündüm ki...”</p>

  <p>Onlara kendimi, bütün hastalıklarımı, bütün bu sayfadakileri nasıl anlatabilirdim? Boyun eğdim ve usul usul yürüdüm. Hani rüzgârla ağaçtan kopan bir yaprak, kaderine boyun eğercesine yavaş yavaş aşağıya inerken oraya buraya sallanır, her tanıdık dala, gövdeye bakar ya. Ben de bütün bu sessiz yuvarlak kafalara, duvarların saydam buzlarına, Akümülatör Kulesi’nin bulutu delen mavi zirvesine baktım durdum.</p>

  <p>Tam o sırada, yırtılmaz, parçalanmaz bir perde beni bu güzel dünyadan ayıracağı sırada, onun pembe kanatlı kollarını, aynamsı kaldırımın üzerinden bana yönelen iri, tanıdık başını gördüm. Ve tanıdık, düz bir ses “D-503’ün hasta olduğunu ve duygularını denetlemekte güçlük çektiğini size bildirmek görevimdir. Ve eminim ki, ona bu taşkınlığı doğal adalet duygusu yaptırdı,” dedi.</p>

  <p>“Evet, evet,” diye ümitsizce haykırdım. “Hatta ‘onu tutun’ diye bağırdım.”</p>

  <p>“Hiç bağırmadın.”</p>

  <p>“Hayır, ama istedim. Velinimet adına yemin ederim ki istedim.”</p>

  <p>Bir an için gri, soğuk bakışları içime işledi. İçimdeki gerçeği görüp görmediğini ya da bir kez daha beni bağışlamak gibi gizli bir amacı olup olmadığını bilmiyorum. Ama bir not yazdı ve beni yakalayanlardan birine verdi. Gene özgürdüm, daha doğrusu düzenli ve sonsuz Asur saflarına dönüyordum.</p>

  <p>Hem çilli yüzleri, hem de mavi damarlı sayıları içinde barındıran dörtgen, köşeden dönerek yok oldu. Yürümeye devam ettik, bir milyon başlı tek vücut gibi. İçimizde moleküllere, atomlara, fagositlere<a href="../Text/DiPNOTLAR.xhtml#a13" id="k13"><sup>[13]</sup></a> can veren alçakgönüllü bir sevinç vardı. Atalarımıza göre alçakgönüllülük bir erdem, gurursa akıllılıktır. “Biz” Tanrı’dan, “ben” ise şeytandan doğdu.</p>

  <p>Şimdi herkesle birlikte yürüyordum, ama gene de ayrıydım. Geçirdiğim son heyecan yüzünden eski bir köprüden hızla ve gürültüyle geçen bir demir lokomotif gibi, hâlâ titriyordum. Kendimdeydim. Sağlıklı bir gözün, parmağın ya da dişin farkına bile varmazsınız. Ama toz kaçmış bir göz, iltihaplı bir parmak ya da apseli bir diş kendini hissettirir. Benliğin bilincine varmanın bir hastalık olduğu açık değil mi?</p>

  <p>Belki artık bir fagosit değil, basit bir miktobum (mavi damarlı şakaklar ve çillerle) ve galiba aramızda benim gibi, olmadığı halde fagositmiş gibi davranan binlercesi var.</p>

  <p>Ya bugünkü olayın pek önemi yoksa? Ya bugünkü olay bir başlangıçsa? Uzaydan cam cennetimizin üzerine yağacak korkunç göktaşı yağmurunun ilk taşıysa?</p>
</body>
</html>
