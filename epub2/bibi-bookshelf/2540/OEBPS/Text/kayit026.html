<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />

  <title></title>
  <link href="../Styles/igormrdn.css" rel="stylesheet" type="text/css" />
</head>

<body>
  <h3 class="p9"><span class="t7">KAYIT YİRMİ ALTI</span></h3>

  <p class="p10"><span class="t5">Dünya Hala Dönüyor / Bir Cüretkarlık / 41° C</span></p>

  <p class="p1"><span class="t6"><b>S</b></span>abah. Tavandan görünen gökyüzü her zamanki gibi yuvarlak, katı ve pembemsi. Sanırım tepemde kare bir güneş, hayvan derisinden giysiler içinde insanlar, taştan, geçirimsiz duvarlar görsem daha az hayrete düşerdim. Bu, dünyanın, BİZİM dünyamızın hâlâ döndüğü anlamına mı geliyor? Yoksa bu, sadece eylemsizlik yüzünden mi? Jeneratör çoktan durdurulmuş, ama dişliler hâlâ takırdıyor, dönüyor; iki devir, üç devir daha, dördüncüsünde duracak...</p>

  <p>Böyle garip bir durumla karşılaştınız mı hiç? Geceleyin uyanıyorsunuz, gözlerinizi karanlığa açıyorsunuz. Ve aniden kaybolduğunuzu hissediyorsunuz. El yordamıyla, hızlı hızlı etrafınızı karıştırıyor, tanıdık bir şeyler bulmaya çalışıyorsunuz: Bir duvar, bir lamba, bir sandalye. <i>Tek Devlet Gazetesi</i>’nin sayfalarını karıştırışım da tıpkı böyleydi: çabuk çabuk. Ve sonra:</p>

  <p>Dün herkesin uzun süredir sabırsızlıkla beklediği Birlik Günü’nü kutladık. Yüce Velinimeti’miz 48. kez oybirliğiyle başkanlığa seçildi. Kutlama sırasında, kendilerini Tek Devlet’in temel yapısını oluşturma hakkından mahrum eden bazı mutluluk düşmanları tarafından olay çıkarılmak istenmişse de, bu hareket hemen bastırılmıştır. Açıktır ki onların oylarını dikkate almak, bir konser salonunda birkaç hasta dinleyicinin öksürüklerini, çalınan muhteşem, destansı senfoninin bir parçası olarak düşünmek kadar saçmadır.</p>

  <p class="p14">Oh, her şeye rağmen kurtulduk mu? Bu, bir kristal kadar açık ve net, teşbihte hata olmaz.</p>

  <p>İki satır daha:</p>

  <p class="p14">Bugün on ikide Yönetim Bürosu, Tıp Merkezi ve Koruyucular Bürosu ortak bir toplantı yapacaktır. Birkaç gün içinde önemli bir devlet operasyonu başlatılacaktır.</p>

  <p class="p14">Hayır, duvarlar hâlâ dimdik. Oradalar; onları hissedebiliyorum. Ve artık meçhul bir yerde kaybolmuşum, yolu bilmiyormuşum duygusu içinde değilim. Ve artık mavi gökyüzünü, yuvarlak güneşi, herkesin işinin yolunu tuttuğunu görmek şaşırtıcı gelmiyor.</p>

  <p>Meydan boyunca sert, çınlayan adımlarla yürüdüm. Yalnız benim değil, herkesin aynı güvenli adımlarla yürüdüğünü sanıyordum. Ama kavşağa geldiğimde herkesin çekinerek -sanki orada bir boru patlamış ve soğuk sular basınçla dışarı fışkırarak kaldırımı kullanılmaz hale getirmiş gibi- köşedeki binanın etrafından dolaştığını gördüm.</p>

  <p class="p15">Beş on adım sonra ben de onlar gibi kenardan yürümek zorunda kaldım. Çünkü yerden yaklaşık iki metre yükseğe, dörtgen bir kağıt parçası yapıştırılmıştı duvara. Üzerinde zehir yeşili bir yazı:</p>

  <p class="p2">MEPHİ</p>

  <p class="p1">ve onun altında, arkadan sanki S’ninkine benzer bir sırt, heyecanla ya da öfkeyle titreyen kepçe kulaklar gördüm. Sağ kol yukarı kalkmış, kağıdı yırtmak için çırpınırken, sol kol acıdan kıvranır gibi aciz bir şekilde arkaya doğru gerilmişti. Kağıdı yırtmaya çalışan sağ kol asla hedefe yetişemiyordu.</p>

  <p>Yoldan geçen herkes, büyük bir olasılıkla aynı şeyleri düşünerek yaklaşmaktan vazgeçiyordu: ‘Eğer gidip kâğıdı indirmeye çalışırsam, suçlu olduğum için ona yardım etmeye çabaladığımı düşünmez mi?.’</p>

  <p>İtiraf etmeliyim ki ben de öyle düşündüm. Ama onun bir zamanlar benim Koruyucu Meleğim olduğunu, birçok kez beni kurtarmış olduğunu hatırladım. Ve bir kör gibi ona doğru yürüyüp elimi uzattım ve kâğıdı çekip aldım.</p>

  <p>S döndü. Matkap gibi delici gözleriyle bana bakmaya başladı, derinlere doğru bir bakış, oralarda bir şeyler bulduğuna eminim. Sonra sol kaşını kaldırdı ve gözleriyle az önce MEPHİ’nin asılı durduğu duvarı işaret etti. Ve sonra yüzünde bana şaşırtıcı gelen bir gülümseme belirdi, yarım yamalak bir gülümseme. İyi ama, şaşılacak ne vardı bunda? Hekimler vücuttaki kızıl lekeleri ve 40 derecelik ateşi her zaman bir hastalığın kuluçka devrinde işkence edercesine yavaş yükselen ısıya tercih ederler. Çünkü birincisinde hiç olmazsa hastalığın nedeni bellidir. MEPHİ, bütün duvarlarda beliriveren bir alerjiydi. Gülümsemesinin nedenini anlamıştım.<a href="../Text/DiPNOTLAR.xhtml#a15" id="k15"><sup>[15]</sup></a></p>

  <p>Yeraltına inen merdivenlerin lekesiz camı. Ve yine beyaz bir kâğıt: MEPHİ. Aşağıdaki duvarda, bankın üzerinde, arabanın içindeki aynada (besbelli ki aceleyle yapıştırılmış), her yerde aynı beyaz, korku verici leke, gözüpek kâğıt parçası.</p>

  <p>Tekerleklerin uzaktan gelen uğultusu, sessizliğin içinde, ateşi yükselmiş kanın nabızda atışı gibiydi. Sanki kâğıt ruloları taşıyan birinin omzuna çarpmışlardı da, kâğıtlar sağa sola saçılmıştı. Solumda bir başkası: Gazetesinden aynı satırı tekrar tekrar okuyor, kâğıt hafifçe titriyordu. Her yerde -tekerleklerde, ellerde, gazetelerde, gözkapaklarında- nabzın gittikçe hızlı attığını hissediyordum. Ve belki bugün E-330’la oraya gittiğimde termometre 39, hatta 40°C’yi gösterecekti.</p>

  <p>Tersanede uzak, görünmeyen bir pervaneden geliyormuşçasına uğuldayan aynı sessizlik. Makinelerin somurtkan sessizliği. Yalnız vinçler parmak uçlarında yürür gibi hafifçe kayıyor, aşağı eğiliyor, pençeleriyle donuk mavi, dondurulmuş hava bloklarını kavrıyor ve İNTEGRAL’in depolarına yüklüyorlar: İNTEGRAL’i deneme uçuşuna hazırlıyoruz.</p>

  <p>İkinci mühendise, “Ee, yüklemeyi bir haftada bitirebilecek miyiz?” diye soruyorum. Yüzü her zaman uçuk maviden ve gül renginden, zarif çiçeklerle (gözleri ve dudakları) bezenmiş bir Çin tabağı gibidir. Ama nedense bugün yüzündeki çiçekler solmuş, süprülmüş. Yüksek sesle bazı hesaplar yaparken birden susup yutkunuyorum: Kubbenin altında, yükseklerde, henüz vinçle kaldırılmamış mavi bloğun üzerinde, güçlükle görülebilen beyaz bir kare, bir kâğıt parçası. Bütün bedenim sarsılmaya başladı: kahkahadan da olabilir. Evet, güldüğümü işitiyorum (kendi kahkahanızı işitme duygusunu bilir misiniz?).</p>

  <p>“Hayır, dinle!” diyorum ısrarla. “Kendini antik bir uçakta düşün; irtifayı ölçen alet 5000 metreyi gösteriyor; kanatlardan biri kopuyor ve takla atan bir güvercin gibi aşağıya hızla düşüyorsun; düşerken de program yapıyorsun: “Yarın öğlen on ikiden ikiye kadar şunu yapacağım... ikiyle altı arası şu olacak... sonra da bu... saat altıda akşam yemeği. Gülünç değil mi? Ama şu anda bizim yaptığımız tamı tamına bu!”</p>

  <p>Yüzünde gene küçük, mavi çiçekler beliriyor. Benim camdan yapılmış olduğumu ve onun üç dört saat içinde olacakları gördüğünü farz edin, diyelim ki ben...</p>
</body>
</html>
