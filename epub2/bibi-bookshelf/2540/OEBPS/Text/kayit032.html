<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />

  <title></title>
  <link href="../Styles/igormrdn.css" rel="stylesheet" type="text/css" />
</head>

<body>
  <h3 class="p9"><span class="t7">KAYIT OTUZ İKİ</span></h3>

  <p class="p10"><span class="t5">İnancım Yok / Traktörler /<br />
  İnsan Bedeninden Küçük Bir Kıymık</span></p>

  <p class="p1"><span class="t6"><b>Ö</b></span>leceğinize inanır mısınız? Evet, insan ölümlüdür ve ben de bir insanım: <i>Ergo</i>... Hayır, demek istediğim bu değil.. Tüm bunları bildiğinizi biliyorum. Sorduğum şu: Hiç buna inanmak durumunda kaldınız mı? Aklınızla değil bedeninizle. Bu sayfaları tutan parmakların bir gün sararıp buz gibi olacağını...</p>

  <p>Ah, evet, elbette inanmıyorsunuz... bu nedenle şimdiye kadar hiç onuncu kattan aşağıya atlama isteği duymadınız ya da bu nedenle yiyor, içiyor, gülüyor, yazıyorsunuz...</p>

  <p>İşte böyle bir durum... Evet, aynısı... bugün benim için geçerli. Saatin üstündeki bu küçük kara el, gece yarısına doğru önce aşağıya inecek, sonra da yukarıya tırmanıp yavaş yavaş nihai bir çizgiye varacak... Ve umulmayan yarın doğacak. Bunu biliyorum, ama buna inancım yok, belki de yirmi dört saati yirmi dört yıl gibi düşünüyorum. İşte bu nedenle bir yerlere koşturabiliyor, soruları cevaplandırabiliyor, İntegral’in basamaklarından tırmanabiliyorum. Hâlâ onun su üzerinde sallandığını hissediyor, parmaklıkları kavramam ve soğuk camı elimin altında hissetmem gerektiğini biliyorum. Yarı saydam vinçlerin dışarıdaki kuşlar gibi boyunlarını eğip İntegral’in motorlarını gagalarıyla beslediklerini görebiliyorum. Aşağıda, ırmağın üzerinde, rüzgarla kabarmış mavi köpükleri de görebiliyorum. Ama bütün bunlar benden uzak, benim dışımda dümdüz bir kâğıt parçasına çizilmiş bir plan gibi.</p>

  <p>Dümdüz, şematik yüzlü İkinci Mühendis’in tam bu anda konuşmaya başlaması çok garipti. “Evet, motorlar için ne kadar yakıt alıyoruz? Üç saat... ya da üç buçuk saat dersek...”</p>

  <p>Önümde -bir zemin üzerine yansıtılmış gibi- hesaplayıcının üzerinde duran elim; logaritmik kadranın üzerinde duran elim fark edilir biçimde titremeye başladı.</p>

  <p>“Yüz ton mu? Niye o kadar çok? O bir hafta yeter. Bir hafta mı dedim? Ondan da fazla!”</p>

  <p>“Ne olacağı bilinmez... Kim bilebilir?”</p>

  <p>Ben biliyordum.</p>

  <p>Rüzgâr uğuldadı. Hava, kimsenin göremediği bir şeyle doldurulmuş gibiydi... Nefes almakta güçlük çekiyordum, yürümekte de... ve ağır Akümülatör Kule’deki saatin kolları da, güçlükle ama, durmadan dönüyordu. Kule’nin sivri tepesi bulutlar arasında yükseliyor, bu gri-mavi kütlelerin elektrik yükünü çekiyordu. Müzik Üretimevi’nden trompet sesleri yayılıyordu.</p>

  <p>Sayılar her zamanki gibi dörtlü sıralar halinde yürüyorlardı. Ama nedense düzgün dizilmemişlerdi (belki de rüzgârdan), üstelik gittikçe de düzensizleşiyorlardı. Grup, ilerideki köşede bir şeye çarpıp dağıldı, sayılar geri gelmeye. başladılar, sonra herkes dondu kaldı: Hepsi birden boynunu uzattı.</p>

  <p>“Bak! Hayır oraya değil, bu tarafa!”</p>

  <p>“İşte oradalar! Onlar, başkaları olamaz!”</p>

  <p>“... Hiçbir şey için yapmazdım! Hiçbir şey için! Kafamı Velinimet’in Makinesi’ne sokmayı tercih ederdim...”</p>

  <p>“Yüksek sesle konuşma! Sen deli misin?..”</p>

  <p>Toplantı Salonu’nun kapısı açıldı ve elli kişilik bir grup ağır ağır dışarı çıktı. Ama onlara insan denemezdi. Ayakları yoktu; görünmeyen bir el tarafından sürülen bir çeşit tekerlekleri vardı. Bunlar insan değil insanlaşmış traktörlerdi. Başlarının üzerinde, rüzgârda dalgalanan, altın güneşle süslenmiş, beyaz bir bayrak vardı... Üzerinde: BİZ İLKİZ! HEPİMİZE OPERASYON YAPILDI! BİZİ İZLEYİN. HEPİNİZ! yazıyordu.</p>

  <p>Yavaşça kalabalığı yarıp geçtiler... Eğer önlerinde bir duvar, bir ağaç ya da bir ev olsaydı, hiç duraksamadan onları da ezip geçecekleri kesindi. Gösterim Meydanı’na varmışlardı bile. Kolları kenetlemiş, yüzleri bize dönüktü. Biz ise, gergin, başlar kalkık, bekledik. Boyunlarımız kaz boynu gibi uzamıştı. Bulutlar. Rüzgâr uğulduyordu. Birden zincir yanlara doğru açıldı ve tepeden aşağı inen bir makine gibi, gittikçe artan bir hızla üzerimize doğru koştular... bizi bir halka içine alıp Toplantı Salonu’nun açık kapısına doğru sürüklediler.</p>

  <p>Birinin haykıran çığlığı: “Tuzak! Kaçın!”</p>

  <p>Her şey kabaran bir dalga halinde. Binanın duvarının yanında küçük bir çıkış yolu var... Herkes oraya yöneldi. Başlar, omuzlar, sıkışan ayaklar, kollar. Herkes bir tarafa savrulup dağıldı. Bir an için, S’ninkine benzeyen iki büklüm bir beden, yarı şeffaf kulaklar gördüğümü sandım, ama sonra kayboldular. Şimşek gibi hareket eden ellerin, ayakların arasında yalnızdım. Koşuyordum...</p>

  <p>Bir an soluklanmak için kapı girişine daldığımda... ansızın rüzgarla savrulmuş gibi bir insan silueti belirdi.</p>

  <p>“Senin arkandan... arkandan koşuyordum. Bu şeyi istemiyorum... anlıyor musun? Operasyon’a gitmeyeceğim! Hazırım..”</p>

  <p>Tombul elleri kollarımda, yuvarlak mavi gözleriyle bu oydu, O. Ve birden kayıp yere yuvarlandı. Soğuk basamaklarda küçük bir topa dönüştü, ben de orada durup onun başını, yüzünü okşamaya başladım. Ellerimin ıslandığını fark ettim. Sanki ben çok büyüktüm, o çok küçüktü... Benim bir parçamdı. Bu, E-330’a hissettiklerimden çok farklı bir duyguydu. Ve o anda, eskilerin de kendi çocuklarına buna benzer duygularla yaklaştıklarını düşündüm.</p>

  <p>Aşağıdan, yüzünü kapayan ellerinin arasından açıkça duyulabilen bir sesle, “Her gece... Bana bu tedaviyi vermelerine dayanamam... Her gece karanlıkta tek başıma, bebeğimi düşünüyorum, nasıl olacak, sana mı benzeyecek, onu nasıl taşıyacağım... Eğer operasyona gidersem yaşamak için dayanacağım hiçbir şey kalmayacak... anlıyor musun? Ve sen mutlaka... mutlaka...”</p>

  <p>Akıl almaz bir duygu ama biliyordum, bu benim görevimdi. Akıl almaz, çünkü hem bir görev hem de bir suç. Akıl almaz, çünkü bir şey hem ak hem kara olamaz, çünkü suç ve görev birleşemezler. Yaşamda ne ak ne de kara vardır, renkler yalnızca temel mantık öncüllerine dayanır. Eğer buradaki öncül benim ona yasadışı bir çocuk vermem idiyse...</p>

  <p>“Peki öyleyse, yalnız sen.. sen reddetmemelisin,” dedim. “Anlıyorsun, daha önce önerdiğim gibi seni E-330’a götürmeliyim, böylece o da...”</p>

  <p>Ellerini yüzünden çekmeden, “Evet,” dedi.</p>

  <p>Ayağa kalkmasına yardım ettim. Kararan caddede, kurşuni binaların, rüzgarın keskin ıslıklarının arasında, o kendi düşünceleriyle baş başa, ben kendi düşüncelerimle baş başa. Belki ikimiz de aynı şeyleri düşünüyorduk, sessizce yürüdük.</p>

  <p>Bir anda, rüzgarın ıslıkları arasında tanıdık bir ayak sesi duydum; sanki yürüyen, su birikintilerine girip su sıçratıyordu. Köşeyi dönerken arkaya baktım: Kaldırıma yansımış, hareket eden bulutların arasında S’yi gördüm. Birden ellerim benim değilmiş gibi sallanmaya başladı ve O’ya yüksek sesle... <i>İntegral</i>’in evet yarın... ilk uçuşunu yapacağını ve bunun en gizemli, ne muhteşem bir şey olduğunu anlatmaya koyuldum.. O, yuvarlak mavi gözleriyle, hayretler içinde sallanan kollarıma bakıyordu. Konuşmasına hiç fırsat bırakmadan sürekli konuştum. Ne var ki bir düşünce beynimi kemiriyordu, “Yapamazsın... Onun E-330’a kadar sizi izlemesine izin veremezsin! Onu atlatmalısın...” diyordum.</p>

  <p>Sola döneceğime sağa döndüm. Bir köprü, kemerli sırtını uysalca bana, O’ya ve ardımızdaki S’ye sundu. Karşı taraftaki aydınlık binaların ışıkları suya vuruyor ve orada sağa sola sıçrayan kıvılcımlara dönüşüyordu. Rüzgâr kafamızın üstünde gergin bir tel gibi vınlıyordu. Ve bu bas notaların arasından arkamızdaki ayak sesleri...</p>

  <p>Nihayet benim ev. Girişte O duraladı, bir şeyler söylemeye çalıştı, “Hayır! Bana söz vermiştin...” diyecek oldu. Ama sözünü bitirmesine izin veremezdim. Telaşla içeri ittim onu, artık antredeydik. U, kontrol masasının önünde heyecanla titriyordu, etrafını sayılar çevirmişti... Bir şeyler olup bitiyordu. İkinci kattan başlar aşağı sarkmıştı, basamaklardan koşarak inen sayılar, ama tek, kendi başlarına. Bunu daha sonra anlatırım. O’yu masadan uzak bir köşeye sürükledim ve sırtımı duvara verip oturdum (duvarın ardında, karanlık, koca kafalı bir gölgenin ileri geri gidişini görebiliyordum), hemen not defterimi çıkardım.</p>

  <p>O yavaşça koltuğuna gömüldü. Bedeni sanki üniformasının altında eriyor, buharlaşıyor ve geriye yalnızca içi boş elbise kalıyordu. Bitkin bir sesle, “Beni neden buraya getirdin? Beni kandırdın mı?” diye sordu.</p>

  <p>“Hayır... yüksek sesle konuşma! Şu tarafa bak... Duvarın arkasındakini görüyor musun?”</p>

  <p>“Evet. Bir gölge.”</p>

  <p>“Beni takip ediyor. Seninle beraber gidemem. Anla beni gitmemeliyim. Buraya bir şeyler yazacağım, notu alıp sen gideceksin. Onun beni gözetlemek için burada kalacağını biliyorum.”</p>

  <p>Üniformasının altında bedeni yeniden canlılık kazandı. Karnı belirgin biçimde büyümüştü. Yanakları pembeleşti, yüzü aydınlandı. Notu soğuk parmaklarına yerleştirdim, elini sıkıca kavradım ve mavi gözlerinden son bir kez içtim.</p>

  <p>“Elveda! Belki bir gün gene...” Ellerini çekti. İki büklüm usul usul yürüdü, iki adım attı, hemen döndü... ve yanıma geldi. Dudakları kıpırdadı... Gözleriyle, dudaklarıyla, tüm varlığıyla bana bir şeyler söylüyordu, bir tek ve aynı şeyi, tekrar tekrar. Gülümsemesi ne acı, ne dayanılmaz, acısı ne korkunçtu... Sonra iki büklüm, küçük bir insan silueti oluverdi, kapıdan geçti, duvarın ardında küçücük bir karaltıya dönüştü ve çabucak, arkasına bile bakmadan, her zamankinden daha hızlı adımlarla çıkıp gitti...</p>

  <p>U’nun masasına doğru ilerledim. Yanaklarını şişirerek öfkeyle, “Görüyor musun, hepsi çıldırmış olmalı! Örneğin şuradaki sayı, Antik Ev’in orada, her tarafı kıllarla kaplı, çıplak bir adam gördüğünü iddia ediyor..” dedi.</p>

  <p>Ve arkalardan bir ses yükseldi: “Evet! Bir daha tekrarlıyorum... onu gördüm! Evet gördüm!”</p>

  <p>“Nasıl buldun?.. Ne delilik!”</p>

  <p>Kendisinin <i>deliliği</i> tam bir inanma ve katılık içeriyordu, kendi kendime sordum, “Gerçekten de bu olup bitenler ve benim zihnimde yaşadıklarım bir delilik midir?” Bir an kıllı ellerime baktım ve E’nin söylediklerini anımsadım: “Büyük bir olasılıkla sende bir damla orman kanı var.. Belki de bu nedenle ben...”</p>

  <p>Hayır: Ne güzel, bir delilik değildi bu. Hayır: Ne yazık, bir delilik değildi bu.</p>
</body>
</html>
