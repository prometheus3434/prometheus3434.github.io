<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />

  <title></title>
  <link href="../Styles/igormrdn.css" rel="stylesheet" type="text/css" />
</head>

<body>
  <h3 class="p9"><span class="t7">KAYIT ON BEŞ</span></h3>

  <p class="p10"><span class="t5">Gaz Odası / Ayna Pürüzsüzlüğündeki Deniz /<br />
  Sonsuza Değin Yanmalıyım/</span></p>

  <p class="p1"><span class="t6"><b>İ</b></span>ntegralin yapıldığı binaya henüz girdiğimde İkinci Mühendis bana doğru koştu. Yüzü her zamanki görünümdeydi: Yuvarlak beyaz fayans bir tabak. Ve konuştuğunda sanki bu tabaktan dayanılmaz bir tat sunuyordu insana.</p>

  <p>“Senin hastalığın esnasında, yetkili kimse burada yokken dün bir olay oldu...”</p>

  <p>“Bir olay?”</p>

  <p>“Oh, evet! İş gününün sonunda, zil çaldıktan sonra herkes dışarıya çıkarken, kapı görevlisi, sayısı olmayan bir adam yakaladı. İçeri girmeyi nasıl başardığım bir türlü anlayamıyorum. Operasyon Bölümü’ne götürüldü. Onlar, adamı nasıl konuşturacaklarını bilirler...” Son cümlesini en keyifli gülüşüyle söyledi.</p>

  <p>Operasyon Bölümü’nde, doğrudan Velinimet’in denetiminde çalışan, en yetenekli ve en deneyimli doktorlarımız görevlidir. Çok çeşitli aletler kullanırlar, bunların en meşhuru Gaz Odası’dır. Bu aslında eski bir okul deneyidir: Bir fare cam kavanozun içine yerleştirilir ve içerideki hava yavaş yavaş azaltılır. Ama, tabii Gaz Odası bu deney kavanozunun çok daha gelişmişi, çok daha kusursuzdur. Burada her çeşit gaz artık küçük, zavallı bir hayvana eziyet etmek için değil, Tek Devlet’in güvenliğini korumak için, diğer bir deyişle, milyonların mutluluğu için kullanılmaktadır. Bundan beş yüz yıl önce, Operasyon Bölümü kurulduğunda, onu antiklerin Engizisyonuyla karşılaştıran bazı aptallar olmuştu. Bu traketomi<a href="../Text/DiPNOTLAR.xhtml#a8" id="k8"><sup>[8]</sup></a> uygulayan bir cerrahla, bir haydutu karşılaştırmaya benzer. İkisi de bıçak kullanır ve ikisi de bir adamın boğazım keser. Ama birisi kurtarıcı, ötekiyse katildir. Biri +, öteki -’dir.</p>

  <p>Bütün bunları anlamak çok kolay. Bir saniyede, mantık mekanizmasının tek bir dönüşünde anlaşılıyor. Ne var ki, bu arada farklı bir şey su yüzüne çıkıyor: Anahtarın halkası kapıda hâlâ sallanıyordu; kapının henüz kapandığı çok açıktı, fakat E-330 orada değildi, yok olmuştu. Bu mantık mekanizmasının kıvıramayacağı bir şeydi. Belki bir düş? Ama şu anda bile, sağ omzumda o garip tatlı acıyı hissediyorum. Sisin içinde E’nin omzuma yaslandığını hissediyorum. “Sisi sever misin?” Evet, sisi severim. Her şeyi seviyorum... her şey yeni, şaşırtıcı, güzel...</p>

  <p>“Her şey güzel,” dedim yüksek sesle.</p>

  <p>“Güzel mi?”, fayans gözler yuvalarından fırladı, “Bütün bunların nesi güzel? Ya o sayısız adam yakalanmasaydı... Bu demektir ki, onlar her yere girebiliyorlar, buradalar <i>İntegral</i>’in çevresinde...”</p>

  <p>“Onlar kim?”</p>

  <p>“Kim olduklarını ben nereden bileyim. Ama onları hissediyordum... anlıyor musun? Her zaman hissediyorum...”</p>

  <p>“Duydun mu yeni bir uygulama getirmişler, düş gücünü yok ediyorlarmış.”</p>

  <p>Gerçekten geçenlerde böyle bir şey duymuştum.</p>

  <p>“Evet, duydum. Ama onun bunla ilgisi ne?”</p>

  <p>“Yerinde olsam gider onlara bu ameliyatı bende uygulamalarını isterdim.”</p>

  <p>Tabağın üzerinde ekşi limon gibi bir şey oluştu. Sevgili adam!.. Düş gücüne sahip olabileceği olasılığı bile onu gücendirmeye yetiyor. Bir hafta önce olsa ben de gücenirdim doğrusu. Ama şimdi... hayır, şimdi hayır... Bana ne olduğunu, hasta olduğumu bildiğimden beri hayır. Ama tedavi edilmek de istemiyorum. İstemiyorum, o kadar.</p>

  <p>Cam merdivenleri çıktık. Aşağıdaki her şeyi sanki avucumun içindeymiş gibi görebiliyordum. Sizler, bu notları okuyanlar, kim olursanız olun, mutlaka tepenizde parıldayan bir güneş vardır. Ve eğer siz de benim gibi bir kez olsun hastalandıysanız güneşin sabahleyin neye benzediğini, neye benzeyebileceğini biliyorsunuzdur: o pembemsi, saydam, sıcak altın. Hava uçuk pembe, her şey güneşin zarif kanı içinde erimiş; her şey canlı - taşlar canlı ve yumuşak, demir canlı ve sıcak, insanlar canlı ve hepsi gülüyorlar. Bir saat içinde her şey yok olabilir; bir saat içinde pembe kan damla damla çekilebilir; ama bu arada her şey yaşam dolu. <i>İntegral</i>’in cam damarlarından akan kanı görüyorum; <i>İntegral</i>’in harika geleceğini, öteki gezegenlere mutluluk taşıyacağı günleri düşündüğünü görüyorum. Bulacaksın, mutlu olacaksın; sen mutlu olmak için yaratıldın ve bunun için de çok beklemeyeceksin.</p>

  <p><i>İntegral</i>’in gövdesi hemen hemen hazır. Bizim camımızdan yapılmış, ince, uzun, güzel bir elipsoit. Altın kadar ölümsüz, çelik kadar esnek. Kıç tarafında dev roket motorunun zemini hazırlanıyor. Her üç dakikada bir, kuyruk bölümünden uzaya gaz ve alev fışkıracak. Ve mutluluğun bu ateşli savaşçısı böylece sürekli olarak ileriye, daha ileriye gidecek...</p>

  <p>Aşağıda, Taylor sistemine göre düzenli, hızlı bir ritimle hareket eden, dev bir makinenin manivelaları gibi eğilen, doğrulan insanları seyrettim bir süre. Ellerindeki tüplerden fışkıran ateşle cam duvarları, açıları, kolonları, payandaları dilimliyor ve kaynaklıyorlardı. Cam raylar üzerinde yavaşça kayan cam vinçler, ellerindeki parçaları <i>İntegral</i>’in yanına taşıyan adamlar gibi uysalca eğilip dönüyorlardı. Her şey bir bütündü. İnsanlaştırılmış makineler ve bir makine gibi kusursuz insanlar. Ender rastlanabilecek bir güzellik, müzik, armoni... Hemen aşağıya inip onlara katılmalıyım.</p>

  <p>Ve onlarla omuz omuza çelik ritmin içindeyim. Ölçülü hareketler, pembe, dolgun, sağlıklı yanaklar, düşüncenin çılgınlığına bulanmamış, ayna pürüzsüzlüğünde yüzler. Ayna pürüzsüzlüğündeki bir denizin içindeyim. Dinliyorum.</p>

  <p>Birdenbire onlardan biri bana döndü, “Bugün daha iyisin ha?”</p>

  <p>“Daha iyi? Ne demek istiyorsun?”</p>

  <p>“Dün gelmedin. Ciddi bir şey oldu sandık.” Alnı parlıyordu, gülümsemesi bir çocuğunki gibi masumdu.</p>

  <p>Kan yüzüme hücum etti. Yapamazdım, bu gözlere yalan söyleyemezdim. Hiçbir şey söylemedim, boğuluyordum...</p>

  <p>Fayans bir yüz, tüm beyaz yuvarlaklığıyla lombar kapağının üzerinden aşağıya sarktı: “Hey D-503! Yukarı gel, lütfen. Payandalardan biri gerginleşiyor, anlıyor musun? Ve gerilim...”</p>

  <p>Sonunu dinlemeden yukarı koştum. Bir alçak gibi kaçıyordum, gözlerimi yerden kaldıramıyordum. Ayaklarımın altındaki cam merdivenler göz kamaştırıcıydı. Her adam umutsuzluğumu daha da artırıyordu: Burada bana yer yoktu, ben bir suçluydum, zehirlenmiş bir adamdım. Bir daha düzgün mekanik ritme uyamayacaktım, bir daha ayna gibi pürüzsüz denizlerde yüzemeyecektim. Sonsuza kadar yanmaya, gözlerimi saklayacak bir köşe aramaya mahkûm edilmiştim... sonsuza değili taa ki o kapıdan girecek gücü bulana kadar...</p>

  <p>Tam o anda içimde soğuk bir kıvılcım parladı: Benim için fark etmezdi, ama,E’yi düşünmeliydim, onu da bu işe katarlardı...</p>

  <p>Lombarın üstünden tırmanıp güvertede durdum. Şimdi nereye döneceğimi bilmiyordum. Yukarı baktım, yorgun öğle güneşi yavaş yavaş yükseliyordu. Altımda <i>İntegral</i> vardı, gri camlı, cansız. Gül rengi kan dışarı akmıştı. Bütün bunların tamamen benim düş gücümün ürünü olduğunu, hiçbir şeyin değişmediğini görüyordum. Bu arada her şey...</p>

  <p>“Neyin var D-503, sağır mısın? Sürekli sana sesleniyorum...” İkinci Mühendis kulağımın dibinde bağırıyordu. Uzun zamandır bağırıyor olmalıydı.</p>

  <p>Neyim vardı benim? Yönetimimi kaybettim. Aero hareket ediyor, ama sürücüsü yok... ve ben nereye uçtuğumu bilmiyorum: Aşağıya, bir anda parçalanmaya ya da yukarıya güneşin, alevlerin içine...</p>
</body>
</html>
