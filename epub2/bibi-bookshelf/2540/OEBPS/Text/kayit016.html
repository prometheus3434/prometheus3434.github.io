<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />

  <title></title>
  <link href="../Styles/igormrdn.css" rel="stylesheet" type="text/css" />
</head>

<body>
  <h3 class="p9"><span class="t7">KAYIT ON ALTI</span></h3>

  <p class="p10"><span class="t5">Sarı / İki Boyutlu Gölge / Tedavi Edilemez Ruh</span></p>

  <p class="p1"><span class="t6"><b>B</b></span>irkaç gündür hiçbir şey kaydetmedim. Tam olarak kaç gün olduğunu bilmiyorum: Tüm günler tek gün gibi. Tüm günler tek bir renk: sarı, ateşli, kavrulmuş kum gibi... ve ne bir gölge, ne de bir damla su var; ben sonu olmayan bu sarı kumun üzerinde yürüyorum. Onsuz yaşayamam, oysa o, Antik Ev’de akıl almaz bir biçimde kaybolduğundan beri...</p>

  <p>O günden sonra onu bir kez günlük yürüyüşümüz sırasında gördüm. İki, üç ya da dört gün önce... Tam olarak hangi gün olduğunu söyleyemem: Her gün birbirinin aynı. Boş sarı dünyamı bir saniye doldurup, sonra kuş gibi uçup gitti. Orada, sırada, ancak omzuna kadar gelebilen S’yle kol kola yürüyordu; yanlarında kâğıt yüzlü doktor ve dördüncü bir sayı daha vardı. Dördüncünün yalnızca parmaklarını hatırlayabiliyorum: İnanılmaz derecede ince, beyaz, kollarından uçup gidecek bir ışın gibi. E-330 bana el salladı, sonra yanındakinin başı üzerinden ince parmaklı olana eğildi. <i>İntegral</i> sözcüğünü duyduğumu sanıyorum: Dördü de dönüp bana baktılar, sonra gri mavi gökte kayboldular. Yol gene sarı, kupkuru oldu.</p>

  <p>O akşam beni ziyaret etmesi için pembe kuponu vardı. Odamdaki küçük iç iletişim panosunun önünde durup, tüm sevecenliğim ve kinimle E-330’un gelişini haber vermesi için ona yalvarmaya başladım. Asansörün kapısı tekrar gürültüyle açıldı: Uzun, solgun, esmer, beyaz kadınlar çıktı; her yerde perdeler çekiliyordu. Fakat o burada değildi, gelmedi. Belki de tam şu sırada, saat yirmi ikiyi vurduğunda, ben bunları yazarken o, birinin omzuna yaslanmış, “Beni seviyor musun?” diyordur. Kime? Kim o? İnce parmaklı sayı, kalın dudaklı R? Ya da S?</p>

  <p>S? Neden bugünlerde durmadan beni izliyor? Neden sürekli düztaban birinin ayak seslerini, sanki su birikintilerine girip su sıçratıyormuş gibi duyuyorum? Neden bugünlerde bir gölge gibi hep arkamda? Gri-mavi iki boyutlu bir gölge... önümde, yanımda ya da arkamda; herkes yanından gelip geçiyor, üzerine basıyor, ama o hep orada, görünmez bir bağla bana bağlanmış gibi. Bu bağ E-330 mu acaba? Bilmiyorum. Belki de onlar, Koruyucular, benim... biliyorlar...</p>

  <p>Varsayın ki gölgenizin sizi sürekli gördüğü söyleniyor. Anlıyor musunuz? Birden garip bir duyguya kapılırsınız; sanki elleriniz sizin değil de bir yabancınındır. Zaman zaman ben de kollarımı vücudumdan bağımsız, saçma sapan sallarken buluyorum kendimi. Ya da birden dönüp arkaya bakmam gerektiğini hissediyorum: Boynum sanki demir mengeneye sıkıştırılmış. Ve olanca gücümle koşuyorum, ama arkamdaki gölgenin benden daha hızlı koştuğunu hissediyorum ve hiçbir yer yok... hiçbir yer!.. İnsanın kaçabileceği hiçbir yer yok...</p>

  <p>Sonunda odamdayım. Yalnızım. Ama burada da yüz yüze olduğumuz bir şey var: Telefon. Tekrar ahizeyi kaldırıyorum: “E-330 lütfen.” Ve yeni biri, alıcıdan onun odasına doğru giden hafif adımlar duyuyorum ve sonra sessizlik... Ahizeyi düşürüyorum. Buna dayanamam... daha fazla dayanamam. Oraya... ona gitmeliyim.</p>

  <p>Bu dündü. Oraya koştum, evinin etrafında tam bir saat (on altıdan on yediye kadar) gezindim. Sayılar dizi dizi yanımdan geçip gittiler. Binlerce ayağın ritmik adımları. Milyon ayaklı Leviathan<a href="../Text/DiPNOTLAR.xhtml#a9" id="k9"><sup>[9]</sup></a> sağa sola sallanarak gözden kayboldu. Ama ben... ben yalnızdım, sanki bir fırtına sonucu ıssız bir adaya düşmüştüm ve gözlerimle gri-mavi dalgalar arasında araştırıyor, araştırıyordum.</p>

  <p>Kalkık kaşları, keskin alaycı gözlerin karanlık pencerelerini ve onların içinde oynaşan alevleri ve gölgeleri görmeliydim. Ve dosdoğru odasına gidip, o antik sıcak, tanıdık ‘sen’ sözcüğünü kullanarak “Sensiz yaşayamayacağımı biliyorsun. Neden bana böyle davranıyorsun?” diyecektim. Ama o, tek kelime bile söylemeyecekti.</p>

  <p>Birden sessizliği duydum; birden Müzik Üretimevi’nin çaldığı şeyi işittim ve saatin on yediyi geçtiğini fark ettim. Tüm sayılar gideli çok olmuştu, ben tek başınaydım; geç kalmıştım. Güneşin sarısıyla parlayan bir cam çölündeydim. Kaldırım camında binalar ve kendi yansımam vardı. Hepimiz baş aşağı duruyorduk. Başım aşağıda ayaklarım yukarıda sallanıyor gibiydi.</p>

  <p>Olabildiğince çabuk Tıp Merkezi’ne gidip hasta belgesi almalıydım. Yoksa beni yakarlardı ve... Ama belki de böylesi daha iyi olurdu: Burada kalıp beni Operasyon Bölümü’ne götürmeleri için beklemeliydim. Her şeyi tek bir darbede sona erdirmek en iyisiydi, tek bir darbede her şeyin kefaretini ödemek...</p>

  <p>Hafif bir hışırtı... ve önümde iki büklüm bir gölge. O çelik grisi matkapların içime girdiğini hissettim. Tüm gücümü toplayıp gülümsedim ve “Ben... ben Tıp Merkezi’ne gitmeliyim,” dedim. Çünkü bir şeyler söylemeliydim.</p>

  <p>“Öyleyse seni tutan ne? Neden burada duruyorsun?”</p>

  <p>Utançtan kıpkırmızı, saçma bir biçimde ayaklarım havada baş aşağı duruyordum, yanıt vermedim.</p>

  <p>S terslenerek, “Benimle gel,” dedi.</p>

  <p>Bana ait olmayan gereksiz kollarımı sallayarak uysalca onu takip ettim. Gözlerimi kaldıramıyordum; bütün yolu çılgın, baş aşağı bir dünyanın içinde yürüdüm: Tabanlarından ters bir biçimde kaldırıma yapışmış insanlar, bazı garip makineler ve bütün bunun altında, kaldırımın camına kilitlenmiş gökyüzü. Beni en çok üzen de yaşamımın son saatlerinde, her şeyi, bu saçma, bayağı, gerçekdışı durumda görmemdi. Ama gözlerimi kaldıramıyordum.</p>

  <p>Durduk. Önümde basamaklar vardı. Yalnızca bir basamak... ve sonra beyaz ameliyat giysileri içindeki simaları ve muhteşem Gaz Odası’nı görecektim...</p>

  <p>Büyük bir çabayla gözlerimi yerden kaldırdım: Birden TIP MERKEZİ yazısının altın harfleri yüzümde parladı. O anda onun beni neden kurtardığını, Operasyon Bölümü yerine neden buraya getirdiğini merak etmek aklıma bile gelmedi. Tek bir sıçrayışta basamakları aştım, kapıyı hızla kapatarak derin bir nefes aldım. Ve birden fark ettim, sabahtan beri nefes almamıştım, kalbim çarpmamıştı. İlk kez nefes alıyordum, ciğerlerim şimdi çalışmaya başlamıştı.</p>

  <p>Karşımda iki doktor duruyordu: Biri şişman, kısa bacaklı, hastaları gözleriyle, sanki onları boynuzları üzerinde kaldırıyormuş gibi tartıyor; ötekisi kâğıt inceliğinde, dudakları parlayan bir makas, burnu bıçak gibi... daha önce gördüğüm doktor bu. Yakından tanıdığım ve sevdiğim biriymiş gibi, uykusuzluk, rüyalar, gölgeler, sarı bir dünya hakkında anlaşılmaz bir şeyler geveleyerek doğru ona koştum. Makas dudakları bir gülümsemeyle parıldadı.</p>

  <p>“Kötü bir yoldasın. Öyle görülüyor ki içinde bir ruh oluşmuş.”</p>

  <p>Bir ruh? O antik, garip, çoktan unutulmuş sözcük... Biz bazen ruhsuz, ruh yıkıcı gibi sözcükler kullanırız, ama sözcüğün kendisini, ‘ruh’u yalnız başına kim kullanabilir?</p>

  <p>“Bu... çok tehlikeli midir?” diye mırıldandım.</p>

  <p>“Tedavi edilemeyecek halde!” diyerek makas kapandı.</p>

  <p>“Ama, gerçekten... bu ne demek? Nedense ben... ben bunu anlıyamıyorum...”</p>

  <p>“Şimdi... sana bunu nasıl açıklayabilirim? Sen bir matematikçisin, öyle değil mi?”</p>

  <p>“Evet.”</p>

  <p>“İyi o halde, bir düzlemi, bir yüzeyi... işte, bu aynayı ele alalım. Ve bu yüzeyde, sen ve ben varız... işte görüyorsun. Gözlerimizi kısarak yansıyan gün ışığına bakıyoruz, ve burada, tüpün içinde mavi elektrik kıvılcımı, orada bir aeronun geçen gölgesi var. Bütün bunlar bir an için burada. Ama bu geçirimsiz maddenin bir ateşe tutulup yumuşatıldığını düşün. Artık bu yüzeyde hiçbir şey görünmez... Her şey onun, çocukken merakla izlediğimiz bu ayna dünyasının, içine girecektir... emin ol, çocuklar insanların sandığı kadar aptal değildirler. Düzlem bir kütle kazanır, bir vücut, bir dünya haline dönüşür, o zaman her şey ayna içindedir, senin içinde olduğu gibi: Güneş, hızla dönen pervane, senin ya da bir başkasının titreyen dudakları. Anlıyor musun? Soğuk ayna her şeyi yansıtır, ama bu içine alır, emer ve her şey sonsuza dek iz bırakır. Bir keresinde birinin yüzünde çizgiler görürsün... ve bu çizgiler senin içinde sonsuza değin kalır; bir keresinde sessizlikte düşen son damlalarını yakalarsın... onu şimdi bile duyarsın...”</p>

  <p>“Evet, evet... işte bu!” Elini tuttum. Şimdi onu duyuyordum: Sessizlikte damlalar lavabonun musluğundan damlıyorlar. Ve biliyordum, bu sese sonsuza dek katlanmalıydım. Ama neden bir ruh, birdenbire? Bunca zaman onsuz yaşadım; ve sonra birdenbire... Neden... Hiç kimsenin yok ama benim...</p>

  <p>İnce ele daha kuvvetli sarıldım: Cankurtaran simidimi kaybetmekten korkuyordum.</p>

  <p>“Nasıl olur? Neden tüylerin veya kanatların yok, yalnızca omuz kemikleri, yalnızca kanatlar için bir yer? Çünkü artık kanatlara gerek yok... aero keşfedildi. Kanatlar uçmak içindir, ama bizim uçacak bir yerimiz yok, biz uçuşumuzu tamamladık, peşinde olduğumuz şeyi de bulduk. Öyle değil mi?”</p>

  <p>Hiçbir şey anlamadan kafamı salladım. Bana şöyle bir baktı ve keskin bir kahkaha koptu. Öteki bunu duydu ve şişko ayakları üstünde kısa adımlarla yürüyerek bürodan içeri girdi, kâğıt incesi doktoru ve beni süzdü.</p>

  <p>“Burada ne oluyor? Bir ruh? Bir ruh mu dediniz? Hay aksi! Bu şekilde devam ederseniz yakında kolera salgını gibi olur (yukarıdan bakarak). Size söyledim, düş gücünü yok etmeliyiz... Düş gücünün kökünü kazımalıyız. Yalnızca ameliyat bunu çözümleyebilir... yalnızca ameliyat...”</p>

  <p>İri röntgen gözlüklerini burnunun üstüne oturtarak, uzun bir zaman kafatasımın kemikleri arasından beynimi inceleyerek etrafımda dönüp durdu ve defterine bir şeyler yazdı.</p>

  <p>“İlginç... çok ilginç! Dinleyin: Alkol içinde korunmasına... razı olur musunuz? Tek Devlet’e son derece yararlı olacaktır... bir salgını önlememize yardım edecektir. Tabii itiraz etmek için özel nedenleriniz yoksa...”</p>

  <p>“Sayı D-503, <i>İntegral</i>’in Mühendisi’dir ve eminim ki bu uygulama çalışmalarını engelleyecektir...” diye karşı çıktı zayıf doktor.</p>

  <p>“Hımm,” diye öteki homurdandı ve kısa adımlarla bürosuna döndü.</p>

  <p>Yalnız kaldık. Kâğıt incesi el, hafifçe, nazikçe elimin üzerine düştü, tüm profiliyle yüzümün yakınına doğru eğildi.</p>

  <p>“Sizi gizlice salıvereceğim, düş gücüne sahip olan bir tek siz değilsiniz. Meslektaşımın bir salgın hakkında konuşması boşuna değildi. Hatırlamaya çalışın, buna benzer, çok benzer bir şeyi bir başkasında fark ettiniz mi?”... İşte bu noktada durup bana şöyle bir baktı. Neyi ima ediyordu... kimi kastediyordu? Yoksa?..</p>

  <p>Sandalyemden fırlayıp, “Dinleyin!”... dediğimde, o yüksek sesle başka bir konuya geçmişti bile: “Uykusuzluğunuza ve rüyalarınıza gelince, size tek bir şey önerebilirim: Daha fazla yürümelisiniz. Örneğin hemen yarın sabah başlayın... diyelim ki, neden Antik Ev’e doğru yürümeyesiniz?”</p>

  <p>En ince gülüşüyle gülümserken bakışları içime işledi. Ve bana öyle geldi ki bu gülüşün gerisinde bir sözcük, bir isim... belli bir isim vardı. Yoksa bu gene benim düş gücüm müydü?</p>

  <p>Kalbim bir aero gibi hızlı ve hafif, beni yukarı, daha yukarı kaldırıyordu. Yarın beni hoş bir şeyin beklediğini biliyordum. Bu hoş şey ne olabilirdi?</p>
</body>
</html>
