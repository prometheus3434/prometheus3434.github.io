<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />

  <title></title>
  <link href="../Styles/igormrdn.css" rel="stylesheet" type="text/css" />
</head>

<body>
  <h3 class="p9"><span class="t7">KAYIT YİRMİ</span></h3>

  <p class="p10"><span class="t5">Boşalım / Düşüncelerin Malzemesi / Sıfır Uçurumu</span></p>

  <p class="p1"><span class="t6"><b>B</b></span>oşalım, en uygun tanım bu. Bunun tamamen elektriksel boşalıma benzediğini şimdi anlıyorum. Son günlerde nabzım gittikçe daha hızlı, daha sık ve daha gergin. Zıt kutuplar bile birbirine yaklaşıyor, arada kuru bir çizgi var; bir milimetre daha... sonra patlama ve ardından sessizlik.</p>

  <p>Şimdi her şey sakin ve boş, sanki herkesin çekip gittiği bir binada yalnız ve hastayım ve düşüncelerimin keskin metalik tıkırtılarını dinleyerek yatıyormuşum gibi.</p>

  <p>Belki de bu boşalma ruhuma eziyet etmekten kurtardı beni. Ve ben yeniden herkes gibi oldum. En azından artık hiç acı duymadan, O’yu Küp’ün basamaklarında seyredebilir, o Gaz Odası’ndayken ona bakabilirim. Ve Operasyon Bölümü’ne adımı verse bile fark etmez, son anımda Velinimet’in cezalandırıcı elini saygıyla öpeceğim. Tek Devlet’le olan ilişkimde cezalandırılmak en doğal hakkım ve bu hakkımdan vazgeçmem. Hiçbir sayı vazgeçmemeli, bu en değerli biricik hakkından vazgeçmeye cüret etmemelidir.</p>

  <p>...Daha da dingin bir biçimde ve metalik bir parlaklıkla işlemeye devam ediyor düşüncelerim; görünmez bir aero beni soyutlamanın mavi göğüne götürüyor. Ve orada, o saf ve hafif havada, ‘hak’la ilgili düşüncemin tıpası çekilmiş bir lastik gibi söndüğünü görüyorum. Bu, eskilerin inanılmaz saplantılarının -haklara sahip olma düşüncesinin- bir yansımasından başka bir şey değil.</p>

  <p>Çamurdan düşünceler vardır; bir de altından ya da bizim değerli camımızdan oluşmuş düşünceler. Ve bu düşüncenin neden yapıldığını anlayabilmek için ona bir damla asit damlatmak yeterlidir. Bu asitlerden biri eskilerce de bilinmektedir: <i>reductio ad finem</i>.<a href="../Text/DiPNOTLAR.xhtml#a11" id="k11"><sup>[11]</sup></a> Sanırım adı böyleydi; ama bu zehirden korkuyorlardı; mavi bir hiçlik yerine, çamurdan hatta oyuncak bir cennet görmeyi tercih ederlerdi. Ama biz -Velinimeti’miz sağ olsun!- yetişkin insanlarız ve oyuncaklara ihtiyacımız yok.</p>

  <p>Bir hak düşüncesine bir damla asit damlattığımızı varsayın. Eskilerin bile daha olgun olanları, hakkın kaynağının güç olduğunu, hakkın, gücün bir fonksiyonu olduğunu biliyorlardı. İşte terazi. Bir kefede gram, ötekinde ton: Ben bir kefedeyim, Biz, yani Tek Devlet ötekinde. Ben’in Tek Devlet’le ilişkilerinde bazı hakları olduğu ve gramın tonla eş ağırlıkta olduğu gibi varsayımlar. Bu varsayımların kesinlikle bir ve aynı şey oldukları açık değil midir? Belirlemek gerekirse: Haklar tona, görevler grama düşer; hiçlikten büyüklüğe giden yolda doğal olan, insanın bir gram olduğunu unutup tonun milyonda biri olduğunu hissetmesidir.</p>

  <p>Siz, pembe yanaklı şişko Venüslüler ve siz, nalbantlar gibi simsiyah Uranüslüler. Mavi sessizliğimde itiraz homurtularınızı duyar gibi oluyorum. Ama bunu anlayın: Büyük olan her şey basittir; bozulamaz ve sarsılamaz tek şeyin, aritmetiğin dört kuralı olduğunu anlayın. Ve yalnızca bu dört kural üzerine kurulmuş ahlak sarsılmaz ve sonsuzdur. Bu, nihai bilgeliktir. Bu, insanlığın yüzyıllardır kan ter içinde ulaşmaya çalıştığı piramitin zirvesidir. Ve bu zirveden tabana bakıldığında, atalarımızın yabaniliğinden kalan bir şeylerin orada hâlâ belirsiz bir solucan gibi kımıldadığı görülür. Özetle, yasadışı anne ve katil O ile dizelerini Tek Devlet’in yüzüne çarpma cüretini gösterebilmiş şu çılgın adam, hepsi bir. Ve hepsine verilen ceza da aynı: Erken ölüm. İşte bu, Taş Evlerde oturan, tarihin şafağında pembe ışıklarla yıkandıklarını düşleyen insanlarınkiyle aynı ilahi adalet: Onların Tanrısı da Kutsal Kilise’ye karşı günaha girenleri öldürerek cezalandırmıştı.</p>

  <p>Siz Uranüslüler, eskilerin <i>auto-da-fe</i>’de usta İspanyolları kadar zalim, kara ve sessizsiniz, benim gibi düşünüyorsunuz. Ama neşeli Venüslüler, sizin barbarlığa dönüş, işkenceler, yok etmeler hakkında ileri geri konuştuğunuzu duyuyorum. Sevgili dostlarım, sizler için üzülüyorum; siz felsefi ve metamatiksel düşünme yeteneğinden yoksunsunuz.</p>

  <p>İnsanlık tarihi bir aero gibi daireler çizerek yükselir. Dairelerin bazısı altın, bazısı kan rengindedir, ama hepsi de 360 dereceye bölünür. Sıfırdan saymaya başladığında 10°, 20°, 200°, 360° gelir ve yine sıfıra dönülür. Evet sıfıra döndük, evet! Ama benim matematiksel akıl yürütmeme göre bu sıfır, yeni, bambaşka bir sıfır. Sıfırdan sağa doğru gittik ve soldan tekrar sıfıra döndük, ne var ki artı sıfır yerine eksi sıfıra geldik. Anlıyor musunuz?</p>

  <p>Bu sıfırı, suskun, dar, bıçak keskinliğinde derin bir uçurum olarak görüyorum. Sıfır Uçurumu’nun karanlık tarafından korku içinde, soluk soluğa yola çıktık. Biz Kolomblar, çağlar boyunca dünyayı denizden dolaşıp durduk ve sonunda... yaşasın! Hepimizi selamlayan top atışları, yelkenler çekilsin: Yolumuz Tek Devlet’in auroraborealis’iyle aydınlatılmış, güneşin, gökkuşaklarının -yüzlerce güneşin, milyonlarca gökkuşağının- ışığıyla parlayan Sıfır Uçurumunun karanlık yüzü.</p>

  <p>Uçurumun karanlık yüzü bizden yalnızca bir bıçak sırtı kadar uzak olsa ne çıkar? Bıçak, insanlığın geliştirdiği en gerekli, en ölümsüz, en yüce nesne. Giyotin olan da o, düğümlerin evrensel çözücüsü de o. Kenarıysa, paradoksların, korkusuz aklın yolu.</p>
</body>
</html>
