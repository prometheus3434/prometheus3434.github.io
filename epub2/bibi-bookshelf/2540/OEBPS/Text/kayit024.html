<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />

  <title></title>
  <link href="../Styles/igormrdn.css" rel="stylesheet" type="text/css" />
</head>

<body>
  <h3 class="p9"><span class="t7">KAYIT YİRMİ DÖRT</span></h3>

  <p class="p10"><span class="t5">Fonksiyonun Sınırı / Paskalya / Her Şeyi Silmek</span></p>

  <p class="p1"><span class="t6"><b>S</b></span>on hızla çalıştırılan bir makine gibiyim. Mil yatakları çok fazla ısınmış; bir dakika içinde erimiş metal damlamaya başlayacak ve her şey bir hiçliğe dönüşecek. Çabuk. Mantığın soğuk suyundan alalım. Bir kova dolusu boşaltıyorum. Ama kızıl-kızgın miller üzerinde ıslak sesleri çıkaran mantık, beyaz kıvrak buhar oluyor, havaya karışıp dağılıyor. Bir fonksiyonun gerçek değerini belirlemek için sınırlarını göz önüne almak gerek. Ve dünün akıl almaz ‘evrende çözülme’si tam sınır olarak alındığında apaçık ki ölüm anlamına geliyor. Ölüm, “ben”in evrendeki en karmaşık çözülmesidir. “A”yı aşk, “Ö”yü de ölüm olarak gösterirsek, A=f(Ö) olacaktır. Bir başka deyişle aşk ve ölüm...</p>

  <p>Evet, kesinlikle, kesinlikle! E-330’dan korkmam, ona direnmem, ölmek istemem bu yüzden... Ama içimdeki bu “istemiyorum”, neden “istiyorum” ile birlikte? İşin korkunç tarafı, akşamki neşe dolu ölümü yeniden yaşamak istiyorum. Ölüm kesin ve açık olarak onun fonksiyonu olsa bile, onu dudaklarımla, kollarımla, göğsümle bedenimin her milimetresiyle arzuluyorum.</p>

  <p>Yarın Birlik Günü. Tabii ki o da orada olacak, onu göreceğim ama yalnızca uzaktan. Bu çok acı verici olacak. Çünkü ben onun ellerine, omuzlarına, saçına dokunmak için dayanılmaz bir arzu... Fakat ben bu acıyı bile istiyorum.</p>

  <p>Yüce Velinimet! Acı çekmek istemek ne kadar anlamsız. Acının olumsuz bir değer olduğunu ve acıların toplam mutluluk değerini azalttığını kim bilmez ki! Ve bundan dolayı...</p>

  <p>Henüz “bundan dolayı” yok. Her şey boş. Her şey çıplak.</p>

  <p class="p13"><i>Akşam</i></p>

  <p>Evin cam duvarlarından, ateş rengi, rüzgarlı, huzur bozucu günbatımını görüyorum. Sandalyemi, içeri davetsiz giren pembelikten uzaklaştırıp notlarımı sayfa sayfa çevirmeye başlıyorum. Ve gene, kendim için değil sizin için yazdığımı unuttuğumu görüyorum sevgili meçhul okuyucularım. Sevdiğim ve acıdığım, kimbilir hangi çağda güçlükle ilerlemeye çalışan sizler için yazdığımı.</p>

  <p>Ve sonra Birlik Günü. Bu bizim en büyük bayramımız. Bu bayramı her zaman sevmişimdir, çocukluğumdan beri. Galiba Paskalya’nın eskiler için taşıdığı anlama benzer bir anlam taşıyor bizim için. Çocukluğumda bir Birlik Günü’nün arifesinde bir çeşit saat çizelgesi hazırlamıştım. Geçen her saati çizip, bir saat daha yaklaştı, bir saat daha var, diyordum... İçtenlikle söylüyorum ki, eğer kimsenin görmeyeceğine emin olsam bugün de böyle küçük bir çizelge taşırdım. Yarına ne kadar zaman kaldığını onu uzaktan da olsa ne zaman göreceğimi...</p>

  <p>(Yazıya ara vermek zorunda kaldım: Fabrikadan yeni bir üniforma getirdiler. Birlik Günü’nden önce genellikle yeni üniformalar dağıtılır. Dışarıdaki salonda ayak sesleri, neşeli bağrışlar, gürültüler var.)</p>

  <p>Devam ediyorum. Yarın, her yıl tekrarlanan ama hep canlı kalan ve sonsuza kadar canlı kalacak olan bir gösteriyi görmeye gideceğim: Uyum, saygıyla yukarı kalkan kollar. Yarın Velinimet’in seçim günü. Yarın gene Velinimet’imizi seçip, mutluluğumuzun değişmez kalesinin anahtarlarını eline vereceğiz.</p>

  <p>Bu, doğal olarak eskilerin, sonuçları önceden bilinmeyen, düzensiz seçimlerinden çok farklı. Bir devleti, önceden tam olarak tahmin edilemeyen olasılıklar üzerine kurmaktan daha anlamsız ne olabilir? Ama insanların bunu fark etmesi için yüzyıllar gerekti.</p>

  <p>Bizim aramızda olasılıklara dayanılmayacağını, beklenmeyen hiçbir şeyin olmayacağını söylemek gereksiz. Ve seçimler aslında bizim milyonlarca hücreli, tek bir güçlü organizma, eskilerin deyişiyle, bölünmez bir bütün olduğumuzu hatırlatmayı amaçlayan, sembolik bir tören. Zaten Tek Devlet’in tarihinde o kutsal birliği bozmaya cüret eden tek bir çatlak sese bile rastlanmamıştır.</p>

  <p>Eski insanların seçimlerini hırsızlar gibi gizlilik içinde yürüttükleri söylenir. Hatta bazı tarihçilerimiz, onların seçim törenlerine gelirken maske taktıklarını öne sürerler (son derece kasvetli bir tablo geliyor gözlerimin önüne: Gece, bir meydan, duvarların yanı sıra sessizce yürüyen koyu renk pelerinli insan suretleri, meşalelerin rüzgârla kavrulan kırmızı alevleri)... Bu gizliliğin nedenini henüz kimse açıklayamadı. Seçimler herhalde, mistik, batıl inanca dayalı, hatta suç unsuru taşıyan bazı ayinlerle bağlantılıydı. Ama bizim gizleyecek ya da utanacak bir şeyimiz yok. Biz seçimleri açıkça, dürüstçe, gün ışığında yapıyoruz. Ben herkesin Velinimet için oy kullandığını görüyorum, herkes de benim Velinimet için oy kullandığımı. Gerçekte ‘herkes’ ve ‘ben’ değil, ‘biz’ var olduğuna göre, bu iş başka nasıl yapılabilirdi ki zaten! Bu, eskilerin korkakça ve sinsice ‘gizlilik’lerinden çok daha yüce, içten ve görkemli bir tutum. Üstelik de zaman kazandırıyor. Milyonda bir ihtimalle armoniyi bozan çatlak sesler yükselse bile, hemen Koruyucular çıkar ortaya. Doğru yoldan çıkan sayıları kaydeden ve hem onları başka yanlış adımlar atmaktan, hem de Tek Devlet’i onlardan korurlar. Bir şey daha var...</p>

  <p>Soldaki cam duvarın arkasında telaşla üniformasının düğmelerini çözen bir kadın. Bir saniyeliğine gözlerini, dudaklarını iki keskin gül rengi noktayı görüyorum... Sonra perde düşüyor ve dün olan her şey aniden üzerime çullanıyor ve ben artık ‘bir şey daha var’ın benim için ne anlam taşıdığını bilmiyorum, onun hakkında hiçbir şey bilmek istemiyorum, hiçbir şey! Tek bir şey istiyorum: E-330. Onu her saat, her dakika yanımda istiyorum. Yalnız benimle olsun istiyorum. Birlik Günü hakkında biraz önce yazdıklarımın tümü gereksiz, tamamen konu dışı. Onları karalamak, silmek, yırtıp atmak istiyorum. Çünkü (bunu söylemek suç olabilir, ama gerçek) benim için tek tatil, onunla birlikte yapılandır, onun yanında, onun omzuna dayanarak. Eğer yarın onu görmezsem, güneş küçük bir teneke çemberden, gökyüzü ise maviye boyanmış bir teneke levhadan ibaret olacak. Ben kendim...</p>

  <p>Telefonun alıcısını kaldırıyorum. “E-330, sen misin?”</p>

  <p>“Evet, telefon etmek için çok geç değil mi?”</p>

  <p>“Belki de çok geç değildir. Sana sormak istediğim... Yarın benimle birlikte olmanı istiyorum. Sevgilim...”</p>

  <p>Son kelimeyi adeta fısıltıyla söyledim. Ve nedense birden, bugün tersanede olan bir olay geldi gözlerimin önüne. Birisi şaka olsun diye yüz tonluk çekicin altına bir saat yerleştirmişti. Çekiç, ardında şiddetli rüzgar bırakarak sallandı. Sonra bir tonluk kütlenin, o kırılgan saate sessiz ve yumuşak dokunuşu.</p>

  <p>Bir duraklama. Sanki orada, onun odasında birinin fısıltısını duyuyorum. Sonra onun sesi “Hayır, yapamam. Anlıyor musun, ben... Hayır, hayır yapamam. Nedenini yarın göreceksin.”</p>
</body>
</html>
