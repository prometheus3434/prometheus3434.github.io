<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />

  <title></title>
  <link href="../Styles/igormrdn.css" rel="stylesheet" type="text/css" />
</head>

<body>
  <h3 class="p9"><span class="t7">KAYIT YİRMİ BİR</span></h3>

  <p class="p10"><span class="t5">Bir Yazarın Görevi / Buzlar Büyüyor / En Zorlu Aşk</span></p>

  <p class="p1"><span class="t6"><b>D</b></span>ün onun günüydü ve gene gelmedi, gene anlaşılmaz bir mektup gönderdi. Ama bu kez sakinim. Eğer mektupta yazılanları yapıyorsam, kuponunu aşağıdaki görevliye götürüp, perdeleri indirerek tek başıma odamda oturuyorsam, bunun nedeni onun isteklerine karşı gelememem değil. Gülünç! Tabii ki değil. Birincisi, yalnızca perdeler sayesinde o tuhaf gülümsemelerden korunarak, rahatça, huzur içinde bu satırları yazabiliyorum. İkincisi, eğer E-330’u yitirirsem, kafamdaki bu bilinmeyenleri (-dolaptaki giysiler, anlık ölümüm vb.) çözme şansımı da yitiririm. Sırf bu kayıtları yazdığım için bile olsa, bu bilinmeyenleri keşfetmenin, bütün bilinmeyenlerin insanın düşmanı sayıldığına ve <i>homo sapiens</i>’in bütün soru işaretlerinden kurtulunca gerçek insan haline geldiğine dair hiçbir şey söylememenin görevim olduğuna inanıyorum.</p>

  <p>Ve böylece, yazar olmanın yükümlülüklerini yerine getirmek için, bugün saat on altıda aeroya binerek doğruca Antik Ev’e gittim. Hava çok rüzgarlıydı. Aero, hava akımları arasında zorlukla ilerliyor, görünmez girdaplarla kamçılanıyordu. Aşağıda kent, mavi buz kalıplarından oluşmuş gibiydi. Birden gölgeli, yüzen bir kütle halinde bir bulut belirdi; aşağıdaki buz kurşun rengine dönüştü; kabardı, genişledi. İlkbaharda işte böyle olur; nehir kenarında oturmuş her şeyin çatırdayıp çözüleceğini umuyorsunuzdur, ama dakikalar geçer ve buzlar aynı kalır, siz de şiştiğinizi hisseder, kalbinizin daha sık, sabırsızca çarptığını duyarsınız. Her şey bir yana, ortada yaşamımızın en katı kristalini kıracak bir buzkıran yokken neden yazıyorum bunları!</p>

  <p>Antik Ev’in girişinde kimse yoktu. Çevresinde dolaşarak Yeşil Duvar’ın yanında yaşlı kapıcıyı buldum. Ellerini gözlerine siper ederek yukarı bakıyordu. Duvar’ın ardında siyah kuşlar kendilerini çığlık çığlığa duvara atıyor, görünmez elektrik dalgalarına çarpıp düşüyor, sonra tekrar atılıyorlardı.</p>

  <p>Bana doğru baktığını, kırışıklıklarla kaplı yüzünden gölgeli bir bulutun gelip geçtiğini gördüm.</p>

  <p>“Burada kimse yok - hiç kimse! Buralarda dolaşmanın bir yararı yok.”</p>

  <p>Bir yararı yok sözüyle ne demek istedi? Birinin gölgesinden başka bir şey olmadığımı düşünmesi ne garip! Ama belki sizler hepiniz benim gölgelerimsiniz. Bir çöl gibi bomboş olan bu beyaz dikdörtgen sayfaları sizlerle dolduran ben değil miyim? Ben olmasam bu satırlarda olabilir miydiniz?</p>

  <p>Bütün bunları ona söylemedim tabii. Deneyimlerimden biliyorum ki, en kötü şey bir kişiyi varlığından -üç boyutlu gerçekliğinden- şüpheye düşürmektir. Ona görevinin yalnızca kapıyı açmak olduğunu hatırlattım.</p>

  <p>Boşluk. Sessizlik. Rüzgâr, orada duvarların ardında, omuz omuza yaslanarak koridorlardan ilerleyip yukarı çıktığımız günkü kadar uzak. Taş kemerlerin altından geçerken yankılanan ayak seslerim birinin hemen arkamdan beni izlediği duygusuna kapılmama neden oluyordu. Kırmızı tuğlalarla bezeli sarı duvarlar köşelerden, çıkmazlardan geçerken kare pencereleriyle sanki beni gözlüyorlardı. Çitle çevrili boş bir arsada bir kapı: İki Yüzyıl Savaşları’nın anısına: Topraktan yükselen çıplak taş sütunlar, sarı duvarlar, dikey bacalı eski bir kuzine; sarı taş ve kırmızı tuğla dalgaları arasında sonsuza değin çırpınacak bir gemi gibi.</p>

  <p>Bana öyle geldi ki, bu sarı dişleri daha önce görmüştüm -sanki dipteyim de su kütlesi içinden yukarı doğru bakıyorum- ve araştırmama başladım. Çukurlara düştüm, taşlara çarptım, paslı demirler üniformama takıldı, alnımdan tuzlu ter damlaları gözlerime aktı.</p>

  <p>Hiçbir yerde değildi! O zaman koridorlarda bulduğumuz çıkışı bu kez bulamadım, yoktu. Belki de böylesi daha iyiydi: Bütün bunlar yine o aptalca düşlerimden biri olmalıydı.</p>

  <p>Bütün vücudum örümcek ağlarıyla kaplı, yorgun argın, toz içinde kapıyı açtım. Birden arkamda bir hışırtı ve ayak sesleri duydum. Döndüğümde karşımda S’nin pembe kepçe kulaklarını ve çift kıvrımlı gülümsemesini gördüm.</p>

  <p>Şaşkın bakışlarıyla beni bir matkap gibi delerek sordu: “Yürüyüşe mi çıktın?” Yanıtlamadım. Ellerim beni engelliyordu. “Peki, kendini daha iyi hissediyor musun?”</p>

  <p>“Evet, sağ ol. Sanırım eski halime dönüyorum.”</p>

  <p>Başını geriye attı, gözlerini yukarı çevirdi, ilk defa boğazındaki çıkıntıyı fark ettim.</p>

  <p>Yukarıda elli metre yükseklikte bir sürü aero uğultusu vardı. Alçak ve yavaş uçuşlarından aşağı uzanmış siyah gözetleme borularından onları tanıdım. Koruyucuların aerolarıydı bunlar. Her zamanki gibi iki üç tane değil, on beş yirmi taneydiler.</p>

  <p>“Bugün neden bu kadar çoklar?” diye soracak kadar cesurdum.</p>

  <p>“Neden! Hmm... Bir doktor, bugün sağlıklı olan, ama ya yarın ya öbür gün ya da bir hafta sonra hastalanabilecek sağlıklı bir adamın tedavisine başlıyor. Tabii ki profilaksi<a href="../Text/DiPNOTLAR.xhtml#a12" id="k12"><sup>[12]</sup></a>!” Başını salladı, bahçenin tozlu yollarında yürümeye başladı. Sonra dönerek, “Dikkatli ol!” dedi.</p>

  <p>Yalnız kalmıştım. Sessizlik. Boşluk. Yeşil Duvar’ın üstünde, yukarılarda, kuşlar ve rüzgar dolanıyor. Acaba S ne demek istedi?</p>

  <p>Aerom hava akımında sallanarak uçtu. Açık ve koyu gölgeli bulutlar; aşağıda mavi kubbeler ve buz küpleri kurşunlaşıyor, genleşiyordu...</p>

  <p class="p13"><i>Akşam</i></p>

  <p>Sizlere, yaklaşan Birlik Günü hakkında bilgi vermenin yararlı olacağını düşündüğümden notlarımın başına oturdum. Ama bu gece yazamayacağımı anladım. Sürekli olarak dinliyor, bir şeyi beklercesine arkama bakıyordum. Neyi bekliyordum? Bilmiyorum. Kahverengimsi pembe solungaçları odamda gördüğümde sevindiğimi itiraf etmeliyim. Oturdu, bacaklarının arasına giren üniformasının ucunu düzeltti ve çabucak gülümsedi -öyle bir gülümseme ki, birazcığı bile içimdeki boşluğu doldurmaya yeter- ve kendimi hoş bir biçimde kuşatılmış hissettim.</p>

  <p>“Bugün sınıfa girdiğimde -Çocuk Eğitim Bölümü’nde çalışıyordu- duvarda bir karikatür buldum! Evet, evet bu doğru. Beni bir balığa benzetmişlerdi. Belki de gerçekten benziyorumdur...”</p>

  <p>“Hayır, hayır. Neler söylüyorsun!” diye çabucak itiraz ettim (gerçekten, yakından bakıldığında, yüzünde solungaçları andıran bir şey yoktu, benim solungaçlara ilişkin sözlerim tamamen yanlıştı).</p>

  <p>“Neyse, olan olmuştu. Anladın değil mi? Önemli olan böyle bir hareketin yapılmış olması. Doğal olarak hemen Koruyucular’ı çağırdım. Çocukları çok seviyorum ve inanıyorum ki acımasızlık en zor, en asil sevgidir. Anlıyor musun?”</p>

  <p>Başka ne olabilirdi! Söylediklerinin hepsi benim düşüncelerimdi. Ona yirminci Kayıt’taki “düşüncelerim metalik bir parlaklıkla...” diye başlayan paragrafı okumaktan kendimi alamadım.</p>

  <p>Başımı kaldırmadan, kahverengimsi pembe yanaklarının titrediğini gördüm. Yaklaştı, yaklaştı ve sonunda kuru, sert ve neredeyse delici parmaklarını ellerimin üstüne koydu.</p>

  <p>“Ver, onu bana ver. Çocuklara ezberleteceğim. Ona bugün, yarın ve daha sonra Venüslülerden daha çok ihtiyacımız var...” Etrafına bakındı ve omzumun üzerinden bana fısıldadı, “Duydun mu? Diyorlar ki Birlik Günü’nde..”</p>

  <p>Birden fırladım. “Ne... ne diyorlar? Birlik Günü’nde ne olacakmış?”</p>

  <p>İnsanı sıcacık saran duvarlar artık yok. Kendimi birden, sert rüzgarların çatıları yaladığı, kapkara bulutların çöktüğü dışarıda, açıklıkta hissettim. U, kararlı bir biçimde omuzlarımdan kavradı (üzüntümün arasında ince kemiklerinin titrediğini hissettim).</p>

  <p>“Otur canım, kendini üzme. Herkes bir şeyler söylüyor. Bana ihtiyacın olacaksa o gün yanında olacağım. Okuldaki çocuklara benim yerime bir başkası bakar. Ah canım, çünkü sen de benim çocuğumsun ve bakıma...”</p>

  <p>“Hayır, hayır!” diye itiraz ettim. “Sonra gerçekten çocuk olduğumu sanırsın, kendi kendimi... hayır, hiç gerek yok!” (İtiraf etmeliyim o gün için başka planlarım vardı.)</p>

  <p>Gülümsedi. Bu gülümsemenin anlamı belliydi, “Ah, ne inatçı çocuk!” Oturdu, gözlerini indirdi. Yine dizlerinin arasına kayan eteğini düzeltti. Sonra başını yana çevirdi. “Sanırım karar vermeliyim... Senin için... Lütfen acele ettirme, biraz daha düşünmeliyim...”</p>

  <p>Ona acele falan ettirdiğim yok. Hatta birinin gecenin bir vaktinde insanın yaşamını süslemesinin onurlandırıcı, hoş bir şey olduğunu düşündüm.</p>

  <p>...Bütün gece boyunca birtakım kanatlarla uğraştım, kollarımla başımı korumaya çalıştım. Ve bir sandalye. Bizimkiler gibi modern değil, tahtadan, eski stilde yapılmış. Ayakları at gibi öne arkaya gidip geliyor. Sonra yatağıma çıktı; çok rahatsız ve acı vericiydi. Bu tahta sandalyeyi sevdim.</p>

  <p>Garip: Kimse bu rüya hastalığına bir çare bulamıyor mu? En azından daha akılcı, kullanışlı hale getirilemez mi?</p>
</body>
</html>
