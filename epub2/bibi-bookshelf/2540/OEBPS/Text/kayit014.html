<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />

  <title></title>
  <link href="../Styles/igormrdn.css" rel="stylesheet" type="text/css" />
</head>

<body>
  <h3 class="p9"><span class="t7">KAYIT ON DÖRT</span></h3>

  <p class="p10"><span class="t5">“Benim” / İmkansız / Soğuk Zemin</span></p>

  <p class="p1"><span class="t6"><b>Ş</b></span>u dünkü kaydın devamıdır. Yatma zamanından önceki Kişisel Saatim dolu olduğu için şimdi yazacaklarımı kaydedememiştim, ama her şey beynime kazılmış gibi taze duruyor, bu dayanılmaz soğuk zemin belleğimde özellikle canlılığını koruyor ve belki de sonsuza dek öyle kalacak...</p>

  <p>Akşam O bana gelecekti; onun günüydü. Aşağıya, görevliden perdeleri çekmek için izin almaya indim.</p>

  <p>“Neyin var?” diye sordu. “Bugün bir garip görünüyorsun?”</p>

  <p>“Ben... ben iyi değilim.”</p>

  <p>Aslında bu doğruydu. Kesinlikle hastaydım. Ve birden anımsadım: Doktorun verdiği kâğıt... Onu cebimde hissettim, cebimde hışırdıyordu. Öyleyse her şey gerçekten olmuştu, gerçekti... Kâğıt parçasını görevliye uzattım. Yanaklarım yanıyordu. Görevli beni süzüyor, ne olduğunu anlamaya çalışıyordu.</p>

  <p>Ve sonra saat yirmi bir otuz. Solumdaki odanın perdeleri çekikti; sağda ise komşum kitap okuyordu, eğilmiş yamru yumru kafasını ancak görebiliyordum. Kendime işkence edercesine odayı arşınlamaya başladım; bütün bu olanlardan sonra O’ya nasıl davranacaktım, onunla nasıl olabilirdim? Sağ odadaki komşumun bakışlarını üzerimde hissettim, alnındaki kırışıklıkları gördüm, sarı karmaşık çizgiler ve her nedense bu çizgiler benimle ilgiliymiş gibi geldi.</p>

  <p>Yirmi bir kırk beşte neşeli bir topaç odama daldı; kollarını boynuma sımsıkı doladığını hissettim. Sonra o güçlü çember zayıfladı. Koptu... Kollar düştü.</p>

  <p>“Aynı değilsin, eskisi gibi değilsin... artık benim değilsin!”</p>

  <p>“Benim... Bu ne ilkel düşünce. Hiçbir zaman değildim...” İşte bu noktada durakladım: bu doğruydu, daha önce kimsenin değildim, ama ya şimdi? Artık bizim akılcı dünyamızda yaşamıyordum. Artık antik karabasan dünyasında √-1’lerin korkulu rüyasındaydım.</p>

  <p>Perdeler çekildi. Sağdaki komşum kitabını yere düşürdü. Ve perdeyle zemin arasındaki dar aralıkta kitabı kaldıran elini gördüm. Ve o anda, bu eli sıkıca yakalamak istedim.</p>

  <p>“Düşündüm... Bugünkü yürüyüşte seninle karşılaşmayı umdum. Sana söyleyeceğim o kadar çok şey var ki...”</p>

  <p>Zavallı, tatlı O! Dudakları sarkık, o pembe güzel ağzı. Ama olanları ona nasıl söyleyebilirim? Yapamam, bu onu suçuma ortak etmek olur. Koruyucular Bürosu’na gidecek gücü bulamayacağını biliyordum ve sonuçta...</p>

  <p>O yatıyordu ve onu yavaşça öpüyordum. Bileğindeki o dolgun, saf kıvrımı öptüm; mavi gözleri kapalıydı ve gül rengi yarım ay yavaşça açıldı, çiçek açtı ve onun her yerini öptüm. Ve sonra birden her şeyin ne kadar tükenmiş olduğunu, her şeyin ne kadar çok ötekine verilmiş olduğunu fark ettim. Yapamazdım. Yapmamalıydım.. yapmamam gerek...</p>

  <p>Dudaklarım birden buz kesti. Gül rengi yarım ay titredi, soldu, kıvrıldı. O battaniyeyi üzerine çekti, yüzünü yastığa gömdü, sakladı.</p>

  <p>Yatağın yanında yerde sessizce oturuyordum; zemin inanılmaz derecede soğuktu. Acı veren soğuk yerden yukarı doğru yükseliyordu. Gezegenler arasındaki mavi sessiz uzay da bunun gibi soğuk olmalıydı.</p>

  <p>“Anlamalısın... İstemiyordum... Yapabileceğim her şeyi yaptım...”</p>

  <p>Bu doğruydu. Ben, gerçek ben, istememiştim. Ama bunu ona nasıl anlatabilirdim? Demirin de çekime karşı koymak istediğini, ama bu yasanın kaçınılmaz, kesin olduğunu ona nasıl açıklayabilirdim?</p>

  <p>O, yüzünü yastıktan kaldırdı ve gözlerini açmadan, “Git buradan,” dedi. Ama o sırada ağlıyordu ve kelimeler ağzından bir garip çıktı ve nedense, bu önemsiz aptalca olay beni derinden etkiledi.</p>

  <p>Üşümüş, baştan aşağı uyuşmuş bir halde koridora çıktım. Dışarıda camın arkasında açıkça görülebilen bir sis vardı. Akşamla birlikte sis herhalde gene yoğunlaşacaktı. Acaba gece neler olacaktı?</p>

  <p>O sessizce yanımdan geçip asansöre doğru ilerledi. Kapı kapandı.</p>

  <p>Birdenbire korktum, “Bir dakika,” diye bağırdım.</p>

  <p>Ama asansör çoktan homurdanarak aşağıya, daha aşağıya inmeye başladı.</p>

  <p>Beni R’den çalmıştı.</p>

  <p>Beni O’dan çalmıştı.</p>

  <p>Ve hâlâ... hâlâ...</p>
</body>
</html>
