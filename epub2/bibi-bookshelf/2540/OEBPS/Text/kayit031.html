<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />

  <title></title>
  <link href="../Styles/igormrdn.css" rel="stylesheet" type="text/css" />
</head>

<body>
  <h3 class="p9"><span class="t7">KAYIT OTUZ BİR</span></h3>

  <p class="p10"><span class="t5">Büyük Operasyon / Her Şeyi Bağışladım / İhtilaflar Silsilesi</span></p>

  <p class="p1"><span class="t6"><b>K</b></span>urtuldum! Son anda, tutunacak hiçbir şey kalmamış, her şey bitmiş gibi görünürken... Sanki Velinimet’in ürkütücü makinesine giden merdivenleri çıkmışsınız ve cam kapak ağır ağır bir çınlayışla üzerinize kapanırken mavi gökyüzünü hayatınızda son kez gözlerinizle içiyormuşsunuz gibi... ve birden bunların tümünün rüya haline gelmesi. Güneş yine pembe ve parlaktı; odamın duvarları... soğuk duvarlarda elimi gezdirmek ne güzeldi; ve yastık... başımı o beyaz yastığa gömmek ne büyük zevkti!</p>

  <p>İşte <i>Tek Devlet Gazetesi</i>’ni okuduğumda böyle şeyler hissettim. Karabasan korkunçtu... ve bitti. Ve ben, inançsız, zavallı yaratık... bir de yaşamıma son vermeyi düşünüyordum. Dün yazdığım son satırları okurken utanç duyuyorum. Neyse, fark etmez, bırakayım kalsınlar... bırakayım... akıl almaz olaylar... bir daha hiçbir zaman olmayacak... evet hiçbir zaman... hatırlamak için kalsınlar.</p>

  <p><i>Tek Devlet Gazetesi</i>’nin ön sayfasında bir ilan vardı:</p>

  <p class="p13">SEVİNİN!</p>

  <p>Bugüne kadar sizin yarattığınız makineler sizden daha kusursuzdu. Ama bundan böyle siz de kusursuz olacaksınız.</p>

  <p class="p13">NASIL?</p>

  <p>Bir dinamonun her kıvılcımı, saf aklın kıvılcımıdır. Bir pistonun her hareketi kusursuz bir kıyaslamadır. Sizler de aynı yanılmaz akla sahip değil misiniz?</p>

  <p>Vinçlerin, preslerin ve pompaların felsefeleri, pergelle çizilmiş bir daire kadar tam ve açıktır. Sizin felsefeniz de o kadar düzgün çizilmemiş mi?</p>

  <p>Bir mekanizmanın güzelliği -sarkaçta olduğu gibi- ritmindedir. Ama çocukluğunuzdan beri Taylor Sistemi’yle beslenen sizler, siz de sarkaç kadar keskinleşmediniz mi?</p>

  <p>Her şeye karşın farklı bir nokta var:</p>

  <p class="p13">MEKANİZMALARIN DÜŞ GÜCÜ YOKTUR!</p>

  <p>Siz hiç, bir pompa silindirinin yüzünde aptalca, belirsiz bir gülüş gördünüz mü? Hiç vinçlerin geceleri, dinlenme saatlerinde, bir o yana bir bu yana dönerek iç çektiklerini duydunuz mu?</p>

  <p class="p13">HAYIR!</p>

  <p>Koruyucular son zamanlarda bu çeşit gülüşlerin ve iç çekmelerin arttığını fark ettiler (evet utanın). Ve Tek Devlet’in tarihçileri (gözlerinizi saklayabilirsiniz) utanç verici olayları kaydetmek zorunda kalmamak için emekliliklerini istediler.</p>

  <p>Ama suçlanamazsınız... çünkü hastasınız. Hastalığınızın adı:</p>

  <p class="p15">DÜŞ GÜCÜ</p>

  <p>O, beyninizi kemirerek alnınızda siyah çizgiler oluşturan bir solucandır. Sizi uzaklara kaçmaya zorlayan bir ateştir, bu uzaklık mutluluğun bittiği yerde başlasa bile. Düş gücü mutluluğa giden yolun son engelidir.</p>

  <p>Ve şimdi,</p>

  <p class="p13">SEVİNİN!</p>

  <p>Bu engel havaya uçuruldu!</p>

  <p>Yol açık.</p>

  <p>Tek Devlet’te bilimin son buluşu, düş gücü merkezi bölgesidir. Bu merkez, beynin Varoli bölgesinde bulunan sefil bir düğümdür. Bu bölgenin röntgen ışınlarıyla dağlanmasıyla düş gücünüz tedavi edilecektir.</p>

  <p class="p13">DAİMA!</p>

  <p>Siz kusursuzsunuz. Bir makine gibisiniz. Yüzde yüz mutluluğa giden yol önünüzde açık. Öyleyse acele edin, genç yaşlı demeyin... Büyük Operasyon’a katılmak için harekete geçin! Toplantı Salonları’na koşun! Yaşasın Büyük Operasyon! Yaşasın Velinimet!</p>

  <p>Eğer siz de bunları bir roman gibi okumayıp gerçekten yaşasaydınız, henüz mürekkebi kurumamış olan bu gazeteyi tutan elleriniz benimkiler gibi titremeye başlasaydı ve benim gibi bunun bugünün olmasa bile yarının en önemli gerçeği olduğunu bilseydiniz, benim hissettiklerimi hissetmez miydiniz? Başınız benimki gibi dönmez miydi? Sırtınıza ürpertici, buz gibi, tatlı iğneler batmaz mıydı? Kendinizi bir Titan, bir Atlas gibi hissedip ayağa kalktığınızda tavana çarpacakmış gibi olmaz mıydınız?</p>

  <p>Telefona sarıldım: “E-330. Evet... 330.” Sonra alıcıya şöyle bağırdım: “Evdesin değil mi? Okudun mu... Oh... Şimdi mi okuyorsun? Ama bu... ne hoş!”</p>

  <p>“Evet...” uzun bir sessizlik. Alıcı parazit yapıyordu: Düşünüyor olmalıydı. Sonra, “Bugün seni görmeliyim. Evet, benim yerimde, on altıdan sonra. Mutlaka,” dedi.</p>

  <p>Sevgilim! Canım sevgilim! “Mutlaka!” Güldüğümü hissettim, yerimde duramıyordum, yüzümdeki bu gülüşü yol boyunca taşıyacaktım!</p>

  <p>Dışarıda rüzgâr yüzüme çarptı. Hızla dönüyor, uğulduyordu. Ama ben kendimi daha coşkulu hissediyordum. Islık çal... Çığlık at... Benim için hiç fark etmez: Duvarları yıkamayacaksın! Yukarıda kurşuni bulutlar altüst oluyorsa, bırak altüst olmaya devam etsinler, güneşi karartamayacaksınız... Biz onu ebediyen zincirledik... Biz Yeşu’lar<a href="../Text/DiPNOTLAR.xhtml#a16" id="k16"><sup>[16]</sup></a>, Nun’un oğulları!</p>

  <p>Köşede kalabalık bir grup Yeşu, Nun’un oğulları, alınları cam duvara yapışık duruyorlardı. İçeride bazı sayılar şimdiden beyaz masalara yatmışlardı. Çıplak tabanları beyazın altından sarı bir açı oluşturuyordu. Doktorlar masanın baş tarafına doğru eğilmişlerdi, beyaz bir el başka bir beyaz ele sıvı dolu bir şişe uzatıyordu.</p>

  <p>“Neden içeri girmiyorsunuz?” Belirli birine yönelmeden, herkese hitaben sordum.</p>

  <p>“Ya sen?” Yuvarlak bir kafa bana dönüp sordu:</p>

  <p>“Ben daha sonra gireceğim. Daha önce yapmam gereken işler var...” Utandım, hemen oradan uzaklaştım. Gerçekten önce E’yi görmem gerekiyordu. Ama niye önce? Bu, kendime bile açıklayamadığım bir şeydi.</p>

  <p>Yapım yeri. Buz mavisi <i>İntegral</i>, çevreye donuk, titrek bir ışık saçıyordu. Makine bölümünde dinamolar, hafif hafif, aynı sözcüğü tekrarlarcasına uğulduyordu ve bu sanki bildik bir sözcüktü. Eğilip makinenin uzun, soğuk tüpünü okşadım. Tatlı... ne... ne tatlı bir tüp! Yarın canlanacaksın, yarın yaşamının başlangıcı olacak, bedeninde alevlenen kıvılcımlarla titreyeceksin...</p>

  <p>Her şey dün olduğu gibi kalsaydı bu güçlü canavara nasıl bakabilecektim? Eğer yarın öğlen ihanet edeceğimi bilseydim... Evet ihanet... Ona?</p>

  <p>Biri yavaşça dirseğime dokundu, döndüm ve İkinci Mühendis’in yuvarlak yüzünü gördüm.</p>

  <p>“Şimdiden biliyorsun.”</p>

  <p>“Neyi... Operasyonu mu? Bütün bunlar... Her şey bu hale geliyor... Birdenbire... Öyle değil mi?”</p>

  <p>“Hayır... demek istediğim bu değil. Deneme uçuşu bir sonraki güne ertelendi. Bu operasyon yüzünden. Bu koşturmacadan bu kadar çabadan sonra... Her şey boşuna.”</p>

  <p>“Bu operasyon yüzünden...” Ne gülünç, dar görüşlü bir adam. O yuvarlak yüzünün ardından bir şey göremiyor. Uçuş ertelenmeseydi, kendisi yarın öğlen İntegral’in cam yemek salonuna kilitlenecek, umutsuzca sağa sola koşuşup duvarlara tırmanmaya çalışıyor olacaktı.</p>

  <p>Üç buçukta odama döndüm. İçeri girdim... ve U’yu gördüm. Masanın üzerine oturmuş... kemikli, dik, eli sağ yanağına dayanmış. Beni karşılamak için ayağa fırlayınca yanağında parmaklarının beyaz izi kaldı. Epeydir bekliyor olmalıydı. Bir an o korkunç sabahı, onu masanın yanında E-330’la birlikte dururken anımsadım. Ama yalnızca bir an için, çünkü her şey bugünün güneşiyle yıkandı... Bu, aydınlık bir günde elektrik düğmesini çevirmek gibi: Lamba yanar ama ışık gereksiz ve solgundur.</p>

  <p>Yaptığı her şeyi bağışlayarak duraksamadan ona elimi uzattım. İki elimi de kavradı ve kendisininkilerin arasına alarak sıktı. “Seni bekliyordum... Birkaç dakika için geldim. Sana senin hesabına ne kadar mutlu olduğumu söylemek istedim! Yarın ya da bir sonraki gün, iyileşecek, yeniden doğacaksın...”</p>

  <p>Masanın üzerinde kâğıtları gördüm ... dünkü kaydın son iki sayfası. Dün akşam bıraktığım gibi duruyorlardı. Ya ne yazdığımı gördüyse! Neyse fark etmez; artık bu yalnızca geçmiş, uzakta kaldı, dürbünün ters tarafından görülen bir şey gibi.</p>

  <p>“Evet,” dedim. “Biliyor musun, az önce yolda önümde yürüyen bir adam vardı, kaldırıma düşen gölgesi aydınlıktı! Ve bence... hayır, kesinlikle öyle... yarın ne çeşit olursa olsun hiçbir gölge olmayacak, her şey gün ışığıyla aydınlanacak!”</p>

  <p>Kibar ama sert bir sesle, “Sen bir hayalperestsin! Okulda çocukların böyle konuşmasına izin vermezdim...” dedi ve sonra çocukları anlatmaya koyuldu. Onları operasyona nasıl götürdüğünü, orada neler yapmak gerektiğini anlattı ve “Sevgi acımasız olmalı... Evet, acımasız,” dedi. Sonunda şuna karar vermesi gerekiyordu...</p>

  <p>Dizlerinin arasındaki gri-mavi eteği düzeltti; bir gülümsemeyle beni baştan aşağı süzüp gitti.</p>

  <p>Güneş gün boyunca parlaklığını korudu. Zaman bakmaya devam ediyordu, saat nihayet on altı olmuştu. Kapıyı çaldım, kalbim çarpıyordu...</p>

  <p>“Girin!”</p>

  <p>Sandalyesinin yanına yere diz çökerek bacaklarına sarıldım. Başımı geriye atıp gözlerine baktım ve orada kendimi, o muhteşem tutsaklığımı gördüm... Ama duvarın ardında rüzgar gittikçe büyüyor, bulutlar daha da grileşiyordu... varsın olsun! Kafam kazan gibiydi: Sözcükler isyan ediyordu, sanki yüksek sesle konuşmuşum gibi, güneşle birlikte bilinmeyen bir hedefe uçuyordum.. ya da nereye gittiğimizi biliyorduk, arkamızda gezegenler vardı: Alev saçarak ateşli şarkılar söyleyen çiçeklerin yaşadığı, akılcı taşların örgütlenmiş toplumlar oluşturduğu... bizim dünyamız gibi mutlak mutluluğun zirvesine ulaşmış, yüzde yüz mutluluğa erişmiş gezegenler...</p>

  <p>Birdenbire yukarıdan, “Ama örgütlenmiş toplumda zirvenin bu taşlardan oluştuğunu düşünmüyor musun?” dedi, üçgen büsbütün keskinleşip koyulaşmıştı. “Ya mutluluk... Arzular acı verir, öyle değil mi? Bir tek arzu bile kalmadığı zaman mutluluk vardır. Bugüne değin mutluluğun önüne bir artı işareti koymamız ne akıl almaz bir önyargı, ne hataymış ama! Bir eksi... ilahi eksi!”</p>

  <p>Düşüncesizce, “Mutlak eksi 273 derecedir,” diye mırıldandığımı anımsıyorum.</p>

  <p>“Evet, eksi 273 derece. Biraz serin. Ama bu, zirvede olduğumuzu kanıtlamaz mı?”</p>

  <p>Bana, benim içimden geçenleri, benim düşüncelerimi aktarıyordu. Çok önceleri bir kez daha olmuştu bu. Ama katlanamadığım, rahatsız edici bir şey vardı, içimdeki hayırı bastıramadım: “Hayır. Sen... sen rol yapıyorsun...”</p>

  <p>Birden kahkahaya boğuldu, yüksek, daha yüksek sesle güldü. Hemen ardından bir ikinci kahkaha daha patlattı, ta ki bir uca gelinceye kadar adım attı... düştü... Sessizlik. Ayağa kalktı. Ellerini omuzlarıma koydu. Bana baktı... kasten uzun uzun. Beni kendine doğru çekti... Sıcak dudaklarından kurtulmak mümkün değildi.</p>

  <p>“Elveda!”</p>

  <p>Sesi uzaktan geliyordu, bana ulaşması... bir ya da iki dakika aldı.</p>

  <p>“Elveda mı? Ne demek istiyorsun?”</p>

  <p>“Hastasın sen, benim yüzümden suç işledin... Bu sana acı vermiyor mu? Ve şimdi operasyon... Benden kurtulacaksın. Onun için bu bir veda.”</p>

  <p>“Hayır,” diye haykırdım.</p>

  <p>Üçgen acımasızca keskin ve beyaza kıyasla kapkaraydı: “Ne? Mutluluk istemiyor musun?”</p>

  <p>Başım parçalara ayrılıyor, iki mantık silsilesi birbiriyle çarpışıyordu...</p>

  <p>“İyi öyleyse, bekliyorum. Seçimini yap: Operasyon ve yüzde yüz mutluluk mu, yoksa...”</p>

  <p>“Sensiz olamam, sensiz yaşamak anlamsız,” dedim ya da sadece düşündüm, ama E anladı.</p>

  <p>“Biliyorum,” dedi. Hâlâ elleri omuzlarımda, gözleri gözlerimdeydi. “Yarına görüşürüz öyleyse. Yarın öğlen. Unutma.”</p>

  <p>“Ertelendi. Bir sonraki güne.”</p>

  <p>“Bizim için daha iyi. Bir sonraki gün öğlene...”</p>

  <p>Alacakaranlık sokakta tek başıma yürüyordum. Rüzgâr hızla esiyor, beni bir kâğıt parçası gibi sürüklüyor, savuruyordu. Kurşun rengi gökyüzünde hareket eden bulutlar... Sonsuzluğa uçmak için bir ya da iki günleri daha vardı... Geçenlerin elbiselerine sürünüyordum, ama yoluma devam ettim. Hepsi kurtulmuştu, ama benim için bir kurtuluş yolu yoktu: Kurtulmak istemiyordum.</p>
</body>
</html>
