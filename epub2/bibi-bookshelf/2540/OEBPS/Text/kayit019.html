<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />

  <title></title>
  <link href="../Styles/igormrdn.css" rel="stylesheet" type="text/css" />
</head>

<body>
  <h3 class="p9"><span class="t7">KAYIT ON DOKUZ</span></h3>

  <p class="p10"><span class="t5">Matematikteki Üçüncü Basamağın Sonsuz Küçüğü /<br />
  Tehditkar Bakış / Parmaklık</span></p>

  <p class="p1"><span class="t6"><b>L</b></span>oş ışıklı o garip koridorda<a href="../Text/DiPNOTLAR.xhtml#a10" id="k10"><sup>[10]</sup></a>... hayır, hayır orada değildi; daha sonra, o ve ben Antik Ev’in gizli köşelerinden birindeydik, “Bir sonraki gün,” demişti. Yani bugün. Her şeyin kanatları var, uçuyor; gün uçuyor ve <i>İntegral</i> uçuşa hazır: Roket motorun yerleştirilmesi bitti ve ilk denememizi bugün yaptık. Ne güçlü, ne muhteşem patlamaydı! Sanki onun, o biricik kadının, bugünün şerefine herkesi selamlıyordu.</p>

  <p>İlk denemede bazı sayılar, çalışma alanını terk etmede yeterince hızlı davranmadılar; onlardan geriye küçük parçacıklar ve birazcık kurumdan başka bir şey kalmadı. Ve buraya gururla kaydediyorum ki, onların yüzünden çalışma ritmimiz bir saniye bile aksamadı. Hiçbir şey olmamış gibi makinelerimizle birlikte çalışmayı sürdürdük. On sayı Tek Devlet’in yüz milyonda birinden daha az; pratik olarak hesaplamaya kalkarsak matematikteki üçüncü basamağın sonsuz küçüğü. Aritmetik cehalet eskilere özgüydü; biz bunu neşe kırıcı buluyoruz.</p>

  <p>Aynı zamanda dün zavallı, gri bir lekeye üzülüşümü de neşe kırıcı buluyorum; hatta onu bu sayfalara kaydetmeyi bile. Bu hâlâ aynı ‘yumuşatma’ numarası. Oysa insan bir elmas kadar, bizim duvarımız kadar sağlam olmalıdır (bu konuda eski bir deyiş vardır: ‘Duvara nohut atmak.’)</p>

  <p>Saat on altı. Her zamanki yürüyüşüme gitmedim: Kimbilir belki de dışarıda her şey güneşle yıkanırken E çıkagelir... şu anda binada bir tek ben varım. Güneşle aydınlanmış duvarların ardında boş odalar görüyorum: aşağıdan yukarıya, soldan sağa birbirini takip eden boş odalar. Mavimsi merdivenlerden yukarı doğru zayıf, gri bir gölge süzülüyor. Orada onun adımlarını duyuyorum şimdi, kapının ardında onu görüyorum, hissediyorum, suratımda yapışkan bir gülümseme; kapımı geçip merdivenlerden aşağıya doğru iniyor.</p>

  <p>Zil çaldı. Göstergeye baktım, tanımadığım bir erkek sayıydı (sessiz harfler erkekler içindir ve göstergede sessiz bir harf vardı)... Asansör uğuldadı, kapısı açıldı. Karşımda, yüze dikkatsizce yerleştirilmiş yamuk, yüksek bir alın, çatık kaşlar ve onların altında gözler... Garip bir ifade veriyorlardı ona; kaşlarının altından, gözlerinden konuşuyormuş gibiydi.</p>

  <p>“Size ondan bir mektup var,” dedi, kalın kaşlarının altından, “Her şeyin söylediği gibi yapılmasını istedi.”</p>

  <p>Çıkık alnının altından etrafa kuşkulu baktı.</p>

  <p>“Burada kimse yok, hadi yapalım.” Etrafa bir bakış daha attıktan sonra, mektubu verdi ve gitti. Yalnız kaldım. Hayır... hayır yalnız değildim: Zarfın içinde pembe bir kupon ve hafif güzel bir koku, onunki. Mektubu yollayan oydu; gelecek, bana gelecek. İzin verin mektubu okuyayım, okuyayım ki, kendi gözlerimle göreyim ve geleceğine inanayım bu...</p>

  <p>Ama hayır! Bu gerçek olamaz! Mektubu bir kez daha, satırları atlayarak okudum: “Kupon... ve sanki gerçekten oradaymışım gibi perdeleri çekmeyi unutma... bu beni orada sanmaları için kesinlikle gerekli... Çok, çok üzgünüm...”</p>

  <p>Mektubu parçalara ayırdım. O anda aynada, çarpılmış çatık kaşlarımı gördüm. Sonra kuponu da mektup gibi parçalara ayırmak için elime aldım...</p>

  <p>“Her şeyin söylediği gibi yapılmasını istedi.”</p>

  <p>Ellerim gevşedi. Kupon masanın üstüne düştü. Açıkça dediğini yapacaktım, benden daha güçlüydü. Gene de... gene de: Bilmiyorum. Göreceğiz; akşama daha çok var... Kupon masanın üstünde kaldı.</p>

  <p>Ayna çatık kaşlarımı yansıtıyordu. Neden bugün de hastalık belgesi almadım? Alsaydım, uzun uzun yürürdüm, tüm Yeşil Duvar boyunca, sonra da yatağa düşer, düşlerin dipsiz okyanusuna dalardım... Ama hayır: Salon 13’e gidip iki saat boyunca kafamın karışmasına izin vermeden oturmalıyım... çığlıklar atıp ayaklarımı yere vurma gereksinimi duyarken.</p>

  <p>Ders. Parlayan aygıttan gelen sesin her zamanki gibi metalik olmaması ne garipti, yumuşak ve yosunluydu. Bir kadın sesi: Bu sesin nasıl birine ait olabileceğini düşlemeye başladım: Aynı Antik Ev’dekl gibi, iki büklüm, ufak tefek bir ihtiyara.</p>

  <p>Antik Ev... Ve içimdeki rahatsız edici duygular gene patlak veriyor. Bütün gücümü toplayıp kendimi duyarsızlaştırmam, katılaştırmam gerek, yoksa toplantı salonunu çığlıklara boğacağım. Yumuşak, tüylü sözcükler içimi delip geçiyor, aklımda kalanlar yalnızca çocuklar ve çocuk kültürüyle ilgili şeyler. Bir fotoğraf klişesi gibiyim: İçimde her şeyin baskısını yapıyorum, kayıtsız, kendime yabancı: Hoparlörden altınsı bir ışık yansıyor, onun altında canlı bir çocuk var, ışığa doğru uzanıyor, küçücük üniformasının kenarını ağzına almış emiyor, ellerini sıkıca kapayıp minik bir yumruk yapmış, bileğinde tombul, küçük bir kıvrımın gölgesi. Bir fotoğraf klişesi gibi kaydediyorum: Şimdi çıplak ayaklarını sarkıttı, ayaklarını havada sallıyor. Pembe parmakları bir yelpaze gibi yayıldı; bir an düşecek, yere yuvarlanacak gibi oldu...</p>

  <p>Ve... bir kadın çığlığı; bir üniforma kanatlanmış gibi sahneye uçtu, çocuğu yakaladı ve bileğinin üstündeki küçük kıvrımı öptü, sonra çocuğu masanın ortasına doğru itti ve platformdan aşağıya indi. İçimdeki kayıt: Uçları aşağıya sarkık, pembe ay şeklindeki dudaklar; iri mavi, fincan gözler. Bu O’ydu. Ve sanki zoraki bir bağlantı arıyormuşçasına birden bu basit olayın kaçınılmazlığını, önceden belirlenmişliğini hissettim. Tam arkamda solda oturuyordu. Geriye dönüp ona baktım, gözlerini uysalca sahneden ayırdı ve bana döndü; o, ben ve sahnedeki masa üç noktaydık ve bu noktalar arasında üç çizgi vardı: algılanamayan ama belli kaçınılmaz olayların yansıması.</p>

  <p>Eve yeşil, karanlık yoldan geldim, lambalar tek tük yanmaya başlamıştı. Vücudum bir saat gibiydi, tik-taklar duyuyordum. Yelkovan ve akrep birazdan belli bir sayıyı gösterecekti; geri dönüşü olmayan bir şey yapacaktım. E-330’un birinin -benim- kendisiyle birlikte olduğunu göstermeye ihtiyacı var. Benimse ona ihtiyacım var, neden onun ‘ihtiyacını’ dikkate alayım? Kimseye hizmet etmek istemiyorum kör gibi. İstemiyorum, işte o kadar.</p>

  <p>Arkamda, su birikintileri arasında yürüyormuş gibi tanıdık, yayvan ayak sesleri (artık arkaya bakmıyorum bile, biliyorum bu S). Beni kapıya kadar takip edecek ve oraya geldiğinde büyük bir olasılıkla aşağıda kaldırımda durup bekleyecek, sonra gözleriyle odamı bulup bakmaya başlayacak, birinin suçunu gizleyen perdeler inene kadar.</p>

  <p>Koruyucu meleğim her zamanki gibi düşüncelerime ara verdirdi. Onun bunu anlamasına izin vermeyeceğim. Kararımı verdim.</p>

  <p>Odama çıkıp ışığı açtığımda gözlerime inanamadım: O masanın yanında duruyordu. Daha doğrusu içinde gövde olmayan boş bir giysi gibi sallanıyordu. Sanki giysinin altındaki o bedende hiçbir canlılık yoktu; kolları, ayakları gevşek, cansız sarkıyordu; sesi yavaş, cansızdı.</p>

  <p>“Mektubum için geldim. Eline geçti mi? Yanıtı bilmeliyim, hemen şimdi bilmeliyim.”</p>

  <p>Omuz silktim. Mavi gözlerine baktım ve şeytanca zevk duyarak, sanki suçlu oymuş gibi yanıt vermeyi geciktirdim. Büyük bir neşeyle, “Yanıt mı? Ah, evet... Haklısın. Tamamen haklısın. Her konuda.”</p>

  <p>“Öyleyse...” dudaklarının titreyişini gülümsemeyle gizlemeye çalıştı; ama ben gördüm. “Çok iyi, öyleyse! Gidiyorum.. hemen gidiyorum.”</p>

  <p>Masanın üzerine abandı. Gözleri bomboş, kolları ve bacakları hareketsiz. Ötekinin buruşuk pembe kuponu masanın üzerinde duruyordu. Çabucak Biz’in elyazmasını açtım ve kuponu sakladım (belki de bu hareket O’dan çok benim yararımaydı).</p>

  <p>“Sürekli yazıyorum. Yüz yetmişinci sayfaya geldim. Çok umulmadık bir şeye dönüşüyor...”</p>

  <p>“Hatırlıyor musun... sayfa yedide... yazılarının üstüne bir damla gözyaşım düştüğünde sen...” Sanki sesi bir başka sesin gölgesiydi.</p>

  <p>Mavi fincan gözleri çukurlaştı; gözyaşları sessiz, hızla ve sözcükleri aceleyle döküldü: “Dayanamıyorum... Hemen gidiyorum... Bir daha asla... aldırmıyorum da. Ama tek istediğim... tek istediğim... senden bir çocuğum olması. Bir çocuğum olmasına izin ver sonra gideceğim... gideceğim!”</p>

  <p>Üniformasının altında bütün vücudunun titrediğini hissettim. Ben... ben de titriyordum... ellerimi arkama koydum ve gülümsedim:</p>

  <p>“Ne? Velinimet’in Makinesi’nden korkmuyor musun?”</p>

  <p>Önceden olduğu gibi sözleri bentleri aşan seller gibi dökülmeye başladı: “Önemli değil! Onu... o küçük bebeği hissetmek, bir kere... yalnızca bir kere görmek için... bugün o masanın üstündeki bebek gibi. Bir tek gün!”</p>

  <p>Üç nokta: O, ben ve masanın üzerindeki dolgun kıvrımıyla küçük yumruk.</p>

  <p>Anımsıyorum, çocukken Akümülatör Kule’ye gitmiştik. En üstte, merdiven sahanlığında, cam korkuluk duvarının üstünden eğilmiştim. Aşağıda, bir nokta gibi görünen insanlara bakınca kalbim tatlı tatlı çarpmıştı: “Düşseydim ne olurdu?..” O zaman cam parmaklığa daha sıkı yapışmıştım, oysa şimdi üstünden zıpladım.</p>

  <p>“Öyleyse onu istiyorsun? Neler olacağını bilerek...”</p>

  <p>Güneşe bakarmışçasına gözlerini kıstı. Gülüşü ıslak, neşeliydi.</p>

  <p>“Evet, evet! İstiyorum!”</p>

  <p>Pembe kuponu -ötekinin kuponunu- notlarımın altından kaptım ve aşağıya denetçiye koştum. Çıkarken o, elimi yakalamaya çalıştı ve bir şeyler söyledi, ama dediklerini ancak döndüğümde anladım.</p>

  <p>Ellerini dizleri arasında sıkıca kenetlemiş, yatağın kenarında oturuyordu.</p>

  <p>“O... onun kuponu muydu?”</p>

  <p>“Ne önemi var? Evet onunkiydi.”</p>

  <p>Bir şey çatırdadı. Belki de bu, O’nun kımıldanışıydı. Orada, elleri dizinde kenetlenmiş sessizce oturuyordu.</p>

  <p>“Haydi acele et...” Kabaca elini kavradım. Bileğinin dolgun çocuksu kıvrımında kırmızı noktalar (yarın mavi olacaklar) belirdi.</p>

  <p>Bu hatırladığım son şeydi. Elektrik söndürüldü, düşünceler yok oldu ve karanlık ve karanlığın kıvılcımları... ve parmaklığın üzerinden düşüyordum.</p>
</body>
</html>
