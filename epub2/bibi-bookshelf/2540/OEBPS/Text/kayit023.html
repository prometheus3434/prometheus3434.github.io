<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />

  <title></title>
  <link href="../Styles/igormrdn.css" rel="stylesheet" type="text/css" />
</head>

<body>
  <h3 class="p9"><span class="t7">KAYIT YİRMİ ÜÇ</span></h3>

  <p class="p10"><span class="t5">Çiçekler / Bir Kristalin Erimesi / Eğer Yalnızca<a href="../Text/DiPNOTLAR.xhtml#a14" id="k14"><sup>[14]</sup></a></span></p>

  <p class="p1"><span class="t6"><b>Y</b></span>üz yılda bir kez açan çiçeklerin olduğu söylenir. Öyleyse neden bin yılda, on bin yılda bir açan çiçekler de olmasın? Belki de “bin yılda bir”e henüz ulaştığımız için, bu çiçeklerin açtığını daha görmedik.</p>

  <p>Çok neşeliydim, sarhoş gibi. Merdivenlerden aşağıya inerek görevli sayıya doğru yürüdüm. Çevremde, gözlerimin ulaşabildiği her yerde, bin yıllık tomurcuklar patlıyordu. Her şey çiçek gibi açmıştı: Koltuklar, altın künyeler, tırabzanın parlak direkleri, birinin merdivenlere düşürdüğü mendil, görevli sayının masası. U’nun kahverengimsi yanakları. Her şey alışılmışın dışındaydı. Her şey yeni, güzel, şen, nemliydi.</p>

  <p>U, ona uzattığım pembe kuponu aldı. Başının üzerindeki cam duvardan, donuk mavi, güzel kokulu ayı görebiliyordunuz. Zafer kazanmış gibi ayı gösterip, “Ay, anlıyor musun?” dedim.</p>

  <p>U, önce bana, sonra da kuponun üzerindeki numaraya baktı. O tanıdık, büyüleyici mütevazılıktaki el hareketleriyle, üniformasının dizinde oluşan kırışıklıkları düzelttiğini gördüm.</p>

  <p>“İyi görünmüyorsun canım. Hasta gibisin. Zaten anormallik ve hastalık aynı şeydir. Kendini harap ediyorsun ve hiç, ama hiç kimse bunun farkında değil.”</p>

  <p>Tabii ki “hiç kimse,” derken kuponun üzerindeki numarayı, E-330’u kastediyor. Sevgili harika Tabii ki sen haklısın. Ben basiretsizim, hastayım, bir ruhum var, mikrobum. Ama çiçek açmak da bir hastalık değil midir? Bir tomurcuk yeni açtığında canı yanmaz mı? Spermin, mikropların en korkuncu olduğunu düşünmüyor musunuz?</p>

  <p>Sonra dönüp odama çıkıyorum. E-330 sandalyede oturuyor. Ben yerdeyim, başım onun kucağında, bacaklarına sarılıyorum. Konuşmuyoruz. Sessizlik ve kalp atışları. Ve ben bir kristalim, onun içinde çözülüyorum. Beni sınırlandıran o parlatılmış taşların eriyerek uzaklaştığını hissediyorum. Kayboluyor, eriyorum onun kucağında. Gittikçe ufalıyorum. Aynı zamanda büyüyor, engine doğru genişliyorum. Çünkü o, kendisi değil, evren. Ve bir an için ben ve sandalye bir vücut haline geldik. Antik Ev’in girişinde gördüğümüz büyüleyici tebessümlü yaşlı kadın, Yeşil Duvar’ın gerisindeki vahşi orman, kara topraktaki gümüşi yıkıntılar ve uzaklarda, çok uzaklarda çarpan bir kapı; bütün bunlar benim içimde, benimle birlikteydiler, kalp atışımı dinliyor ye hızla akıp gidiyorlardı...</p>

  <p>Anlamsız, şaşkın, sel gibi akan sözcüklerle ona bir kristal olduğumu, içimde dışa açılan bir kapının varlığını hissettiğimi ve bu yüzden sandalyenin ne kadar mutlu olduğunu algıladığımı söylemeye çalışıyordum. Ama sözcükler ağzımdan döküldüğünde her şey o kadar saçmalaşıyordu ki, utanıp sustum. “Affet beni sevgilim! Neden böyle aptalca, saçma şeyler söylediğimi bilmiyorum...”</p>

  <p>“Ama, neden aptallığının kötü bir şey olduğunu düşünüyorsun? Eğer insanın aptallığı, zekâ gibi yüzyıllarca dikkatle beslenip geliştirilebilseydi, belki de çok değerli bir şeye dönüşürdü.”</p>

  <p>“Evet...” (Bence haklıydı. Zaten o anda sadece haklı olabilirdi.)</p>

  <p>“Ve aptalca hareketin için, önceki gün yürüyüş sırasında yaptıkların için, seni daha çok seviyorum.”</p>

  <p>“Neden bana eziyet ediyorsun, neden gelmedin, neden kuponları gönderip beni...”</p>

  <p>“Belki seni deniyordum. Belki de benim her istediğimi yapıp yapmayacağını, tümüyle benim olup olmadığını anlamaya çalışıyordum.”</p>

  <p>“Evet, tümüyle seninim.”</p>

  <p>Yüzümü ellerinin arasına alıp, başımı kaldırdı. “Söyle bakalım, dürüst bir sayı olarak yükümlülüklerinden ne haber?”</p>

  <p>Tatlı, keskin, beyaz dişler, bir gülümseme. İğnesi ve balıyla sandalyeye oturan bir arı gibiydi.</p>

  <p>Evet, görevler... En son yazdıklarımı düşünüyorum, aslında içinde bir şeyler yapmak zorunda olduğumu gösteren en ufak bir düşünce bile yoktu...</p>

  <p>Suskunluğum sürüyordu. Kendimden geçmişçesine gülümsüyor (herhalde aptalca bir hareket), onun gözbebeklerine bakıyor, gözlerimle birinden diğerine koşuyor ve her birinde kendimi görüyordum. Ufacık, bölünemeyecek kadar küçük. Bu küçük gökkuşağı hapishanelerinde tutsağım. Ve sonra yeniden arı dudakları çiçek açmanın tatlı ağrısı...</p>

  <p>Her sayının içinde görünmeyen bir metronom vardır ve bizler saate bakmadan zamanı biliriz. Ama şimdi benim içimdeki metronom durdu. Saatin kaç olduğunu bilemiyorum. Endişeyle yastığın altından saati çıkardım. Velinimet’e çok şükür! Hâlâ yirmi dakikamız var. Ama dakikalar öyle kısa ki ve benim ona söyleyecek öyle çok şeyim var ki! Ona benimle ilgili her şeyi anlatmak istiyorum: O’nun mektuplarını, onu hamile bıraktığım o korkunç geceyi, çocukken üniformamdaki bir mürekkep lekesi yüzünden avaz avaz ağladığımı, matematikçi Plappa’yı ve √-1’i.</p>

  <p>E-330 kafasını kaldırdı ve dirseklerinin üzerinde doğruldu. Dudaklarının köşelerinde iki tane uzun ve keskin çizgi, kalkık kaşlarının karanlık acısı ve bir haç.</p>

  <p>“Belki o gün...” Birdenbire durdu, yüzü karardı. Elimi tuttu ve sertçe bastırdı. “Söyle bana, beni unutmayacaksın, her zaman hatırlayacaksın değil mi?”</p>

  <p>“Neden böyle konuşuyorsun? Ne demek istiyorsun? Canım sevgilim!”</p>

  <p>Hiçbir şey söylemeden beni uzaktan uzağa süzdü. Birdenbire rüzgârın cama vuran kanatlarını duydum (bu olağan bir şeydi, ama ben ilk kez farkına varıyordum) ve neden bilmem, Yeşil Duvar’ın tepesinde keskin çığlıklar atan kuşları anımsadım.</p>

  <p>Bir şeyden kurtulmak ister gibi kafasını salladı. Sonra bir saniye için tüm vücuduyla bana dokundu. Bir uçağın yere konmadan önce toprağa bir anlık değişi gibi.</p>

  <p>“Hadi bana çoraplarımı ver! Çabuk!”</p>

  <p>Çorapları masanın üzerine fırlatılmış, karalamalarımın üzerinde duruyordu (193. sayfa açılmıştı). Kayıtlar, çorapları aceleyle alırken, bir daha toplayamayacağım bir biçimde etrafa saçıldı. Toplayabilsem bile, eski haline sokamayacaktım. Kesin bazı karışıklıklar, boşluklar ve X’ler kalacaktı.</p>

  <p>“Bu böyle devam edemez. İzin vermem,” dedim. “Burada yanımdasın, ama etrafında içini göstermeyen, taştan bir duvar var. Duvarın gerisinden hışırtılar, sesler duyuyorum, ama ne olduklarını çıkaramıyorum; orada neler olduğunu bilmiyorum. Antik Ev’de ne olduğunu, o koridorların ve doktorun ne anlama geldiğini hiç söylemedin. Ya da gerçekte orada hiçbir şey olmadı.”</p>

  <p>E-330 ellerini omzuma koydu ve yavaşça, ama derinden derine gözlerime baktı. “Her şeyi bilmek istiyor musun?”</p>

  <p>“Evet, istiyorum.”</p>

  <p>“Nereye gidersem gideyim ya da seni nereye götürürsem götüreyim, beni izleyecek misin?”</p>

  <p>“Nereye olursa.”</p>

  <p>“Tamam, sana söz veriyorum. Eğer yalnızca... Oh, her neyse, senin İntegral’in nasıl? Sormayı hep unutuyorum, yakında bitiyor mu?”</p>

  <p>“Hayır, ‘eğer yalnızca...’ demekle neyi kastediyorsun? Gene mi ‘eğer yalnızca?’ Ne demek bu?”</p>

  <p>Kapıya doğru ilerlemişti bile, “Kendi gözlerinle göreceksin...” dedi.</p>

  <p>Yalnızım. Ondan geriye kalan hafif, hoş koku Yeşil Duvar’ın arkasındaki tatlı, kuru, sarı çiçek tozlarını hatırlatıyor. O soru ve diğer sorular, eskilerin balık avlarken kullandıkları çengel gibi kafama saplandı (Prehistorya Müzesi’ndeki av sahnesi gibi).</p>

  <p>Neden birdenbire <i>İntegral</i>’i sordu?</p>
</body>
</html>
