<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />

  <title></title>
  <link href="../Styles/igormrdn.css" rel="stylesheet" type="text/css" />
</head>

<body>
  <h3 class="p9"><span class="t7">KAYIT ON YEDİ</span></h3>

  <p class="p10"><span class="t5">Camın Arkasında / Öldüm / Koridorlar</span></p>

  <p class="p1"><span class="t6"><b>Ö</b></span>ylesine şaşkınım ki. Dün tam her şeyin çözümlendiğini, tüm X’lerin bulunduğunu düşündüğüm bir anda, denklemimde yeni bilinmeyenler ortaya çıktı.</p>

  <p>Bu öykünün tüm koordinatlarının başlama noktası Antik Ev. Bu nokta, son günlerde yaşamımın üzerine kurulduğu X, Y ve Z eksenlerinin merkezi. X ekseni (59. Bulvar) boyunca Antik Ev’e doğru yürüdüm. Dün olanlar hâlâ kasırga gibi içimde uğulduyor: Baş aşağı evler ve insanlar, benim olmayan eller, parlayan makas dudaklar, lavabodaki damlaların sinir bozucu sesi; evet bütün bunlar oldu. Ve şimdi bunların tümü, etimi yırtarcasına, içeride ruhumun yakınlarında eriyen bir ateşin çevresinde dönüp duruyor.</p>

  <p>Doktorun önerilerine salt uymuş olmak için, iki çizgi arasındaki hipotenüs yerine dik açı oluşturan iki çizgi boyunca yürümeye başladım. Az sonra ikinci çizgiye, Yeşil Duvar’ın kenarındaki yola gelmiştim bile. Duvarın ötesindeki vahşi yeşillik okyanusunda, kökler, çiçekler ve dallar bana doğru sallanmaya başladı; az daha yükselip duvarı aşacak, tüm bedenimi saracaklardı... ve bir adamı, mekanizmaların en değerli ve güzelini bir bitkiye dönüştürecek...</p>

  <p>Neyse ki, vahşi yeşil okyanusla aramızda Duvar’ın camı vardı. Oh! Duvarların, engellerin o ilahi, bilgece sınırlamaları! Duvar, belki de keşiflerin en yücesi. İnsanoğlu, ilk duvar inşa edildikten sonra vahşi bir hayvan olmayı bıraktı. Ve biz, Yeşil Duvar’ı inşa ederek mükemmel ve mekanik dünyamızı, kuşların, ağaçların, hayvanların akıl dışı, saklı dünyalarından soyutladık.</p>

  <p>Camın arkasında aptal bir hayvan, bulanık gözlerle alık alık bana baktı; sarı gözlerinde anlayamadığım inatçı bir ifade vardı. Uzun bir süre birbirimizin gözlerinin içine baktık; dünyanın yüzeyinden bir yerlere uzanan o maden kuyularına. Ve kafamda bir soru dolaştı: “Ya bu sarı gözlü yaratık, çalılar arasındaki bu plansız yaşamında bizden daha mutluysa?” Kolumu kaldırdım: Sarı gözler kırpıştı ve yapraklar arasında kayboldu. Zavallı yaratık! Bizden daha mutlu olması... ne saçmalık! Evet, belki de benden daha mutlu... ama ben yalnızca bir istisnayım: Hastayım. Ve, ben bile...</p>

  <p>Antik Ev’in koyu duvarlarını gördüm... ve yaşlı kadın, sevimli yumuk ağzıyla karşımdaydı. Ona koştum.</p>

  <p>“İçeride mi?”</p>

  <p>Yumuk ağzı ağır ağır açıldı: “Kim içeride mi?”</p>

  <p>“Gerçekten kim olabilir? Elbette E-330. Hani geçen gün buraya birlikte gelmiştik, aeroyla...”</p>

  <p>“Aah... evet, evet!” Dudaklarının çevresindeki kırışıklıklar ve sarı gözlerinden fışkıran kurnaz ışınlar içimi araştırıyor, derinlere iniyordu. Ve en sonunda: “Oh, evet... Biraz önce içeri girdi.”</p>

  <p>O buradaydı. Yaşlı kadının ayağının altında pelin ağacının gümüşsü çalısını gördüm (Antik Ev’in bahçesi tarih öncesindeki biçimiyle özenle korunmuştu). Yaşlı kadın çalıyı eline aldı ve gümüşsü yapraklarını salladı; dizlerine sarı gün ışığı düştü. Bir an için ben, güneş, yaşlı kadın, pelin ağacı, sarı gözler görünmeyen bağlarla sıkıca birbirimize bağlandık... ve damarlarımızda, aynı düzensiz, coşkulu kan akıyordu (bunu yazmaktan utanıyorum ama, bu notlarda sonuna değin dürüst olacağıma söz verdim. Evet, eğildim ve yaşlı kadının o çökük, yumuşak ağzından öptüm. İhtiyar ağzını sildi ve bir kahkaha attı).</p>

  <p>Tanıdık, loş odalarda koşmaya başladım, ayak seslerim yankılanıyordu ve nedense doğru yatak odasına doğru ilerledim. Tam kolu kavradığım anda birden aklıma geldi, ‘ya içeride yalnız değilse?’ Durdum, dinledim. Ama tek duyduğum kalbimin vuruşlarıydı... içeride değil, yakında bir yerdeydi. Geniş yatak bozulmamıştı. Ayna. Tuvalet kapısında bir başka ayna ve anahtar deliğinde antika halkalı bir anahtar. Ve görünürde hiç kimse yok.</p>

  <p>Yavaşça seslendim, “E! Burada mısın?” Sonra daha yavaş gözlerim kapalı, güç bela nefes alarak, sanki onun önünde diz çö- küyormuşçasına, “E! Sevgilim!”</p>

  <p>Sessizlik. Yalnızca musluktan lavaboya düşen damlaların sesi. Neden olduğunu bilmiyorum, ama o anda bu beni rahatsız etti... musluğu sıkıca kapadım ve dışarı çıktım. Bu başka bir apartmanda olacağı anlamına geliyordu.</p>

  <p>Geniş, kasvetli merdivenlerden aşağıya koştum ve başka bir kapıya daldım, sonra bir başkasına daha: Hepsi kilitliydi... ‘bizimki’ dışında... ve orada da hiç kimse yoktu.</p>

  <p>Ama yine de nedenini bilmeden oraya geri döndüm. Ağır ağır, güçlükle yürüdüm, birden ayakkabılarım sanki demirdenmiş gibi ağırlaşmıştı. Şöyle düşündüğümü çok iyi hatırlıyorum, ‘yer çekimini sabit kabul etmek yanlıştır. Sonuç olarak, benim tüm formüllerim..’</p>

  <p>O anda... bir patlama, zemin katta bir kapı çarpıldı; biri taş zemin üzerinde aceleyle yürüdü. Neşem yerine geldi; onunla konuşabilmek, tüm duygularımı anlatan o ‘sen’ sözcüğüyle ona seslenebilmek için tırabzana koşup aşağıya baktım.</p>

  <p>Birden elim ayağım buz kesti: Aşağıda pencere pervazının önünde pembe kulaklarını sallayarak S geçiyordu. Birden kendime geldim.</p>

  <p>Beni görmemesi gerektiğini düşündüm. Duvarın dibinde, parmak uçlarımda sessizce yukarıya doğru yürüdüm. Kapıda bir an durup dinledim. O yukarıya çıkmaya devam ediyordu. Umarım kapı bana ihanet etmez, çünkü tahtadandı: Ve gıcırdamaya başladı. Kırmızı şeyler, yeşil şeyler, sarı Buda, hepsi beynimin içinde uğuldamaya başladı; ve şimdi aynalı dolabın önündeydim, yüzüm kül gibiydi; dudaklarım, gözlerim dikkatle dinliyordu... Kalp atışlarım arasında kapının gıcırdadığını duydum. Oydu... o.</p>

  <p>Tuvaletin kapısındaki anahtarı kavradım... anahtarın halkası sallanmaya başladı. Bu bana bir şeyi hatırlattı. Anlık bir düşünce kafamda bir an yanıp söndü: “O zaman E-330...” hemen tuvaletin kapısını açtım; içerisi karanlıktı. Kapıyı kapattım, birden ayağımın altındaki zemin sallandı. Yavaşça aşağıya bir yere doğru yüzmeye başladım: Birden gözlerimin önünde bir şey karardı; öldüm.</p>

  <p>Sonradan, tüm bu garip olayları yazmak için oturduğumda kitaplara baktım ve elbette şimdi, ne olduğunu anlıyorum: Bu kısa bir ölüm anıydı, eskilerce bilinen, ama bilebildiğim kadarıyla bizim aramızda bilinmeyen bir durum.</p>

  <p>Ne kadar ölü kaldığımı bilmiyorum (beş, belki de on saniye), ama bir müddet sonra kendime gelip gözlerimi açtığımda karanlıktı. Ve aşağıya doğru gittiğimi hissettim... Elimi uzatarak bir- şeylere tutunmak istedim: Duvar hızla hareket ediyordu; parmağım kanamıştı... bütün bunların benim düş gücümün ürünleri olmadığı kesindi. Peki, bu neydi öyleyse... neydi?</p>

  <p>Titreyen nefesimi duyabiliyordum (bunu itiraf etmeye utanıyorum: Her şey o kadar beklenmedik ve anlaşılmazdı ki). Bir, iki, üç dakika: Hâlâ aşağıya düşüyordum. Sonunda yumuşak bir iniş, o düşen neydiyse artık hareketsizdi. Karanlıkta bir kol buldum. İttim... bir kapı açıldı... hoş bir ışık vardı. Arkamda, kare biçiminde bir platformun yükselmeye başladığını gördüm. Ona yetişmeye çalıştım, ama çok geçti: Orada kapana kısılmıştım... bu orası, neresi bilmiyordum.</p>

  <p>Bir koridor. Ağır bir sessizlik. Kemerli tavan boyunca lambaların donuk, titrek ışıkları. Yeraltı trenlerimizin geçtiği tünellere biraz benziyordu, ama bizimki gibi camdan değildi, antik bir maddeden yapılmıştı ve daha dardı. Kafamın içinde bir düşünce parladı; İki Yüzyıl Savaşları boyunca insanların saklandıkları söylenen yeraltı sığınakları... Bu bir şeyi değiştirmiyordu, ilerlemeliydim.</p>

  <p>Yirmi dakika kadar yürümüş olmalıydım. Sağa döndüm; koridor genişledi; lambalar daha ışıklıydı. Bir çeşit uğultu duydum. Ne olduğunu bilmiyordum, belki bir makine, belki de bir insan sesiydi. Tüm bildiğim, saydam olmayan bir kapının yanındaydım; uğultu onun ardından geliyordu. Kapıya vurdum; bir kez daha vurdum. Ses kesildi. Bir şey ‘klak’ etti ve kapı ağır ağır açıldı.</p>

  <p>Hangimiz daha şaşkındık bilmiyorum: Karşımda ince, kâğıt gibi zayıf doktor duruyordu.</p>

  <p>“Sen? Burada?”dedi ve makas dudaklar kilitlendi. Ve ben... sanki konuşmasını bilmiyormuş gibi, ne söylediğini anlamadan sessizce ona baktım. Bana oradan uzaklaşmamı söylüyor olmalıydı. Çünkü, sonra, düz, kâğıt gibi gövdesiyle koridorun sonunu göstererek beni itti.</p>

  <p>“İzin ver... ben yalnızca... onu... E-330’u... neyse, beni takip eden biri var...”</p>

  <p>“Burada bekle,” doktor kısa kesti... ve gözden kayboldu.</p>

  <p>Sonunda! Sonunda yanımdaydı, orada... ve bu oranın neresi olduğunun önemi var mıydı? O safran sarısı ipek giysi, ısıran gülüşü, yan kapalı gözleri... Beynimin içinde aptalca bir düşünce dolaşırken, dudaklarım, ellerim, dizlerim titriyordu: ‘Titreşimler sestir. Titreme ses çıkarıyor olmalı. Öyleyse neden duyulamıyor?’</p>

  <p>Gözlerini iri iri açarak bana baktı ve ben içine girdim.</p>

  <p>“Daha fazla dayanamazdım! Neredeydin! Neden...” Gözlerimi ondan ayırmadan, anlaşılmaz bir çılgınlıkla, aceleyle konuştum... belki de bütün bunları söylemedim, yalnızca düşündüm. “Bir gölge vardı ... beni takip ediyordu... öldüm.. giysi dolabından dışarı çıktım. Çünkü senin bu doktor... makas dudaklarıyla... bir ruhum olduğunu söyledi... tedavi edilemez...”</p>

  <p>“Tedavi edilemez bir ruh! Zavallı çocuğum!” E-330 gülmeye başladı... beni kahkahalarıyla boğdu; çılgınlığım geçti ve kahkahaları dalga dalga her yana yayıldı... ne güzel! ...her şey çok güzeldi.</p>

  <p>Doktor gene köşede belirdi... harika, muhteşem, zayıf doktor. Yanına geldi, “Evet?”</p>

  <p>“Bir şey yok, bir şey yok! Sana daha sonra anlatırım. Buraya tesadüfen geldi. Onlara geri geleceğimi söyle... on beş dakika sonra.”</p>

  <p>Doktor köşede kayboldu. O bekledi. Kapı hafif bir sesle kapandı. Sonra E yavaş yavaş omuzlarıyla, kollarıyla, bütün bedeniyle bana sarıldı, kalbimde tatlı bir sızı yayıldı ve birlikte yürüdük... ikimiz, o ve ben.</p>

  <p>Nerede karanlığın içine girdiğimizi anımsamıyorum. Karanlıkta sessizce basamaklardan yukarı çıktık. Göremiyordum, ama biliyordum: O da benim yürüdüğüm gibi yürüyordu. Gözleri kapalı, başı arkaya atılmış, dişleriyle dudaklarını ısırıyor ve müziği dinliyor... benden yayılan, güçlükle duyulabilir titreşimi dinliyordu.</p>

  <p>Antik Ev’in bahçesinde sayısız köşelerden birine çıktığımızda kendime geldim; bir çeşit çit, çıplak kayalar ve harabe duvarların sarı yüzü vardı. Gözlerini açtı ve “Yarından sonraki gün saat on altıda,” dedi ve gitti.</p>

  <p>Bunların hepsi gerçekten oldu mu? Bilmiyorum. Önümüzdeki gün öğreneceğim. Bir tek gerçek iz var: Sağ elimdekl kazınmış deri ve parmak uçlarımda morluklar. Ama İkinci Mühendis, parlatma çarklarına yanlışlıkla dokunarak, elimi yaraladığımı söylüyor. Eh, öyle de olabilir. Olabilir. Bilmiyorum. Hiçbir şey bilmiyorum.</p>
</body>
</html>
