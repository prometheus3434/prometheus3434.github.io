<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />

  <title></title>
  <link href="../Styles/igormrdn.css" rel="stylesheet" type="text/css" />
</head>

<body>
  <h3 class="p9"><span class="t7">KAYIT ON ÜÇ</span></h3>

  <p class="p10"><span class="t5">Sis / Sen / Tamamen Saçma Bir Olay</span></p>

  <p class="p1"><span class="t6"><b>Ş</b></span>afakta uyandım; güçlü, pembe gökyüzü beni selamladı. Her şey güzel ve küreseldi. O bu akşam gelecekti. Kendimi iyi hissediyordum. Gülümsedim ve yeniden uykuya daldım.</p>

  <p>Sabah zili. Kalktım. Ama, çevremdeki her şey değişikti: Tavanda, duvarda, her yerde yoğun bir sis. Çılgın bulutlar bir an yoğunlaşıp sonra gene seyrekleşiyor. Artık yerle gök arasında hiçbir sınır yok. Her şey uçuyor, eriyor, düşüyor, tutunulabilecek hiçbir şey yok. Evler de yok: Cam duvarlar sudaki tuz kristalleri gibi siste eriyor. Sokaktan bakıldığında, evlerin içlerindeki karanlık şekiller, bulanık bir kâbus çözeltisinde asılı kalmış parçacıklar gibi. Kimi aşağı sarkıyor, kimi yukarı, daha yukarı onuncu kata kadar çıkıyor. Her şey duman içinde: Sanki sessiz, büyük bir yangın var.</p>

  <p>Saat tam tamına on bir kırk beş: Rakamların arasında şekilleri yakalayabilmek için özellikle saatime baktım. On bir kırk beşte, Zaman Tablosu’nun da gösterdiği fiziksel çalışmaya gitmeden önce bir an için odamda durakladım. Birdenbire telefon çaldı; ses, uzun bir iğnenin yavaş batırılışı gibi: “Ah, hâlâ evde misin? Sevindim. Beni köşede bekle. Gideceğimiz yer... göreceksin nereye gideceğimizi!”</p>

  <p>“Çok iyi biliyorsun ki, şimdi işe gidiyorum.”</p>

  <p>“Çok iyi biliyorsun ki, sana ne söylersem onu yapacaksın. Hoşçakal. İki dakika sonra...”</p>

  <p>İki dakika sonra köşede duruyordum. Her şeye karşın ona, onun tarafından değil, Tek Devlet tarafından yönetildiğimi kanıtlamalıydım. “Sana ne dersem onu yapacaksın...” Kendinden ne kadar emin olduğu sesinden anlaşılıyordu. Şimdi onunla sıkı bir konuşma yapacağım.</p>

  <p>Sisten yapılmış gri, ıslak üniformaları içinde birkaç kişi, aceleyle yanımdan geçip sisin içinde kayboldu. Saatime göz attım, tüm bedenim titreyen bir ikinci el gibiydi. On ikiye on var, sekiz dakika... üç dakika... iki dakika...</p>

  <p>Artık çok geç. Çoktan işe geç kalmıştım. Ondan sonra nefret ediyordum! Ama ona bunu kanıtlamalıydım...</p>

  <p>Köşede, beyaz sisin arasından, keskin bir bıçakla kesilmiş gibi kanlı dudaklar belirdi.</p>

  <p>“Seni beklettim sanıyorum. Ama artık fark etmez... işe gitmen için artık çok geç...”</p>

  <p>Ondan nasıl nefret ediyordum! Haklıydı, artık çok geçti.</p>

  <p>Sessizce dudaklarına bakıyordum. Bütün kadınlar yalnızca dudaklardan oluşur, yalnızca dudaklardan.. Dudaklar. Birinin dudakları dolgun, yuvarlak, pembe, tüm dünyaya karşı zarif. Ama bunlar: Bir saniye önce yoktu, şimdiyse... bir bıçak yarığı, tatlı kan damlayacakmış gibi kıpkırmızı.</p>

  <p>Yaklaştı, omzunu bana yasladı; tek bir beden gibiydik. Onu içimde hissediyordum, biliyordum, her şey olması gerektiği gibiydi. Bunu, tüm sinir uçlarımda, saçımın her telinde, yüreğimin her vuruşunda duyuyordum. Acıya yakın bir zevk. Olması gerekene teslim olmak zevki! Demir, kendisini mıknatısa çeken bu kesin, kaçınılmaz yasaya boyun eğdiğinde böyle bir zevk duyuyor olmalı. Ya da yukarıya fırlatılan bir taş, bir an durakladıktan sonra toprağa düşerken, ya da bir adam uzun ıstıraplardan sonra son bir derin nefes alıp ölürken...</p>

  <p>Belli bir nedeni olmadan, yarı bilinçsiz gülümseyip, “Sis... o kadar çok...” dediğimi anımsıyorum.</p>

  <p>“Sisi sever misin?”</p>

  <p>Bir efendinin kölesiyle konuştuğu gibi, eski, çoktan unutulmuş bir biçimde sen diyordu. Bu sözcük yavaş yavaş içime girdi. Evet, ben bir köleydim, bu gerekliydi, iyiydi.</p>

  <p>“Evet, iyi,” dedim yüksek sesle kendime. Sonra ona, “Sisten nefret eder... ondan korkarım,” dedim.</p>

  <p>“Bu onu seviyorsun demektir. Korkuyorsun, çünkü o senden kuvvetli; nefret ediyorsun, çünkü, ondan korkuyorsun; seviyorsun, çünkü onu kendi isteğine boyun eğdiremezsin. Sadece boyun eğdirilmeyenler sevilebilir.”</p>

  <p>Evet, bu doğru. Ve kesinlikle bu nedenle, kesinlikle bu nedenle ben...</p>

  <p>İkimiz yürüyorduk. Tek bir kişi gibi. Uzaklarda bir yerde güneş şarkı söylüyordu, şarkısı sis içinden hafifçe duyuluyordu; her şey sedef, altın, gül, kırmızı renkler içinde kayboluyordu. Tüm evren ele geçirilemeyen bir kadındı, biz de onun rahminde -henüz doğmamış- neşeyle olgunlaşıyorduk. Her şey apaçıktı, her şey benim için düşünülmüştü: Güneş, sis, gül ve altın.</p>

  <p>Nereye gittiğimizi sormadım. Önemli değildi. O anda beni tek ilgilendiren şey yürümek, olgunlaşmak, daha fazla dolmak, güçlenmekti...</p>

  <p>“İşte geldik,” E-330 bir kapıda durdu. “Bugün burada görevli bir doktor var... Sana ondan Antik Ev’de bahsetmiştim.”</p>

  <p>İçimdeki olgunlaşan şeyi korumak için yalnızca görme duyumu kullanarak tabelayı okudum: <i>Tıp Merkezi</i>. Her şeyi anladım.</p>

  <p>Altın sisle dolu cam bir oda. Cam raflar, renkli şişeler, kavanozlar. Teller, tüplerde mavimsi kıvılcımlar.</p>

  <p>Ve bir adam... Gördüğüm en zayıf insan. Bedeni kâğıttan kesilmiş gibi, ne tarafa dönerse dönsün yalnızca keskin bir profil görülüyor. Bumu keskin bir bıçak, dudaklar makas gibi.</p>

  <p>E-330’un ona ne dediğini duyamadım. Konuşmasını seyrettim ve elimde olmadan neşeyle gülümsediğimi hissettim. Makas dudaklar parıldadı ve doktor, “Evet, evet anlıyorum. En tehlikeli mikrop, daha tehlikelisini görmedim...” dedi. Güldü, kâğıt gibi eliyle bir şeyler yazdı, E’ye verdi; tekrar bir şeyler yazdı, öteki parçayı da bana verdi.</p>

  <p>Bize hasta olduğumuza ve işe devam edemeyeceğimize ilişkin bir belge vermişti. Tek Devlet’ten çalışma saatlerimi çalıyordum, ben bir hırsızdım, kendimi bir an Velinimet’in Makinesi’nde gördüm. Her şey benim dışımdaydı, bir öykü okuyor gibiydim. Kâğıdı bir an bile tereddüt etmeden aldım. Ben... bütün bedenim, gözlerim, dudaklarım, ellerimle... bunun böyle olması gerektiğini biliyordum.</p>

  <p>Köşede, neredeyse bomboş garajda duran bir aeroya atladık. E, daha önce yaptığı gibi yine pilot koltuğuna oturdu ve başlama şalterini itti. Yükseldik ve süzülerek uzaklaştık. Sanki her şey bizimle beraberdi: Pembemsi altın sis, güneş, birdenbire sevecenleşen doktorun keskin profili. Önceden her şey güneşin etrafında dönüyordu; ama şimdi her şey benim etrafımda dönüyor, yavaşça ve sımsıkı kapanmış gözlerle...</p>

  <p>Yaşlı kadın Antik Ev’in kapısında. Sevimli ağzı buruşuk, kırışıklarla dolu. Belki de dudakları o günden beri açılmamıştı, belki de yalnızca şimdi açıldılar, “Aaa, seni yaramaz, küçük şeytan. Herkes gibi çalışacağına... neyse, içeri girin. Ters bir durum olursa gelir sizi uyarırım...” diyerek gülümsedi.</p>

  <p>Ağır, gıcırtılı, saydam olmayan kapı kapandı ve kalbim boydan boya acıyla açıldı. Onun dudakları benimdi... İçtim, içtim. Geri çekildim, genişçe bana açılmış gözlerine baktım ve yeniden...</p>

  <p>Odanın alacakaranlığı, mavi, safran sarısı, koyu yeşil deri, Buda’nın altın gülüşü, pırıldayan aynalar. Ve -benim eski düşüm o anda öyle anlaşılırdı ki- her şey altınsı pembe gözyaşlarıyla dolu, akmaya, fışkırmaya hazır...</p>

  <p>Olgunlaşma tamamlanmıştı. Ve kaçınılmaz bir biçimde, demirle mıknatısta olduğu gibi, bu değişmez yasanın tatlı kaçak gönüllülüğünde, kendimi ona verdim. Pembe kupon yoktu, hesap kitap yoktu. Tek Devlet yoktu, ben bile yoktum. Sadece sevgiyle sıkılmış keskin dişler, iri iri açılan altın rengi gözler vardı ve ben onların arasından yavaşça, derine, daha derine düştüm. Orada sessizlik vardı. Sadece köşede bir yerde, binlerce kilometre uzakta, lavaboya düşen damlalar. Ve ben evrendim ve damlalar arasında çağlar, yüzyıllar vardı.</p>

  <p>Üniformalarımı üstümden atarak E-330’a eğildim ve onu gözlerimle son defa içtim.</p>

  <p>“Biliyordum... Seni biliyordum,” dedi fısıltıyla. Hızla kalkarak üniformasını ve keskin gülüşünü giydi: “Evet, şimdi, düşmüş melek... Şu anda harap ve bitkinsin. Korkuyor musun? Hoşçakal. Oraya yalnız döneceksin! Tamam mı?”</p>

  <p>Giysi dolabının aynalı kapısını açtı, durup geriye baktı. Boyun eğerek dışarı çıktım. Kapının eşiğini henüz geçmiştim ki, ona bir kez daha sarılmak, bir kez daha omuzlarını omuzlarımda hissetmek istedim. Yalnızca, bir saniye için, daha fazla değil. Geriye, hâlâ aynanın önünde üniformasını ilikliyor olduğu odaya koştum. İçeri girince birden durakladım. Eski anahtar hâlâ giysi dolabının kapısında sallanıyordu, ama E-330 orada değildi. Hiçbir yere gitmiş olamazdı -yalnızca bir tek çıkış vardı- ama ortada yoktu işte. Her yeri aradım, hatta giysi dolabını açıp parlak eski giysileri bile yokladım. Kimse yoktu...</p>

  <p>Neden bilmem, size bu umulmadık olaydan bahsetmek bana utanç veriyor. Ama gerçek bu olunca başka ne söyleyebilirim? Zaten bugün, günün en erken saatlerinden beri, umulmadık şeylerle karşılaşmadım mı? Her şey o eski rüya hastalığı gibi değil mi? Ve eğer öyleyse, saçmalıkların bir eksik yahut bir fazla olması neyi değiştirir? Bunun yanı sıra, bütün bu anlamsızlıkları er geç mantıklı bir formül içine yerleştireceğime eminim. Bu bana güven veriyor, umarım size de verir.</p>

  <p>Nasıl doluyum! Ne kadar dolu olduğumu bir bilseniz!</p>
</body>
</html>
