<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />

  <title></title>
  <link href="../Styles/igormrdn.css" rel="stylesheet" type="text/css" />
</head>

<body>
  <h3 class="p9"><span class="t7">KAYIT YİRMİ DOKUZ</span></h3>

  <p class="p10"><span class="t5">Yüzdeki Çizgiler / Filizler / Doğal Olmayan Bir Basınç</span></p>

  <p class="p1"><span class="t6"><b>G</b></span>arip: Barometre düşüyor ama hâlâ rüzgâr yok. Sessizlik. Yukarılarda bir yerde, daha bize ulaşmayan bir fırtına başladı. Bulutlar delice sağa sola hücum ediyor. Şimdilik çok fazla değiller, ayrı ayrı kümeler halindeler. Ama öyle görünüyor ki, kentin bir yerleri şimdiden darmadağın, yukarıya fırlamış olan duvar ve kule parçaları aşağıya düşüyor ve fırtına gittikçe büyüyerek bize yaklaşıyor, belki de bizim olduğumuz yere gelmeden önce mavi sonsuzlukta bir süre daha dolaşacak.</p>

  <p>Burada her şey sessiz, sakin. Havada anlaşılmaz, ince, neredeyse görülmeyen çizgiler var. Her sonbahar Duvar’ın ardında buraya gelirler. Yavaşça havada dolanırlar... ve birden yüzünüzde görünmeyen bir yabancı madde hissedersiniz, yüzünüzden silip atmak istersiniz, ama kurtulmak mümkün değildir. Bu çizgiler, özellikle Yeşil Duvar boyunca yürüdüğünüzde iyice belirginleşir, tıpkı bu sabah benim fark ettiğim gibi. E-330, Antik Ev’de, bizim apartmanımızda buluşmamızı istemişti.</p>

  <p>Antik Ev’e az bir mesafe kalmıştı ki arkamda birinin kısa, süratli adımlarını ve hızlı solumasını duydum. Geriye bir göz attım: O bana yetişmeye çalışıyordu.</p>

  <p>Vücudu gene belirgin bir biçimde yuvarlaktı. Kolları, göğüsleri ve vücudunun öteki yuvarlak hatları üniformasını germişti. İnce kumaş sanki bir anda yırtılacak ve içindeki her şey gün ışığında ortaya çıkacaktı. Gözlerimin önüne bir tablo geldi: Dışarıda, yeşil ormanlarda, olabildiğince çabuk çiçek açmak için toprağı iten filizler. Birkaç saniye mavi gözleriyle yüzüme baktıktan sonra, “Seni o gün... Birlik Günü’nde gördüm,” dedi.</p>

  <p>“Ben de seni gördüm...” Ve birden alttaki dar geçitte duvara yapışıp karnını elleriyle koruyuşunu anımsadım. İster istemez oraya, üniformasının altındaki yuvarlağa baktım.</p>

  <p>Bakışımı yakalamış olmalı, pembe bir küreye dönüştü... Gülüşü bile pembeydi: “Öyle mutluyum ki! Çok mutluyum... Gebeyim çünkü, anlıyor musun? Ortalıkta dolanıyor, ama çevremdeki hiçbir şeyi duymuyorum, hep bedenimi dinliyor, içimde neler oluyor onu düşünüyorum, bebeğimi...”</p>

  <p>Sustum kaldım. Yüzümde beni rahatsız eden yabancı bir şey vardı ve ondan kurtulamıyordum. Birden mavi gözleri parladı, daha da mavileşti, elimi kavradı... öptü. Bu eskiye özgü bir çeşit saygı gösterisiydi, böyle bir şeyi ilk kez yaşıyordum. Utandım, rahatsız oldum. Hemen elimi çektim. Belki biraz da kabaca.</p>

  <p>“Sen aklını kaçırmışsın! Yalnız şimdi değil... genelde öylesin... Niye bu kadar mutlusun? Seni neyin beklediğini gerçekten unuttun mu? Bu hiçbir şeyi değiştirmiyor... Şimdi değilse bile bir ya da iki ay sonra...”</p>

  <p>Yüzündeki canlılık kayboldu, vücudundaki tüm yuvarlaklıklar bir anda söndü. Ve yüreğimde acımayla karışık, canımı yakan bir kasılma oldu (kalp ideal bir pompadan başka bir şey değildir; burada bir sıvının pompa aracılığıyla emilmesiyle bağlantılı olarak basınçtan söz etmek teknik bir saçmalıktır. Öyleyse tüm bu aşklar, acımalar ve böyle kasılmalara neden olan diğer saçmalıklar hastalıklı, doğaya aykırı şeylerdir).</p>

  <p>Sessizlik. Solumda Duvar’ın puslu ve yeşil camı. Karşımda koyu kırmızı Antik Ev. Ve bu iki şey birleşerek kafamda bir fikir oluşturdular.</p>

  <p>“Bekle! Seni nasıl kurtaracağımı biliyorum. Seni, çocuğunu gördükten hemen sonra ölmek yazgısından kurtaracağım. Onu büyütebileceksin... Anlıyor musun?.. Onun, kollarında büyüdüğünü, gürbüzleştiğini, bir meyve gibi olgunlaştığını göreceksin...” Yalnızca titredi ve bana sıkıca tutundu. “O kadını anımsıyor musun?.. Evet, çok uzun zaman önceydi, hani hep birlikte yürüyüş yapıyorduk. Şu anda burada, Antik Ev’de. Ona gidelim, sana söz veriyorum, meseleyi pürüzsüzce halledeceğim.”</p>

  <p>E-330’la kendimi o koridorlarda O’ya yol gösterirken şimdiden görüyordum, işte oradaydı, Duvar’ın ötesinde, çiçeklerin, çimenlerin arasında. Ama O geri çekildi, pembe dudakları titreyip sarktı, “Bu o kadın,” dedi.</p>

  <p>“Evet...” dedim, nedense üzülmüştüm. “Evet, aynı kişi.”</p>

  <p>“Ve sen ona gitmemi. yalvarmamı... Bir daha bana bundan söz etmeye kalkma!” Omuzları çökük, hemen uzaklaştı. Sonra aniden, bir şey hatırlamış gibi dönüp bağırdı: “Öleceğim... Bırak öyle olsun! Bu seni ilgilendirmez... Nasılsa senin için bir şey fark etmiyor!”</p>

  <p>Bir sessizlik çöktü ortalığa. Mavi kulelerle duvarlar aşağıya düşüyor. korkutucu bir hızla irileşiyorlar. Ama yine de saatlerce. belki de günlerce sonsuzlukta uçacak gibi görünüyorlar. Görülmeyen çizgiler yavaşça dalgalanıyor ve yüzüme yapışıyor. Onlardan kurtulmak için hiçbir çaba göstermiyorum.</p>

  <p>Yavaşça Antik Ev’e yöneliyorum. Kalbimde saçma, canımı yakan bir kasılma.</p>
</body>
</html>
