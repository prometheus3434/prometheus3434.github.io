<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />

  <title></title>
  <link href="../Styles/igormrdn.css" rel="stylesheet" type="text/css" />
</head>

<body>
  <h3 class="p9"><span class="t7">KAYIT ON SEKİZ</span></h3>

  <p class="p10"><span class="t5">Mantık Ormanları / Yaralar ve Plaster / Bir Daha Asla</span></p>

  <p class="p1"><span class="t6"><b>D</b></span>ün yatağa yatar yatmaz derin bir uykuya daldım. Fazla yüklenmiş, altüst olmuş bir gemi gibiydim. Çalkalanan, ağır yeşil su kütlesi. Ve dipten yukarıya doğru yavaşça yükselmeye başladım, suyun üstüne çıkmadan ortalarda bir yerde gözlerimi açtım: Kendi odamdaydım, sabah hâlâ yeşil ve donuktu. Tuvaletin aynalı kapısından yansıyan gün ışığı gözlerimi kamaştırdı. Bu, Zaman Tablosu ’nda belirlenmiş saatten önce uyanmama neden oldu. En iyisi kalkıp tuvalet kapısını kapamaktı, ama her yanım örümcek ağlarıyla sarılmış gibiydi, ağlar gözlerimi de sarmıştı, ayağa kalkacak gücüm yoktu.</p>

  <p>Sonunda kalkmayı başardım, klozeti açtım... Aynalı kapının ardında karşıma elbiselerini çıkaran tatlı E-330 çıktı birden. Olağanüstü olaylara o kadar alışmıştım ki şaşırmadım bile, soru sormadım... Hiç vakit kaybetmeden tuvalete girip, aç, hırslı, aceleci bir tavırla ona sarıldım, tek vücut olduk. Karanlıkta, kapıdaki bir çatlaktan süzülen gün ışığı, tuvaletin zemininde yıldırım gibi zikzaklar çizerek duvarlardan birinin üstünde dolaşmaya başladı, yükseğe, daha yükseğe çıktı... ve sonra bu korkunç bıçak E-330’un çıplak boynuna düştü: Bu öyle korkunç bir şeydi ki, dayanamazdım; çığlık atarak uyandım.</p>

  <p>Odamdaydım. Sabah hâlâ yeşil ve donuktu. Tuvalet kapısındaki aynanın üstüne çizgi halinde yansıyan gün ışığı. Yatağımdaydım. Ama kalbim hâlâ delicesine çarpıyor, titriyor, acı veriyordu: Parmaklarım, dizlerim ağrıyordu. Bunlardan kuşkum yoktu. Ama hangisi gerçek, hangisi düştü bilmiyordum; irrasyonel nicelikler, sağlam, yerleşik, üç boyutlu her şeyi altüst ediyordu... ve etrafım, parlak, sağlam düzlemler yerine, dallı budaklı, yontulmamış şeylerle sarılmıştı.</p>

  <p>Zilin çalmasına hâlâ çok zaman vardı; yatağa uzanarak kafamın içindeki o garip mantık zincirini çözmeye çalıştım. Yeryüzünde, her formüle, her denkleme denk düşen bir eğri ya da cisim vardır. Ama bildiğimiz kadarıyla irrasyonel sayılara, benim √-1’lerime denk düşen bir şey yok; şimdiye kadar hiç görmedik. İşin korkunç yanı da bu: Görünmedikleri halde kaçınılmaz bir biçimde varlar, çünkü gölgeleri matematikte irrasyonel formüllere bürünmüş... ve ne matematik ne de ölüm yanlış yapar. Bu cisimleri evrenimizde, yeryüzünde görmüyorsak da varlar -kaçılamayacak şekilde varlar- orada, görünenin ardında, büyük, koca bir evrenleri var.</p>

  <p>Zili beklemeden yataktan fırladım ve hızlı adımlarla odayı arşınlamaya başladım. Her şeyin altüst olduğu dünyamda, bugüne kadar değişmeden kalan tek şey matematikti, ama o da zinciri kırdı, etrafımda dönüp duruyor. Peki şimdi bu, göremediğim o akıl almaz ruhun, botlarım ve üniformalarım kadar gerçek olduğu anlamına mı geliyor (şimdi tuvalet kapısının arkasındalar mı?). Botlar bir hastalık değilse, bir ruh nasıl bir hastalık olabilirdi?</p>

  <p>Düşündüm ve bu vahşi mantık ormanından bir çıkış yolu bulamadım. Bu da tıpkı, sözcüksüz konuşan anlaşılmaz yaratıkların yaşadığı Yeşil Duvar’ın ötesindeki ürkütücü orman gibiydi. Bana öyle geldi ki, kalın bir camın ardından sonsuz büyüklükte ve aynı zamanda sonsuz küçüklükte, akrep gibi, gizli ve büyük, eski şeklinde duyargası olan bir √-1 görüyordum. Ama belki de bu, akrep değil benim ruhumdu; hani eskilerin efsanevi akrebi gibi, kendini sokup sonra da...</p>

  <p>Zil. Gün başladı. Her şey, kaybolmadan, ölmeden, gün ışığıyla kaplanmıştı, görülebilir nesnelerin geceleyin karanlıkta örtülmesi gibi. Kafam, bulanık, titrek bir ışıkla dolmuştu. Bulanıklığın içinden uzun cam masalar belirdi; küresel kafalar aynı anda sessizce, yavaşça bir şeyler çiğniyorlardı. Uzak bir yerden, bulanıklığın arasından, aşina olduğum yumuşak metronomun sesini duydum; ben de herkes gibi mekanik olarak elliye kadar saydım: Elli, her lokmanın çiğnenmesi için gerekli olan süredir. Ve mekanik olarak tam zamanında hazırlandım, aşağıya inip herkesle beraber çıkış defterine adımı yazdım. Yine de, herkesten ayrı, tek başına, dışarıdaki sesleri geçirmeyen yumuşak bir duvarın ardında yaşadığımı hissettim; ve benim evrenim bu dünyanın ardındaydı.</p>

  <p>Yine de bir nokta var: Eğer bu dünya yalnızca benimse bu kayıtlarda nasıl yer alır? Neden bu saçma rüyalar, tuvaletler ve sonsuz koridorlar buraya kaydediliyor? Tek Devlet’in onuruna uygun, ciddi, matematiksel bir şiir yazmak yerine bir çeşit fantastik serüven romanı yazdığımı görmek beni üzdü. Ah keşke benim X’lerle, √-1’lerle dolu yaşamım değil de, gerçek bir roman olsaydı bu!</p>

  <p>Belki de olabileceğinin en iyisidir. Ve belki de siz sevgili okuyucularım, bizimle kıyaslandığında (çünkü biz Tek Devlet tarafından yönetildiğimizden insanlığın en yüksek düzeyine erdik) hâlâ çocuksunuzdur. Ve çocuklar gibi, macerayla süslenmeleri şartıyla en acı şeyleri bile yutarcasına okuyacaksınızdır.</p>

  <p class="p13"><i>Akşam</i></p>

  <p>Siz hiç son sürat giden bir aeroda, camlar açık, rüzgâr yüzünüzde ıslıklar çalarken, yeryüzünü unutacağınız, görmeyeceğiniz, ondan bir Satürn, Jupiter, Venüs gibi uzak kalacak kadar göğe yükseldiniz mi? Ben şimdi işte böyle yaşıyorum. Yüzümde bir rüzgâr patladı, dünyayı, şirin O’yu unuttum. Ama yaşam devam ediyor; er ya da geç aeronun inişe geçmesi gerek ve ben Cinsel Tablo’da onun adıyla (O-90) işaretlenmiş günü görmemeye çalışıyorum.</p>

  <p>Bu akşam, uzak yeryüzü bana varlığımı anımsattı.</p>

  <p>Doktorun isteğine uyarak (gerçekten iyileşmek istiyorum) iki saat boyunca düzgün caddelerimizin cam çöllerinde dolaştım. Herkes Zaman Tablosu’nca belirlenmiş salonlardaydı, yalnızca ben... Doğru konuşmak gerekirse doğal olmayan bir görünümdeydim. Bir adamın elinden tek bir parmağının kesildiğini düşünün: kaldırımlar boyunca aşağı yukarı koşan, eğilip kalkan bir insan parmağı. Ben işte o parmaktım. Ve bütün bunların en garibi, bu parmağın, elin bir parçası olmak, ötekilerle beraber olmak gibi en ufak bir istek duymamasıydı; parmak ya eskiden olduğu gibi olmak ya da kendi başına olmak ya da... Evet, artık saklayacak bir şeyim yok: Ya da onunla olmak, daha önce de bütünleştiğim o kadınla olmak...</p>

  <p>Ancak gün batarken eve döndüm... Akşamın pembeliği, cam duvarlarda, Akümülatör Kule’nin altın tepesinde, sayıların seslerinde, gülüşlerinde parlıyordu. Ne garip değil mi? Batan güneşin ışınları sabahki ışınlarla aynı açıda düştüğü halde, her şey tümden farklı: Günbatımında ışınlar daha yumuşak, sabaha gene canlı ve göz kamaştırıcı olacak.</p>

  <p>Girişte denetçi U, üstüne akşam pembeliğinin düştüğü bir zarf yığını içinden bir mektup uzattı. Tekrarlıyorum, çok saygıdeğer bir kadındır ve eminim bana karşı daha dostane olamazdı. Buna karşın, balık solungaçlarına benzeyen o sarkık yanaklarını her görüşümde nedense hoşnutsuzluk duyuyorum.</p>

  <p>U, boğumlu elleriyle mektubu bana uzatırken iç geçirdi. Bu iç geçirme, beni dünyadan ayıran perdeleri kıpırdattı: Tüm benliğim, (hiç kuşkusuz ki) E-330’dan gelen, elimde titreyen mektubun üzerinde odaklandı.</p>

  <p>Tam o anda ikinci bir iç geçirme, öyle vurgulu bir hareketti ki zarfa bakmamı engelledi: Solungaçlarının arasında, gözkapaklarının altında, sempatik, çekingen bir gülüş var. Ve sonra, “Zavallı, benim zavallı arkadaşım,” dedi, bir iç geçirmeyle -bu yine vurgulu bir üçüncü iç geçirmeydi- ve görevi olduğu için doğal olarak mektupta neler yazdığını biliyordu.</p>

  <p>“Ama, gerçekten... böyle söylemenin nedeni ne?”</p>

  <p>“Hayır, hayır dostum, seni senin tanıdığından daha iyi tanıyorum ben. Uzun zamandır seni izliyorum, yaşamın boyunca seninle el ele yürüyebilecek, hayatı iyi tanıyan birine ihtiyacın var...”</p>

  <p>Her yanıma gülüşünün yapıştığını hissettim; ellerimi titreten bu mektubun açacağı tüm yaraları sarmayı amaçlayan bir gülüştü. Ve sonunda, gözkapaklarının ardından yine yumuşak bir sesle konuştu: “Bunu düşüneceğim sevgili dostum, düşüneceğim. Emin ol ki, yeterince güçlü olduğumda... fakat hayır, hayır... önce düşünmeliyim...” dedi.</p>

  <p>Yüce Velinimet! Ne söylemeye çalışıyor!.. Olabilir mi? Söylemeye çalıştığı...</p>

  <p>Gözlerimin önünde noktalar uçuştu... binlercesi; mektup elimden düştü. Duvara, ışığa doğru yürüdüm. Güneş batıyordu, kasvetli alacakaranlık giderek koyulaşıp bedenimi, ellerimi, yeri, mektubu kapladı.</p>

  <p>Zarf yırtılarak açıldı; imzayı görmek için hiç vakit kaybedilmedi. Yara daha da derinleşmişti. Mektup E-330’dan değildi, kesinlikle E-330’dan değildi; yazan O’ydu. Bir yara daha: Sayfanın sağ köşesinde bir leke vardı, oraya bir şey damlamıştı. Lekelere dayanamam, mürekkeple ya da... başka bir şeyle yapılmış olsun, fark etmez. Ve bunun beni rahatsız edeceğini önceden biliyordum; gözlerim bu hoş olmayan lekeden rahatsız oldu. Neden bu küçük gri nokta bir bulut gibi her şeyi karartıyor, büsbütün zorlaştırıyordu? Yoksa bu gene benim ruhum muydu?</p>

  <p class="p13">İşte mektubu:</p>

  <p>Biliyorsun... belki de bilmiyorsun... doğru düzgün yazamam. Her neyse, bunun önemi yok: Benim için sensiz hiçbir gün, hiçbir sabah, hiçbir bahar olmayacağını biliyorsun. Çünkü R benim için yalnızca... ama bunun senin için bir önemi yok. Her şeye karşın ona şükran borçluyum, çünkü geçen bu günlerde, onsuz, tek başıma ne yapardım bilmiyorum. Bu günler ve geceler boyunca on, belki de yirmi yıl yaşlandım. Ve sanki odam kare değil de yuvarlaktı, sonu yokmuşçasına yürüdüm, yürüdüm... ve her seferinde aynı şey, hiçbir kapı yok.</p>

  <p>Sensiz yapamam... çünkü seni seviyorum. Çünkü görüyorum, anlıyorum: Sen hiç kimseye, onun dışında hiç kimseye ihtiyaç duymuyorsun... ve anlıyorsun, seni seviyorum, ve bu nedenledir ki ben kesinlikle...</p>

  <p>Toparlanabilmek, eski O-90 olabilmek için iki ya da üç güne ihtiyacım var. Sonra gidip seninle olan kaydımı geri çekeceğim, böylesi senin için daha iyi, mutlu olmalısın. Beni bağışla; bir daha seni hiç rahatsız etmeyeceğim.</p>

  <p>Bir daha asla. Evet böylesi daha iyi; doğru söylüyor. Ama öyleyse neden...</p>
</body>
</html>
