<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />

  <title></title>
  <link href="../Styles/igormrdn.css" rel="stylesheet" type="text/css" />
</head>

<body>
  <h3 class="p9"><span class="t7">KAYIT YİRMİ YEDİ</span></h3>

  <p class="p10"><span class="t5">Özet Yok / İmkansız</span></p>

  <p class="p1"><span class="t6"><b>A</b></span>ntik Ev’in koridorlarında, sonsuz koridorlarında yalnızım: o aynı koridorlarda. Suskun, betondan bir gökyüzü. Bir yerlerde taşın üstüne damlayan suyun sesini duyuyorum. Ağır, saydam olmayan bir kapı ve arkasında boğuk bir uğultu.</p>

  <p>Bana akşam saat dörtte geleceğini söylemişti. Ama şu anda saat dördü beş geçiyor, on geçiyor, on beş geçiyor ve ne gelen var ne giden. Bir an için gene eski ben oldum. Kapının açılacağından korkuyorum. Beş dakika daha, eğer gelmezse...</p>

  <p>Bir yerlerde taşın üstüne su damlıyor. Ortalıkta hiç kimse yok. Acı veren bir sevinçle, kurtulduğumu hissediyorum. Sonra yavaşça koridordan geriye yürümeye başlıyorum. Tavandaki titrek ışıklı ampuller gittikçe kararıyor.</p>

  <p>Aniden arkamdaki bir kapının hızla kapandığını duyuyorum. Aceleci adımların yumuşak yankıları. Ve işte o, koşmaktan soluk soluğa.</p>

  <p>“Burada olduğunu biliyordum, sen... Geleceğini biliyordum! Biliyordum. Sen, sen..”</p>

  <p>Kirpikleri mızrak gibi açıldı ve beni içeri aldı, dudaklarının benimkilere dokunuşunu, bu eski, gülünç ve mucizevi ayinin bana neler yaptığını nasıl tarif etsem? Ruhumdaki her şeyi sürükleyip ona götüren bu fırtınayı hangi formül açıklayabilir? Evet, evet, benim ruhum, isterseniz gülebilirsiniz.</p>

  <p>Güçlükle, yavaş yavaş gözkapaklarını kaldırdı ve aynı güçlükle konuştu, “Yeter... daha sonra... şimdi gidelim.”</p>

  <p class="p15">Bir kapı açıldı. Basamaklar yıpranmış, eski. Dayanılmaz gürültü, bir ıslık, parlayan bir ışık.</p>

  <p>Tüm bu olanların üzerinden neredeyse yirmi dört saat geçti ve kendimi, ancak sakinleşmiş hissediyorum. Ama gene de neler olduğunu anlamak çok zor. Etrafında bağırışlar, haykırışlar, kanatlar, yapraklar, sözcükler, taşlar üst üste yıkılırken, kafamın içinde sanki bir bomba patladı. Hatırlıyorum, ilk yaptığım şey, “Geriye koş... son hızla!” duyurusuna uymak oldu. Çünkü ben koridorda beklerken Yeşil Duvar’ı tahrip etmeyi başarmışlar ve onun ötesindeki her şey sel gibi içeriye dolmaya, bayağılıklardan uzak tutulan kentimizi kaplamaya başlamıştı. E’ye bu tip bir şey söylemiş olmalıyım.</p>

  <p>“Neden olmasın?” dedi gülerek, “yalnızca Yeşil Duvar’ın ardına geçtik...”</p>

  <p>İşte o anda gerçekle yüz yüze geldim; o güne değin hiçbir canlı tarafından görülmemiş olan, Yeşil Duvar’ın kalın duvarlarıyla bin kat küçülüp boğulmuş olan şeyle.</p>

  <p>Güneş... artık, kaldırımlarımızın ayna düzlüğündeki yüzeylerine yayılmış olan bizim güneşimiz değildi; canlı kıymık gibi şeylerle parlak kıvılcımlar oluşturup gözleri kör eden, başları döndüren bir güneşti. Ve ağaçlar... mumlar gibi kendiliğinden gökyüzüne yükselen, örümcekler gibi boğum boğum pençeleriyle toprağın üstüne eğilen, pınarlar gibi suskun ve yeşil... Her şey karışıyor, sürünüyor, ayaklarımın altında tüylü küçük toplar sıçrıyordu. Donmuş kalmıştım. Adım atamıyordum, çünkü ayaklarımın altı düzgün bir yüzey değildi... anlıyor musunuz... yeşil, yumuşak, hareketli, canlı bir şeydi.</p>

  <p>Sersemlemiştim. Sallanan bir ağaç dalını kavrayarak orada durdum.</p>

  <p>“Bu bir şey değil... hiçbir şey değil! Başta böyle hissedersin. Biraz cesaret!”</p>

  <p>E’nin yanında biri belirdi, kâğıt inceliğinde profili ve dudaklarıyla... Hayır biri değil, onu tanıyorum. Anımsadım: O doktordu. Evet, evet... şimdi her şeyi daha iyi anlıyorum. İkisi gülerek beni kollarımdan kavrayıp ileriye taşıdılar. Ayaklarım dolaşıyor, kayıyordu. Önümüzde ot öbekleri, tümsekler, çıtırdayan dallar, ağaç kütükleri, kanatlar, yapraklar, ıslıklar...</p>

  <p>Ve... ağaçlar seyreldi. Yeşil bir çayır. Çayırda insanlar... ya da -onlara ne diyeceğimi gerçekten bilmiyorum- yaratıklar demek daha doğru olacak. İşte en zor kısma geldik. Çünkü bu, olabilirlik sınırını çok aştı. E-330’un bu konuda neden inatçı bir sessizliğe büründüğünü şimdi anlıyorum: Anlatsaydı da inanmazdım ki. Yarın kendime bile inanmayabilirim: bu kaydı yazan kişiye, kendime.</p>

  <p>Çayırda üç yüz ya da dört yüz kişilik bir kalabalık... İnsanlar (bırak insanları şimdi; kullanacak başka sözcük bulamıyorum) kafatasına benzeyen çıplak bir taşın etrafında bir yığın gürültü çıkarıyorlardı. Böyle bir kalabalıkta insanın gözüne ilk önce tanıdık kimseler çarpar, örneğin ben hemen gri-mavi üniformaları gördüm. İkinci bir saniye geçti ve bu kez koyu renkli, kızıl, sarı, esmer, beyaz insanları -açıkça insanları- ayırt ettim. Giysileri yoktu ve Prehistorya Müzesi’ndeki at gibi kısa, parlak tüylerle kaplıydılar. Kadınlarının yüzleriyse, her nasılsa bizim kadınlarımızınki gibiydi. Evet, evet, tamamen aynıydı: Zarif, tüysüz. Dolgun, harika biçimli, diri göğüsleri vardı. Erkeklerin de yüzlerinin bir kısımları tüysüzdü atalarımız gibi.</p>

  <p>Bütün bunlar o kadar inanılmaz, o kadar beklemedik şeylerdi ki, orada öylece durdum (evet, sakindim) ve baktım. Şimdi elinize bir terazi alın ve bir kefeyi aşırı derecede doldurun, sonradan o kefeye ne kadar ağırlık koyarsanız koyun, ibre hareket etmeyecektir.</p>

  <p>Birden yalnız kaldım. E-330 artık yanımda değildi, nereye gittiğini, nasıl kaybolduğunu bilmiyorum. Etrafımda yalnızca bu... varlıklar vardı. Gövdeleri güneşte saten gibi parlıyordu. Birinin güçlü, esmer omzunu yakaladım, “Söyle, Velinimet aşkına, nereye gittiğini gördün mü? Hemen şimdi, şu anda...”</p>

  <p>Sert, kıllı kaşlar bana döndü, “Şş! Yavaş!” Sonra kaşlarıyla meydanın ortasını işaret etti.</p>

  <p>Orada, başların, herkesin üzerinde onu gördüm. Arkasından parlayan güneş gözlerimi kamaştırıyordu. Mavinin üzerine işlenmiş kömür karası bir siluet gibiydi. Tepemizde bulutlar kayıp gidiyordu. Kayan aslında bulutlar değil de bizmişiz; taş, E, çayır, kalabalık, hepimiz bir gemideymişiz de altımızdaki yerküre hareket ediyormuş gibi bir his duyuyordum.</p>

  <p>E konuşuyordu, “Kardeşler... kardeşler! Orada, Duvar’ın ardındaki kentte <i>İntegral</i>’i yapıyorlar. Ve biliyorsunuz, Duvar’ı yıkacağımız, tüm duvarların yerle bir olacağı, yeşil rüzgârların dünyanın bir ucundan öbür ucuna özgürce eseceği gün geldi. Ama <i>İntegral</i> bu duvarları yukarıdaki binlerce dünyaya taşıyacak... ”</p>

  <p>Dalgalar köpükler halinde karaya çarptı, “Kahrolsun <i>İntegral</i>! Kahrolsun <i>İntegral</i>!” diye.</p>

  <p>“Hayır kardeşlerim... kahrolmasın, <i>İntegral</i> bizim olmalıdır.</p>

  <p>Gökyüzüne yükseldiğinde içinde biz olacağız. Çünkü <i>İntegral</i>’in yapımcısı bizle birlikte. Duvarları terk etti. Sizlerin aranıza karışmak için buraya benimle birlikte geldi. Yaşasın Yapımcı!”</p>

  <p>Bir anda... omuzlardaydım; altımda kafalar, bağıran ağızlar, hızla yukarı kalkıp inen kollar. Her şey olağanüstü, sarhoş ediciydi. Kendimi ötekilerden üstün hissettim. Bu bendim, ayrı bir varlıktım, bir dünyaydım. Bir parça olmaktan çıkmış, tamsayı haline gelmiştim. Bir aşk kucaklaşmasından sonraki kadar mutlu, örselenmiş gövdemle aşağıda, taşın hemen yanındaydım. Güneş, sesler, E-330’un gülümseyişi. Altın rengi saçları, saten vücuduyla ot kokan bir kadın, elindeki tahta kupadaki sıvıdan bir yudum içtikten sonra, onu bana uzattı. İçimdeki ateşi söndürmek için iştahla içtim. Kanım ve bütün dünya bin kat daha hızlı hareket etmeye başladı. Sanki dünya aşağıya doğru çekiliyordu. Benim için her şey yalın ve basitti.</p>

  <p>Taşın üstünde tanıdık harfler gördüm. MEPHİ... ve nedense bu bana gerekli göründü, her şeyi birleştiren kuvvetli bir bağdı. Sonra kaba bir şekil gördüm (sanıyorum aynı taşın üzerindeydi): Saydam gövdeli, kanatlı bir genç. Kalbi olması gereken yerde, parlak koyu kırmızı, ışık saçan bir köz vardı. Bu közün ne olduğunu anlamış gibiyim: Onu gerçekte duymadan hissedip anladım. E’nin söylediği her sözcüğü anladım (yukarıda, taşın üzerinde konuşuyordu). Hatta herkesin tek bir kişi gibi nefes aldığını ve o gün geldiğinde herkesin tıpkı Duvar’ın üstünde gördüğü kuşlar gibi hep birlikte uçacağını anladım.</p>

  <p>Nefes nefese kalmış kalabalığın arkalarından bir ses yükseldi: “Ama bu delilik!”</p>

  <p>Bu ben olmalıydım, o taşın üzerine sıçrayan benden başkası olamazdı. Taşın üstünden kafalar, mavinin altındaki yeşil çayır ve güneş görünüyordu ve ben bağırıyordum, “Evet, delilik bu. Herkes aklını kaçırmalı, herkes. Ne kadar çabuk olursa o kadar iyi. Bu gerekli, biliyorum.”</p>

  <p>E-330 yanımda, gülüyor, dudaklarının kenarları yukarı doğru kıvrık. O kor şimdi benim içimde, acı verici, güzel. Sonra belleğimde kalanlar, bağlantısız küçük parçalara ayrılıyor.</p>

  <p>Tam tepemde bir kuş uçtu, yavaşça. Canlıydı, benim gibi. Bir insan gibi başını sağa sola döndürdü, siyah gözleri içime işledi.</p>

  <p>Bir görüntü: Eski, fildişi rengi parlak kürkle kaplı bir sırt. Koyu renkli, küçük, saydam kanatlı bir böcek sırtta ilerliyor ve sırt onu atmak için seğiriyor, sonra gene hareketsiz kalıyor.</p>

  <p>Başka bir görüntü: Yaprakların gövdesi ağ gibi örülmüş, kafes şeklinde. Gölgede insanlar uzanmış, eski insanların efsanevi yemeğini andıran bir şeyler çiğniyorlar. Bir kadın elime bir sarı meyve ve koyu renk bir şey tutuşturuyor. Eğlenceli, çünkü bunları yiyip yiyemeyeceğimi bilmiyorum.</p>

  <p>Kalabalık, kayalar, ayaklar, eller, ağızlar, yüzler, bir an görünüp kayboluyorlar. Bir an için baloncuklar gibi patlıyorlar. Ve bir an için saydam kepçe kulakları görüyorum, yoksa bana mı öyle geldi?</p>

  <p>Bütün gücümle E-330’un elini sıktım. Baktı: “Ne oldu!”</p>

  <p>“O burada, bana öyle geldi...”</p>

  <p>“O kim?”</p>

  <p>“S Burada kalabalığın arasında...”</p>

  <p>Kömür karanlığında, ince kaşlar kalkıyor: Keskin bir üçgen gülümseme. Neden güldüğünü anlamadım... nasıl gülebilirdi?</p>

  <p>“Onun ya da onlardan birinin burada olması ne demek, anlıyor musun?”</p>

  <p>“Garip adam! Bizim burada olduğumuz Duvar’ın içinde kimin aklına gelir? Tekrar düşün -kendini örnek al- bunun mümkün olabileceği hiç aklına gelmiş miydi? Orada bizi arıyorlar... bırak arasınlar. Sen saçmalıyorsun.”</p>

  <p>Hafifçe, neşeyle güldü, ben de güldüm. Yeryüzü temiz ve neşeliydi, zaman akıp gidiyordu...</p>
</body>
</html>
