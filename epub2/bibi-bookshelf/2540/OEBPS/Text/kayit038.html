<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />

  <title></title>
  <link href="../Styles/igormrdn.css" rel="stylesheet" type="text/css" />
</head>

<body>
  <h3 class="p9"><span class="t7">KAYIT OTUZ SEKİZ</span></h3>

  <p class="p10"><span class="t5">(Bunu Nasıl Özetleyeceğimi Bilmiyorum.<br />
  Belki Tüm Özet Tek Şeye İndirgenebilir:<br />
  Bir Sigara İzmariti.)</span></p>

  <p class="p1"><span class="t6"><b>U</b></span>yandım. Aydınlık gözlerimi acıttı. Sıkıca yumdum onları. Kafamda garip, yakıcı, mavi bir sis, her şey sis içinde. Ve sisin arasından, “Gel, ışığı yakmadım... Nasıl oldu?..” diyordum kendi kendime.</p>

  <p>Zıpladım. Masada, eli çenesinde, alaycı gülümsemesiyle E-330 oturuyordu.</p>

  <p>Şimdi o masada yazıyorum. Onun burada olduğu, o yay gibi gergin on, on beş dakikanın üzerinden çok zaman geçmedi. Ve bana, kapı henüz kapanmamış, arkasından koşup onu yakalayabilirmişim, ellerini tutup onunla konuşabilirmişim gibi geliyor. Ve belki de o gülmeye başlayacak, diyecek ki...</p>

  <p>E-330 masada oturuyordu. Hemen koşup, “Sen... Sen... Oradaydım... odandaydım. Düşündüm ki sen...” diye söze başladım. Konuşmamın tam ortasında, kirpiklerinin ok gibi hareketsiz uçlarına takıldım, <i>İntegral</i>’deyken de bana böyle bakmıştı. Bu demektir ki, bir saniye içinde ona her şeyi anlatmalıyım, her şeyi onun inanabileceği biçimde anlatma yeteneğine sahip olmalıyım. Bir daha fırsat bulamayabilirim.... “Dinle E, sana... sana her şeyi anlatmalıyım... Hayır, hayır, bir dakika, önce bir su içeyim...”</p>

  <p>Ağzımın içi kurutma kağıdı kadar kuruydu. Biraz su içmeye çalıştım, ama olmadı. Bardağı masaya koyup sürahiyi iki elimle kaldırdım.</p>

  <p>O zaman fark ettim, mavi ışık sigaradan kaynaklanıyordu. Sigarayı dudaklarına koydu, içine çekti ve dumanı yuttu... benim suyu yuttuğum gibi... dedi ki: “Herhangi bir şey söylemeye gerek yok. Sakin ol. Hiçbir şey fark etmez. Her neyse, gördüğün gibi geldim. Aşağıda beni bekliyorlar. Peki sen bu son dakikalarımızda birlikte olmamızı istiyor musun?..”</p>

  <p>Sigarasını yerde söndürdü, sandalyeden arkaya doğru uzandı (perdelerin düğmesi duvarda, uzanması zor bir yerdeydi). Sandalyenin sallanışını ve iki ayağın yerden havaya yükselişini anımsıyorum. Ve perdeler kapandı.</p>

  <p>Yaklaştı ve beni sıkı sıkı kucakladı. Giysisinin altından dizleri bile yumuşak, sıcak, yavaş hareketlerle insanı kavrayıveriyorlardı.</p>

  <p>Sonra birden... Hani tatlı, sıcak bir uykuya dalacağınız sırada... birden beyninize bir şey saplanır, uyuyamaz ve tekrar gözlerinizi iri iri açarsınız ya. İşte bana da öyle oldu: Yerde ezilmiş kuponları ve F harfini gördüm. İçime taş gibi oturdu. Şimdi bile bu duygunun ne olduğunu bilmiyorum, ama E’nin üstüne öyle bir saldırdım ki acıyla bağırdı.</p>

  <p>Başka bir an daha (bu on, on beş dakikadan biri): Parlak beyaz yastık üzerinde başı geriye doğru atılmış, gözleri yarı kapalı, dişleri keskin, tatlı bir çizgi. Şu anda anımsanmaması gereken, düşünülmemesi gereken zalimce bir şeydi bu. Biraz daha sevecen, ama biraz daha kabaca okşadım onu; parmaklarım daha belirgin siyah-mavi lekeler bıraktı. Gözlerini açmadan (buna dikkat ettim), “Dün Velinimet’in yanında olduğunu söylüyorlar. Doğru mu bu?” diye sordu.</p>

  <p>“ Evet.”</p>

  <p>Gözleri iri iri açıldı, ben de keyifle yüzünün ne kadar çabuk solduğunu gözledim: Sanki bir tek gözleri kalmıştı geriye.</p>

  <p>Ona her şeyi anlattım. Bir tek şey hariç (neden bilmiyorum... Hayır bu doğru değil, biliyorum): Velinimet’in söylediği şey: Bana ihtiyaçları olduğu için...</p>

  <p>Yavaş yavaş, banyo edilen bir fotoğraf gibi, yüzü ortaya çıktı: Yanakları, beyaz diş çizgisi, dudakları. Ayağa kalktı, tuvalet kapısındaki aynanın önüne yürüdü. Ağzım yine kuruydu. İçine su döktüm, ama içmeyi reddediyordu. Bardağı masaya koyup sordum: “Bunun için mi gelmiştin? Ne olduğunu öğrenmek için?”</p>

  <p>Kaşlarını alayla kaldırarak bana baktı aynadan. Bir şey söylemek için döndü, ama hiçbir şey söylemedi.</p>

  <p>Gerek yoktu. Biliyordum.</p>

  <p>Ona veda mı etmeliydim? Ayaklarım birbirine dolandı (gerçekte benim değil, bir yabancınındılar), sandalyeye takıldım. Onun odasındaki ölü sandalye gibi ters döndü benimki de. E’nin dudakları soğuktu... Bir zamanlar yatağımın yanında soğukluğunu hissettiğim taş zemin gibiydi.</p>

  <p>O gidince yere oturdum, söndürdüğü sigaraya uzandım...</p>

  <p>Daha fazla yazamayacağım... Artık yazmak istemiyorum!</p>
</body>
</html>
