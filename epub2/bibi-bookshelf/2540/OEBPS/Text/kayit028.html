<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />

  <title></title>
  <link href="../Styles/igormrdn.css" rel="stylesheet" type="text/css" />
</head>

<body>
  <h3 class="p9"><span class="t7">KAYIT YİRMİ SEKİZ</span></h3>

  <p class="p10"><span class="t5">İki Kadın / Entropi Ve Enerji /<br />
  Vücudun Saydam Olmayan Bölümü</span></p>

  <p class="p1"><span class="t6"><b>E</b></span>ğer dünyanız bizim atalarımızın dünyası gibiyse, okyanusta altıncı ya da yedinci kıtaya -bir çeşit Atlantis’e- ayak bastığınızı ve orada garip labirent kentler, kanatları ya da aeroları olmaksızın uçan insanlar, bir bakışla yerinden kaldırılan kayalar gördüğünüzü düşünün... Kısacası, bir rüya hastalığına tutulmuş olsanız bile hayal edemeyeceğiniz şeyler. Dün bunları hissettim. Çünkü daha önce de söylediğim gibi içimizden hiç kimse İki Yüzyıl Savaşları’ndan bu yana Duvar’ın arkasına geçmemişti.</p>

  <p>Dün gördüğüm bu garip ve şaşırtıcı dünyayı size daha ayrıntılı anlatmam gerektiğini biliyorum. Ama bundan daha fazla söz edecek durumda değilim. Belleğimdeki sis dağıldıkça anlatılacak bir sürü şey ortaya çıkıyor, ama ben bunları toparlayamıyorum. Üniformamın kenarlarını kaldırıyor, avuçlarımla yakalamaya çalışıyorum, bir sürü olay dökülüp saçılıyor, ama bu sayfalara yalnızca damlalar düşüyor.</p>

  <p>Önce kapımın ardında yükselen sesler duydum, E-330’un sesini tanıdım. Katı, metalikti, tahta bir cetvel gibi sert olanıysa U’ya aitti. Sonra kapı hızla açıldı ve ikisi birden odama daldılar, daha doğrusu sanki kapı onları odama fırlattı.</p>

  <p>E-330, ellerini sandalyenin arkasına koydu ve sadece dişleriyle, sağ omzunun üzerinden ötekine gülümsedi. Doğrusu ben böyle bir gülüşle karşı karşıya kalmak istemezdim.</p>

  <p>“Dinle, öyle görünüyor ki bu kadın, küçük bir çocukmuşsun gibi seni benden korumayı kendine görev edinmiş. Buna nasıl izin veriyorsun?” diye sordu bana.</p>

  <p>Öteki, solungaçları titreyerek, “Evet, o bir çocuktur. Öyledir. Senin ona böyle davrandığını görmemesinin de nedeni bu... Tüm bunların bir komedi olduğunu görmüyor. Evet! Benim görevim de...”</p>

  <p>Aynada bir an kızgınlıkla oynayan kaşlarımı gördüm. Sonra ayağa fırladım, içimdeki öteki beni zorla zaptederek, dişlerimin arasından “Dışarı! Hemen şimdi çık dışarı!” dedim.</p>

  <p>Boyun damarları şişti, tuğla kırmızısı oldu, sonra griye dönüştü. Bir şey söylemek için ağzını açtı, ama vazgeçip dışarı çıktı. E’ye döndüm, “Kendimi asla bağışlamayacağım... Sana böyle davranmaya nasıl cüret eder? Fakat sen de benim böyle düşündüğümü... çünkü... bütün bunlar benimle kaydolmak istediği için ve ben...”</p>

  <p>“Neyse ki kaydolmak için zaman bulamayacak. Onun gibi bin tane daha olması umurumda değil. O bin taneye değil yalnızca bana inanacağını biliyorum. Çünkü dün olanlardan sonra, senin de istediğin gibi ben senin geleceğinim. Senin ellerindeyim ve istediğin her an...”</p>

  <p>“İstediğim her an?” ...Ve bunun ne olduğunu hemen anladım; yüzüme kan hücum etti. Haykırdım: “Bana bundan söz etme!.. Hiçbir zaman. Biliyorsun ki ben eski ben değilim ve...”</p>

  <p>“Ne olduğunu kim bilebilir... İnsanoğlu bir roman gibidir: Son sayfaya gelinceye kadar nasıl biteceğini kimse bilemez. Yoksa okumaya değmezdi...”</p>

  <p>E-330 başımı okşuyordu. Arkamda duruyordu, ama sesinden çok uzaklarda bir noktaya baktığını söyleyebilirim. Gözleri uzaklarda bir buluta takılmıştı, sessizce dalgalanıyor, gidiyordu, kimbilir nereye...</p>

  <p>Birden beni sert, ama sevecen bir tavırla itti. “Dinle... Son günlerimizi yaşadığımızı söylemeye geldim. Önce şu: Biliyor musun, bu akşam hiçbir toplantı salonu dersler için kullanılmıyor.”</p>

  <p>“Kullanılmıyor mu?”</p>

  <p>“Evet. Geçerken gördüm. Salonlarda bir şeyler hazırlanıyordu. Masaları Tıp Merkezi’ndeki gibi beyazla kaplamışlardı.”</p>

  <p>“Bunun anlamı ne olabilir?”</p>

  <p>“Bilmiyorum. Şimdilik kimse bilmiyor. En kötüsü de bu. Akım başlatıldı, kıvılcım kablolarda ilerliyor. Bugün olmazsa yarın... Ama zamanları yetmeyecek.”</p>

  <p>Onlar kimdi, biz kimdik? Anlayabilmek için duraksadım. Hangi tarafın başlamasını istediğimi bilmiyordum. Bir tek şey açıktı: E-330 tam kenarda yürüyordu ve her an...</p>

  <p>“Ama bu delilik,” dedim. “Sen... Tek Devlet’e karşısın. Bu silahın namlusuna el dayayıp kurşunu durdurmayı ummak gibi bir şey. Tam bir delilik!”</p>

  <p>Gülümsedi, “Herkes aklını kaçırmalı... Ne kadar çabuk olursa o kadar iyi. Bunu dün biri söyledi. Anımsıyor musun? Orada...”</p>

  <p>Evet, böyle bir kayıt yapmıştım. Demek ki bunların hepsi oldu. Sessizce yüzüne baktım: Oradaki siyah çizgi şimdi daha belirgindi.</p>

  <p>“E, sevgilim, çok geç olmadan... Eğer istersen her şeyi bırakır, her şeyi unuturum, sen ve ben o Duvar’ın arkasına, onlara... Kim olduklarını bilmiyorum...”</p>

  <p>Başını salladı. Gözlerinin koyu pencerelerinden, içinin derinliklerinde alev alev yanan ve kıvılcımları yukarı sıçrayan ateşi, tepeleme kuru odun yığınını gördüm. Artık çok geçti. Sözcükler işe yaramazdı. Ayağa kalktı... Gidiyordu. Belki de son günler gelmişti bile... Son dakikalar... Ellerini yakaladım: “Hayır! Biraz daha kal... Biraz daha...”</p>

  <p>Işığa doğru yavaşça elimi kaldırdı... O kadar nefret ettiğim kıllı elimi. Geri çekmek istedim, ama sıkıca tutuyordu.</p>

  <p>“Elin... Bilmiyorsun -bilmeyen birçok kimse var- bu şehrin kadınlarının dışarıdaki erkeklere âşık olduğunu. Senin de kanında, güneşi ve ormanı seven birkaç damla olmalı. Ve bu nedenle ben sana...”</p>

  <p>Sessizlik. Ne garip: Bu sessizlik, kalbimin hızlı çarpmasına neden oldu. Ona bağırmaya başladım: “Gitmiyorsun! Hiçbir yere gitmiyorsun, ta ki bana bu insanların kim olduğunu söyleyene kadar, çünkü onları seviyorsun... ama ben kim olduklarını, nereden geldiklerini bilmiyorum.”</p>

  <p>“Kim mi onlar? Kaybettiğimiz yarımız. Bir H, bir 2, bir de O var. Ama H2O’yu -ırmakları, denizleri, dalgaları, fırtınaları- elde edebilmek için ikisini birleştirmek gerekiyor.”</p>

  <p>Yaptığı her hareketi belirgin olarak anımsıyorum. Benim cam üçgenimi masadan nasıl aldığını ve ben konuşurken onun keskin ucunu nasıl yanağına bastırdığını anımsıyorum. Yanağında beyaz bir çizgi oluştu, sonra bu çizgi pembeleşti ve yok oldu. Söylediklerini -özellikle başlarda söylediklerini- anımsamıyorum. Anımsadıklarım yalnızca bölük pörçük görüntüler, renkler.</p>

  <p>Önce İki Yüzyıl Savaşları’ndan bahsettiğini anlamadım. Yeşil çayırların, kara çamurların, mavi karın üzerinde kırmızı, kurumayan kırmızı gölcükler. Güneşle yanan sarı çayırlar, sarı kıllı çıplak adamlar, kıllı köpekler ve yan yana yatan şişmiş leşler, belki insan... Elbette, kent savaştan zaferle çıktığı için bunların tümü duvarların ardında: Petrolden sentezle elde edilmiş olan bugünkü yiyeceğimiz ortaya çıkmıştı çoktan.</p>

  <p>Ve gökyüzünden yere, ormanlara, köylere siyah, ağır bir duman perdesi çökmüştü. İniltiler susturuldu: Yığınla insan duvarlardan içeriye süzüldü, zorla kurtarılmışlardı mutluluğu öğrenmek için eğitilmek üzere.</p>

  <p>“Bunları biliyor muydun?”</p>

  <p>“Hemen hemen.”</p>

  <p>“Ama her nasılsa çok az bir kısmının her şeye rağmen Duvarlar’ın dışında kalıp yaşamlarını sürdürdüğünü bilmiyordun. Çıplak ormana sığındılar. Orada ağaçları, hayvanları, kuşları, renkleri, güneşi öğrendiler. Orada kıllandılar, ama kılların alttaki kırmızı kanı sıcak tuttuğunu öğrendiler. Senin durumun daha kötü. Sen şekillerle yetiştin, şekiller bit gibi her yerinde geziniyor. Sen çırılçıplak soyulup ormana sürülmelisin. Ormana git, soğuktan donmayı, korkudan ve neşeden titremeyi öğren, git ve ateşe dua et. Ve bizi Mephi’ler, biz istiyoruz ki...”</p>

  <p>“Mephi’ler? Dur bir dakika... Nedir bu Mephi?”</p>

  <p>“Mephi? Eski bir isimdir. Mephi... kayanın üstüne resmi çizilmiş olan o genci anımsıyor musun?.. Ama hayır, hayır, en iyisi senin anladığın dilden konuşmak; meseleyi kavrayacaksın o zaman. Bak, dünyada iki güç vardır: Entropi ve enerji. İlki mutlu dengeyi kurar, öteki bozar. Atalarımız, daha doğrusu sizin atalarınız olan Hıristiyanların taptıkları entropiydi. Ama biz anti-Hıristiyanlar...”</p>

  <p>Tam bu anda kapıda tıkırtılar duyuldu ve bana sık sık E-330’dan notlar getiren düz yüzlü, basık alınlı genç odaya daldı. Bize doğru koştu, nefes nefeseydi. Konuşamıyor, ağzından hava pompası gibi ıslıklar çıkarıyordu. Tüm gücüyle koşmuş olmalıydı.</p>

  <p>E-330 ellerini tuttu, “Haydi konuş? Ne oldu?”</p>

  <p>Sonunda, “Onlar... buraya geliyorlar. Koruyucular ve onlarla birlikte... şu iki büklüm... kambur gibi olan sayı...”</p>

  <p>“S?”</p>

  <p>“Evet! Yandaki binadalar. Hemen burada olurlar... çabuk, çabuk!”</p>

  <p>“Saçma! Daha zaman var...” E güldü, gözlerinde kıvılcımlar ve alevlerin oynaşan yalımları vardı.</p>

  <p>Bu, ya gereksiz, pervasız bir cesaret gösterisiydi... ya da benim bilmediğim bir şey vardı.</p>

  <p>“E-330, Velinimet aşkına! Bunu anlamalısın... Neden böyle...”</p>

  <p>“Velinimet aşkına mı?” dedi, o keskin üçgen gülüşüyle.</p>

  <p>“Eh... O zaman benim aşkıma. Yalvarırım!”</p>

  <p>“Anlatacaklarım bitmemişti henüz... Neyse, yarın anlatırım.” Beni neşeyle selamladı, öteki de başını salladı. Ve yalnız kaldım.</p>

  <p>Çabucak masaya oturup notlarımı açtım. Elime bir kalem aldım, beni Tek Devlet’in çıkarı için çalışıyor görmeliydiler. Ama birden saçımın her teli telaşla havaya dikildi: Ya bu notları, hele son yazdıklarımı okurlarsa?... Tek bir sayfayı bile okumaları yeterdi. Masada hareketsiz oturuyor ve duvarların, elimdeki kalemin titrediğini, harflerin dalgalandığını görüyordum.</p>

  <p>Onları saklasam mı? Ama nereye?... Çevremdekı her şey camdan. Yoksa yaksam mı? Ama koridorlardan, salondan görürler. Ayrıca yapamam, bana acı verse de yaşamımın bu değerli ve güzel parçasını yok edemem.</p>

  <p>Uzaktan, koridordan gelen ayak sesleri duyuldu. Sadece bir avuç kâğıdı kapıp içime sokuşturmayı becerebildim. Ayaklarımın altında yer bir gemi güvertesi gibi sallanırken, her atomuyla titreyen sandalyeye perçinlendim.</p>

  <p>Küçük bir topaç gibi büzülmüş beklerken göz ucuyla, odadan odaya girdiklerini, salonun sağ başından başlayarak gittikçe daha yakınıma geldiklerini görüyordum. Bazıları benim gibi uyuşmuş oturuyor, bazılarıysa (şanslı olanlar!) onları karşılamak için ayağa fırlıyor, kapılarını sonuna kadar açıyorlardı. Ben de onlar gibi yapabilseydim!</p>

  <p>“Velinimet, vazgeçilmez insancıllığın ve mükemmelliğin doruğuna ulaşılmasını sağlamıştır, sonuç olarak Tek Devlet’in bünyesinde bir rahatsızlık söz konusu değildir...” Titreyen kalemime yapışıp kafamda birden beliren bu saçmalığı, delicesine bir içgüdüyle yazmaya koyuldum. Ve kapı kolunun tıkırdadığını duydum. Bir hava akımı oldu, altımdaki sandalye dans ediyordu.</p>

  <p>Güçlükle kendimi toparlayıp sayfadan başımı kaldırarak içeri girenlere doğru döndüm (komedi oynamak ne zor... bugün kim bana komediden bahsetmişti?). Başlarında S vardı, bana, sandalyeye, elimin altında titreşen notlara delercesine baktı. Sonra bir an kapının girişinde, o bildik, her günkü yüzlerin arasından biri sıyrıldı, şişkin, pembe-kahverengi solungaçlarıyla... Yarım saat önce bu odada olanlar aklıma geldi ve onun o anda neler yapabileceği... Bütün varlığım, vücudumun müsvetteleri saklayan kısmının içinde zonkluyor, bir nabız gibi atıyordu.</p>

  <p>U arkadan S’ye yaklaştı, yavaşça koluna dokundu ve alçak sesle, “Bu D-503, <i>İntegral</i>’in yapımcısı. Adını duymuş olmalısınız. Hep burada çalışıyor, bu masada... Çok fedakardır!” dedi.</p>

  <p>Ve ben onun hakkında neler düşünmüştüm! Ne olağanüstü, ne harika bir kadın!.. S bana yöneldi, omzumun üzerinden masaya doğru eğildi. Dirseğimle yazıları örtmeye çalıştım, ama sertçe bağırdı: “Orada ne olduğunu derhal bana göstereceksin!”</p>

  <p>Utançtan kıpkırmızı olup, kâğıdı ona uzattım. Okudu. Gözlerinden bir gülümsemenin geçtiğini, sonra yüzünde dolaşıp dudaklarının sağ ucuna yerleştiğini gördüm: “Belirsiz bir şey... Mamafih... devam edin. Sizi daha fazla rahatsız etmeyeceğiz.”</p>

  <p>Pedalla kürek çekiyormuşçasına kapıya doğru yürüdü, her adımıyla biraz daha kendime geldim, ruhum tekrar tüm vücuduma yayılıyordu, artık nefes alabiliyordum...</p>

  <p>Ve son bir şey: Koruyucular çıktıktan sonra U bir süre odamda oyalandı. Sonra kulağıma eğilip fısıltıyla: “Şanslısın ki ben...” dedi.</p>

  <p>Ne demek istedi acaba?-</p>

  <p>Sonra, akşamleyin, üç sayıyı alıp götürdüklerini öğrendim. Hiç kimse bu konuda konuşmuyor, bugünlerde olup bitenler hakkında konuşmadıkları gibi (işte burada, görünmez biçimde aramızda olan Koruyucuların etkisi söz konusu). Sohbetler genellikle, barometrenin hızlı düşüşü ve havanın hızlı değişimleriyle ilgili.</p>
</body>
</html>
