<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />

  <title></title>
  <link href="../Styles/igormrdn.css" rel="stylesheet" type="text/css" />
</head>

<body>
  <h3 class="p9"><span class="t7">KAYIT OTUZ</span></h3>

  <p class="p10"><span class="t5">Son Sayı / Galileo’nun Hatası / Daha İyi Olamaz Mıydı?</span></p>

  <p class="p1"><span class="t6"><b>İ</b></span>şte, dün gece Antik Ev’de E-330’la, alacalı, şatafatlı kırmızıların, yeşillerin, sarıların, beyazların, portakal renklerinin ortasında yaptığım, mantık kaygısı olmayan düşünceler içinde boğulmuş konuşma. Ve bütün sohbet boyunca tepemizde, küçük, kalkık burunlu antik şairin donmuş mermer gülüşü.</p>

  <p>Bu konuşma bana Tek Devlet’in, hatta tüm evrenin kaderini etkileyecekmiş gibi geldiğinden, onu olduğu gibi aktaracağım. Sonra, siz meçhul okuyucularım, benim hakkımda istediğiniz değerlendirmeyi yapabilirsiniz.</p>

  <p>E-330, herhangi bir giriş yapmadan, her şeyi bir çırpıda söyleyiverdi: “Biliyorum, bir sonraki gün <i>İntegral</i>’in ilk uçuş denemesini yapacaksınız. O gün onu ele geçireceğiz.”</p>

  <p>“Ne! Bir sonraki gün mü?”</p>

  <p>“Evet. Otur. Sakin ol. Geçen gece Koruyucular tarafından yakalananlar arasında on iki Mephi vardı. İki üç gün bile geciksek mahvolurlar.”</p>

  <p>Hiçbir şey söylemedim.</p>

  <p>“Denemeyi izlemek için sana elektrikçiler, makineciler, doktorlar ve meteorologlar gönderecekler. Ve tam öğlen vakti -bunu unutma- yemek zili çalıp herkes yemekhaneye gittiğinde biz koridorda kalıp onları kilitleyeceğiz... ve <i>İntegral</i> bizim olacak. Anlıyorsun değil mi? Bu yapılmalı. <i>İntegral</i> bizim olmalı... çünkü işi çabucak, kimsenin canını acıtmadan bitirmemize yardımcı olacak. Onların aeroları... hıh!. bir şahine karşı vızıldayan sivrisinekler olacaklar. Sonra hatta... mümkün olursa... motor egzoslarını aşağıya çevirir ve yalnız bu şekilde...”</p>

  <p>Ayağa fırladım. “Bu olamaz! Akıl almayacak bir şey! Bu planladığının bir devrim olduğunun farkında mısın?”</p>

  <p>“Evet, devrim! Ama neden akıl almaz bir şey olsun?”</p>

  <p>“Akıl almaz bir şey, çünkü devrim olamaz. Çünkü bizim devrimimiz... bunu söyleyen benim, sen değilsin... sonuncuydu. Ve başka hiçbir devrim olamaz. Herkes bilir ki...”</p>

  <p>“Hay allah, sen bir matematikçisin...” kaşları alay edercesine üçgenleşti. “Dahası... bir matematikçi olduğun için bir düşünürsün. Peki, şimdi bana son sayıyı söyle.”</p>

  <p>“Ne demek istiyorsun?.. Anlamıyorum... Hangi son sayı?”</p>

  <p>“Hangisi olacak, en sonuncu, en yüksek, en büyük sayıyı.”</p>

  <p>“Yapma E-330, bu olmayacak bir şey. Sayıların sayısı sonsuz olduğuna göre, hangi son sayıyı istiyorsun?”</p>

  <p>“İyi ya, peki sen hangi devrime son devrim diyorsun? Nihai devrim yoktur. Devrimler sonsuzdur. Son devrim... çocuklar içindir. Çocuklar sonsuzluktan korkarlar, geceleri derin bir uyku çekmeleri gerekir.”</p>

  <p>“Ama ne... ne anlamı var bütün bunların Velinimet aşkına! Herkes mutluyken bunların anlamı ne?”</p>

  <p>“Varsayalım... diyelim ki öyle. Ya sonra?”</p>

  <p>“Komik! Tamamen çocukça bir soru. Çocuklara bir hikâyeyi sonuna kadar anlat, yine de soracaklardır ‘Sonra ne oldu? Ama neden?’ diye.”</p>

  <p>“Evet, çünkü çocuklar en gözüpek filozoflardır. Ve gözüpek filozoflar da kaçınılmaz olarak çocuk kalırlar. Evet, tıpkı çocuklar gibi sürekli soru sorarlar, ‘Ama ne oldu?’ diye.”</p>

  <p>“Sonra diye bir şey yoktur. Nokta. Tüm evrende, her yerde eşit bir akış...”</p>

  <p>“Hah... her yerde eşit! İşte yine entropi... psikolojik entropi. Senin gibi bir matematikçi için... yaşamın sadece ısı farklılıklarında -farklılıklarda!- ısı karşıtlıklarında var olduğu açık, değil mi? Eğer her yerde, evrende, yalnız eşit sıcaklıkta... veya eşit soğuklukta vücutlar olsaydı, dengelerinin bozulması gerekirdi... Böylece bir patlama, bir cehennem olabilirdi. Biz bu dengeyi bozacağız!”</p>

  <p>“Ama E-330, anla... anlamalısın!.. Atalarımız İki Yüzyıl Savaşları’nda bunu yaptılar...”</p>

  <p>“Evet, haklılardı... binlerce kez haklılardı. Yalnız bir hata yaptılar: Sonradan kendilerinin nihai olduğuna inandılar... Oysa böyle bir şey yok... Kesinlikle yok!.. Doğada böyle bir şey yok. Onların hatası Galileo’nun hatasıydı: Dünyanın güneşin etrafında döndüğü konusunda haklıydı; ama bilmediği, tüm güneş sisteminin de başka bir merkez etrafında döndüğüydü... görece değil gerçek yörünge... kesinlikle naif bir daire değil...”</p>

  <p>“Peki siz?”</p>

  <p>“Biz şu anda biliyoruz ki, son sayı yoktur. Bunu unutabiliriz. Yaşlanınca, ki her şey kaçınılmaz olarak yaşlanır, kesinlikle unutacağız. O zaman biz de, sonbaharda ağaçtan düşen yapraklar gibi düşeceğiz, devrileceğiz, bir sonraki gün senin de... Hayır, hayır... Sen değil sevgilim! Çünkü sen bizimlesin... Sen bizimlesin!” Her tarafı ateş içinde tir tir titriyordu... Onu hiç böyle görmemiştim... Beni kucakladı, tüm bedeniyle. Kollarında eridim... Kararlılıkla gözlerime son bir kez bakıp, “Unutma, öğlen,” dedi.</p>

  <p>Ben de, “Tamam, unutmam,” dedim.</p>

  <p>Gitti. Yalnızdım şimdi, şatafatlı maviler, kırmızılar, yeşiller, bronz-sarılar, turuncumsu kırmızılar...</p>

  <p>Evet öğlen... ve birden yüzüme yapışan, silip atamadığım yabancı bir şeyin verdiği anlamsız his. Birden, dün sabah olanlar, U’nun E-330’un yüzüne bağırarak söylediği şeyler aklıma geldi... Niye bunları anımsadım? Ne saçma...</p>

  <p>Kendimi dışarı attım,.. eve gitmek için, olabildiğince çabuk! Arkamda bir yerde, Duvar’ın üstünde, kuşların tiz çığlıkları ve önümde, batan güneşe karşı kızıl kubbeler, alev alev yanan küp binalar, gökte donmuş bir şimşek gibi görünen Akümülatör Kule’nin tepesi. Ve bütün bunlar, bu kusursuz geometrik güzellik benim tarafımdan, kendi ellerimle mahvedilecek! Bir kaçış yolu yok mu, başka bir çıkış?</p>

  <p>Toplantı salonlarından birini geçtim (sayısını unuttum). İçeride dizilmiş sıralar, beyaz cam tabakalarla örtülmüş masalar vardı, üzerlerinde de kan damlaları gibi, batan güneşin ışıkları. Ve bütün bunların içinde bilinmeyen... ve bilinmediği için de insanı korkutan bir şey vardı: Yarın. X’lerin, yani bilinmeyen niceliklerin ve düzensizliklerin arasında yaşıyor olduğunuzu görmek, bir düşünceye göre doğa dışıdır. Farzedin ki gözleriniz bağlanmış, yürümeye zorlanıyorsunuz, yolunuzu el yordamıyla buluyorsunuz, sendelerken biliyorsunuz ki bir yerde ... hemen yakında... bir uçurum var: Bir adım, tek bir adım, sonra sizden geriye, yalnızca yamyassı olmuş, lime lime et parçası kalabilir... Benim şu anki halimle aynı değil mi?.. Ama eğer beklemeden,. kendi inisiyatifimle uçuruma atlasam?.. Bu, her şeyi bir anda çözümleyen tek ve en doğru yol değil mi?</p>
</body>
</html>
