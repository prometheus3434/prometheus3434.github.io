<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />

  <title></title>
  <link href="../Styles/igormrdn.css" rel="stylesheet" type="text/css" />
</head>

<body>
  <h3 class="p9"><span class="t7">KAYIT OTUZ DOKUZ</span></h3>

  <p class="p10"><span class="t5">Son</span></p>

  <p class="p1"><span class="t6"><b>B</b></span>ütün bunlar doymuş bir çözeltiye atılan bir tuz tanesi gibiydi. Kristaller hızla, iğne çam yaprakları gibi dikilerek pıhtılaşmaya, katılaşmaya başladılar. Benim ne yapmam gerektiği çok açıktı: Yarın yapacaktım. Bu kendimi öldürmekle aynı şeydi, ama belki de yeniden dirilmem için tek çareydi. Çünkü yalnızca öldürülen diriltilebilirdi.</p>

  <p>Batıda gökyüzü mavi bir kasılmayla titriyordu. Başım zonkluyor, çatlıyordu. Bu vaziyette, bütün gece, sabaha kadar oturdum. Karanlık yeşile dönerken, damlardaki kuşlar görülebilir olduğunda, sabah 7.00’de uyudum.</p>

  <p>Uyandım. Saat 10.00 olmuştu bile (belli ki bugün sabah zili çalmamıştı). Masanın üstünde dün akşamdan kalma bir bardak su vardı. Hırsla onu içip dışarı fırladım. Olabildiğince çabuk yapmalıydım.</p>

  <p>Gökyüzü boştu, fırtınayla temizlenmiş mavi bir çöl. Gölgelerin açıları sivri, her şey sonbahar mavisine bürünmüş, her şey siluet halinde ve her şey öyle güzel ki, dokunsanız parçalanıp cam tozuna dönüşecek. Beynimde tek bir şey var: Düşünmemelisin, düşünmemek zorundasın. ...Düşünme, yoksa...</p>

  <p>Düşünmedim. Büyük bir olasılıkla onları görmedim, ama zihnime kaydettim. Kaldırımın üstünde: Orada burada dallar, Üzerlerinde amber renkli, yeşil, kırmızı yapraklar. Yukarıda: Çarpışan kuşlar ve aerolar. Orada: Açılan ağaçlar, dalları sallayan eller. Bütün bunlar, bağırıyor, vızıldıyor, gaklıyor, ötüyor olmalıydı.</p>

  <p>Sokaklar veba tarafından süpürülüp temizlenmiş gibi bomboş. Anımsıyorum: Yumuşak, hareketsiz bir şeye ayağım takıldı. Eğildim, bir cesetti. Erkek bir sayı. Sırtüstü uzanmış, bacakları bir kadınınki gibi iki yana açılmıştı. Yüzü... Zenci dudaklarını tanıdım, o anda bile o dudaklardan bir gülüş fışkıracak gibiydi. Gözleri sıkıca kapanmış yüzüme gülümsüyordu. Bir saniye sonra üzerinden atlayıp koşmaya başladım, çünkü daha fazla dayanamayacaktım. Çabucak kendimi toparlamalıydım, yoksa fazla yüklenmiş vagon gibi raydan çıkıp yuvarlanacak, dağılacaktım.</p>

  <p>Şansıma, altın harfli KORUYUCULAR BÜROSU karşımda ve yalnızca yirmi adım uzaktaydı. Kapıda bir an durdum, derin bir nefes aldım ve içeri girdim. İçeride, ellerinde kâğıtlar ve kalın not defterleriyle sayılar uzun bir kuyruk oluşturmuşlardı. Küçük birer adım, birer kaplumbağa adımı atıp dikilmeye devam ediyorlardı. Kuyruk boyunca yürümeye başladım. Başım parçalara ayrılıyor, her parçada çatlaklar oluşuyordu. Sayıların kollarına yapışıp onlara yalvardım. Hasta bir adamın acısının dindirilmesi için insanlardan yardım dilenişi gibi bir tabloydu bu.</p>

  <p>Üniforması üzerine sıkıca oturan, iri göğüsleri dışarı taşan, sağa sola sallanan ve sanki gözlerinin yerini tutan bir kadın sayı bana doğru homurdandı, “Karnı ağrıyor herhalde! Tuvaleti gösterin... Sağdan ikinci kapı!” dedi.</p>

  <p>Hepsi güldü ve bu yüzden içimde gırtlağıma doğru bir şey yükseldi, bir dakika içinde ya çığlık atacaktım, ya da...</p>

  <p>Ansızın biri dirseğimden yakaladı. Arkamı döndüm: Yarı saydam kepçe kulaklar. Bu kez pembe değil, kırmızıydılar. Gırtlak çıkıntısı boğazının içinde bir ileri bir geri gidip geliyordu, sanki ince deriyi yırtacaktı.</p>

  <p>Gözleriyle delercesine bakıp, “Buraya gelmene sebep ne?” diye sordu.</p>

  <p>“Çabuk... Odana gidelim!” Ona yapıştım, “Sana her şeyi şu anda anlatmalıyım! Her şeyi anlatabilmem ne güzel. Korkunç olabilirdi... Evet, bu çok güzel, çok güzel...”</p>

  <p>O da onu tanıyordu, bu benim için her şeyi büsbütün zorlaştırıyordu, ama belki o da öfkeden titreyecek ve benimle beraber onu öldürmek isteyecekti... Dünyadaki bu son dakikalarımda yalnız olmayacaktım...</p>

  <p>Kapı çarpılarak kapandı. Araya takılmış bir parça kâğıt, kapı kapanırken yere düştü ve hava belli bir boşluk oluşturdu, sanki Gaz Odası’nın kapısı kapanmıştı. Eğer bir tek şey... tek bir şey söyleseydi... bir çırpıda her şeyi anlatacaktım. Ama suskundu.</p>

  <p>Kulaklarım uğuldayıncaya kadar kendimi zorlayarak, ona bakmadan konuşmaya başladım: “Bana öyle geliyor ki, ondan hep nefret ettim, ta başından beri. Mücadele ettim... Bununla beraber... Hayır, hayır, bana inanma: Kendimi kurtarabilirdim, ama kurtarmak istemedim. Yok olmak istedim, benim için önemli bir düşünce... aslında yok olmak değil, ama o... hatta tam şu anda bile... ben her şeyi biliyorken bile... Biliyor musun... Biliyor musun, Velinimet beni çağırdı.”</p>

  <p>“Evet biliyorum.”</p>

  <p>“Bana söylediği şeyler... Anla... Sanki biri altından zemini çekiyor ve seninle birlikte masa, kâğıtlar, mürekkep, her şey yuvarlanıyor...”</p>

  <p>“Devam et, devam et. Çabuk ol, dışarıda bekleyenler var daha.”</p>

  <p>Ve bu kayıtlara yazılı her şeyi bir anda ona anlattım. Gerçek beni, kıllı beni, onun ellerim hakkında söylediklerini ve her şeyin başladığı o anı, görevimi yerine getirmekten nasıl kaçındığımı, nasıl sahte hasta belgeleri aldığımı, yer altındaki koridorları ve Duvar’ın arkasında olup bitenleri!..</p>

  <p>Bütün bunlar bölük pörçük, kısa sözler halinde içimden fışkırdı. Kıvrık dudaklar alaycı bir gülümsemeyle bana gerekli olan kelimeleri bulmakta yardımcı oldu. Minnetle onaylayarak her seferinde “Evet, evet,” dedim... (Ama nasıl biliyordu?) Neredeyse benim yerime konuşuyordu. Bir ara ben susmuştum, o konuşuyordu ve ben “Evet, sonra...” ya da “İşte tam böyle oldu... evet, evet,” gibi eklemeler yapıyordum.</p>

  <p>Sonra aniden sırtımın buz kestiğini hissettim ve güç bela, “Ama bu mümkün mü? Bunları hiçbir yerden öğrenemezdin...” dedim.</p>

  <p>Sustu. Alaycı gülümsemesi büsbütün yayılıyordu suratına. “Ama biliyor musun, benden bir iki şey sakladın. Duvar’ın arkasında gördüğün herkesi saydın, ama birini atladın. Hayır mı diyorsun? Ama bir an gördüğün biri... Ben... Evet, evet, ben,” dedi.</p>

  <p>Bir suskunluk. Birden kafamda bir şimşek çaktı. O da onlardan biriydi. Ve ben, tüm acılarımla, buraya taşıdığım her şeyle, kalan son gücümle, sanki büyük bir iş yapıyormuşçasına... Bütün bunlar gülünç, eskilerin İbrahim ve İshak öyküsü gibi. İbrahim soğuk terler dökerek bıçağı oğluna doğru kaldırır... Başının üstünden, yüksekten bir ses duyar: “Kaygılanma! Sana ufak bir şaka yapmıştım...”</p>

  <p>Gözlerimi gittikçe daha da yayılan o alaycı gülüşten ayırmadan ellerimi masanın üzerinden çekip sandalyemi geriye ittirdim ve yavaş yavaş ayağa kalkıp dışarı fırladım, bağırışları, basamakları ve ağızları geçerek.</p>

  <p>Metrodaki umumi tuvaletlerden birine nasıl ulaştım bilmiyorum. Toprağın üstünde her şey yok olmuştu, tarihin en büyük, en akılcı uygarlığı çöküyordu. Ve burada sanki birinin ironisi vardı, her şey tüm güzelliğiyle duruyordu: Parlayan duvarlar, suyun rahatlatıcı sesi, bilinmeyen bir yerden gelen, sindirime güzellik katan kristal berraklığındaki müzik. Tüm bunların mahkûm edildiğini, üzerlerinde otların biteceğini ve geriye sadece mitlerin kalacağını düşünmek...</p>

  <p>Yüksek sesle inlemeye başladım. İşte o anda biri beni rahatlatmak istercesine dizime vurmaya başladı. Solumda oturan komşumdu, aşırı açık alnı bir parabol şeklinde olan ve üstünde sarı satırlar bulunan. Ve bu satırlar benimle ilgiliydi. “Seni anlıyorum. Seni çok iyi anlıyorum,” dedi. “Sakinleşmelisin, kendini yıpratmanın yararı yok. Bütün bunlar düzelecek... kaçınılmaz olarak. Şu anda herkes için en önemli şey benim keşfimi öğrenmek. Söylediğim ilk insan sensin: ...Sonsuzluk yok!.. Biliyor musun?”</p>

  <p>Ona sert bir bakış attım.</p>

  <p>“Evet, evet, sana söylüyorum... sonsuzluk yok! Eğer evren sonsuz olsaydı ortalama yoğunluğunun sıfıra eşit olması gerekirdi. Ama öyle değil... Biz bunu biliyoruz... Evren sonludur. Küre biçimindedir. Yarıçapının karesi, y’nin kare kökü, eşittir ortalama yoğunluğunun... Kısacası yapmam gereken tek şey şu: Önce katsayıyı hesaplamalıyım, sonra... Anlıyor musun, her şey sonlu, her şey basit, her şey hesaplanabilir... Yetkin filozoflar gibi zafer bizim olacak... anlıyor musun? Fakat sevgili beyefendi, sen gürültü yaparak beni çalışmamdan alıkoyuyorsun...”</p>

  <p>Beni hangisi daha çok sarstı bilmiyorum, buluşu mu, yoksa bu kıyamet saatinde hâlâ çalışıyor olması mı? Elinde bir not defteri ve bir logaritma cetveli vardı. Ve o anda anladım ki, ben yok olsam da bu kayıtları size bitmiş biçimde ulaştırmak görevimdi.</p>

  <p>Ondan birkaç yaprak kâğıt istedim ve bu son satırları yazdım...</p>

  <p>Bu kayıtlara eskilerin ölülerinin başına koydukları haç gibi bir son işareti koyacaktım, ama kalemim titreyip parmaklarımın arasından düştü.</p>

  <p>“Dinle beni!” diye komşuma seslendim. “Sana söylüyorum, dinlemelisin. Bana yanıt ver. Senin sonlu evrenin nerede bitiyor?”</p>

  <p>Yanıt vermesine fırsat kalmadı. Basamaklarda ayak sesleri...</p>
</body>
</html>
