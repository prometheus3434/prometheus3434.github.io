<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />

  <title></title>
  <link href="../Styles/igormrdn.css" rel="stylesheet" type="text/css" />
</head>

<body>
  <h3 class="p9"><span class="t7">KAYIT ALTI</span></h3>

  <p class="p10"><span class="t5">Bir Kaza / Allahın Belası “Açıktır” / Yirmi Dört Saat</span></p>

  <p class="p1"><span class="t6"><b>T</b></span>ekrarlıyorum: Hiçbir şeyi gizlemeden yazmayı kendime görev edindim. Bu nedenle, üzülerek de olsa, bizim toplumumuzda bile kemikleşme sürecinin henüz tamamlanmadığını, yaşamın henüz tam olarak kristalize olmadığını söylemek zorundayım. İdeale ulaşmak için önümüzde daha yol vardır. İdeal artık hiçbir sorunun kalmadığı durumdur. Ama şimdi... durun isterseniz bir örnek vereyim; <i>Tek Devlet Gazetesi</i>, yarından sonra Küp Meydanı’nda bir adalet töreni yapılacağını duyuruyor. Bu, bazı sayıların Tek Devlet’in işleyişini bir kez daha bozduğu anlamına gelir; gene umulmadık, hesaplanmadık bir şey olmuş olmalı.</p>

  <p>Üstelik benim başıma da umulmadık bir şey geldi. Gerçekten, böyle olaylar zaten hep Kişisel Saat’lerde olur. Ama, aynı şekilde...</p>

  <p>Aşağı yukarı saat on altıya doğru (daha kesin olmak gerekirse on altıya on kala) evdeydim. Birden telefon çaldı.</p>

  <p>Bir kadın sesi: “D-503?”</p>

  <p>“Evet.”</p>

  <p>“Yalnız mısın?”</p>

  <p>“Evet.”</p>

  <p>“Ben, E-330. Şu anda seni almaya geliyorum. Antik Ev’e gideceğiz. Tamam mı?”</p>

  <p>E-330... Bu dişi E beni rahatsız ediyor, itiyor... hatta korkutuyor. Belki tam da bu nedenle ona “Peki” dedim.</p>

  <p>Beş dakika sonra aerodaydık<a href="../Text/DiPNOTLAR.xhtml#a5" id="k5"><sup>[5]</sup></a>. Mayıs havasında gökyüzü mavi bir çini gibi parlak. Kendi aerosuna sinmiş olan neşeli güneş söyleniyor; ne geride kalıyor ne de önümüze geçiyor. Ve tepemizde bizi izleyen, yan saydam, beyaz bir bulut; yanakları antik bir aşk tanrısı gibi şişkin ve nedense rahatsız edici. Ön pencere açık. Rüzgar dudaklarımızı kurutuyor. Dudaklarınızı sürekli ıslatmak zorunda kalıyorsunuz. Bu nedenle, istemeden de olsa aklınız sürekli dudaklarınızda kalıyor.</p>

  <p>Uzakta, Duvar’ın gerisinde belli belirsiz yeşil noktalar... Ve hızlı bir dalış... dik bir dağdan iniyormuşçasına, aşağıya, daha aşağıya, daha aşağıya, ve Antik Ev’deyiz.</p>

  <p>Bu garip, kırılgan, eski yapının çevresi camlarla kaplanmış. Bugüne kadar ayakta kalmasını da buna borçlu, yoksa çoktan yok olurdu. Cam kapıda çok yaşlı, özellikle dudakları kırışıklıklar içinde bir kadın duruyor. Kırışıklıklardan çökmüş dudakları sanki genişleyip büyüyormuşçasına hareket etti. Hâlâ konuşabiliyor olması inanılmaz. Ve nihayet konuştu:</p>

  <p>“Evet sevgililerim, demek benim küçük evimi görmeye geldiniz?” ...Ve dudaklarındaki kırışıklık yayıldı (yüze neşeli bir ifade vermek için ışın huzmeleri gibi düzenlenmiş olmalılar).</p>

  <p>“Evet, büyükanne, onu yeniden görmek istedim” dedi E-330.</p>

  <p>“Ne güzel, güneşli bir gün değil mi? Evet, evet. Sizi gidi kaçaklar. Biliyorum, biliyorum! Siz içeri girin, ben burada güneşte oturacağım...”</p>

  <p>Hımmm. Yanımdaki buraya sık sık geliyor olmalı... Bir şeyleri sarsmak, rahatsız etmek için çok güçlü bir istek duydum. Ama beni engelleyen bir şey vardı. Belki de aynı inatçı düş: Pürüzsüz mavi gök üzerindeki bulut.</p>

  <p>Karanlık merdivenlerden çıkarken, E-330 “Bu yaşlı kadını seviyorum,” dedi.</p>

  <p>“Neden?”</p>

  <p>“Bilmiyorum. Belki ağzı yüzünden. Belki de nedensiz.”</p>

  <p>Omuz silktim.</p>

  <p>O, hafifçe gülümseyerek devam etti, belki de gülüş bile değildi bu, “yanlış yaptığımı hissediyorum. Çünkü, nedensiz sevgi olmamalı. Bütün sevgiler bir ‘çünkü’ye dayanmalı. Temel olgu...”</p>

  <p>“Açıktır ki...” diye başladım, ama hemen kendimi tuttum ve E-330’a gizli bir bakış attım... Dikkat etti mi acaba? Aşağıda bir yere bakıyordu; göz kapakları inikti... körler gibi. Bana bir şeyi anımsattı: Gece saat on buçuk sularında bulvarda yürürseniz ışıklı saydam odaların arasında karanlık olanları da görürsünüz, perdeleri çekilmiş. Ve bu perdeler arkasında... Orda, onun perdeleri arkasında ne oluyordu acaba? Beni bugün niçin çağırdı, bütün bunların nedeni ne?</p>

  <p>Saydam olmayan, gıcırdayan, ağır bir kapıyı açtım... ve kendimizi kasvetli, dağınık bir yerde bulduk (Buna apartman dairesi diyorlardı). Aynı garip, soylu müzik aleti, renk ve biçim düzensizliği; geçen gün dinlediğimiz, vahşi, düzensiz, çılgın müzik gibi. Yukarıda beyaz düz bir alan, karanlık mavi duvarlar, antik kitapların kırmızı, yeşil ve turuncu ciltleri, sarı bronz şamdanlar, bir Buda heykeli. Sara nöbetine tutulmuş karmaşık çizgiler gibi yerleştirilmiş, matematiksel bir düzene sokulması mümkün olmayan mobilyalar.</p>

  <p>Bu karmaşaya çok zor dayandım. Ama arkadaşım belli ki çok güçlü bir organizmaya sahip.</p>

  <p>“Bu benim en sevdiğim...” dedi ve birden sanki kendini tuttu. Isırır gibi bir gülümseme, beyaz, keskin dişler. “Demek istiyorum ki, kesin olmak gerekirse onların apartmanlarının en abesi.”</p>

  <p>Yanlışını düzelttim. “Daha doğrusu en abesi devletleri. Sürekli olarak birbirleriyle savaşan, binlerce mikroskopik devlet, acımasız olduğu kadar...”</p>

  <p>Büyük bir ciddiyetle “Evet, bu doğru...” dedi.</p>

  <p>Küçük bir çocuk yatağı olan odaya geçtik (o zamanlar özel mülkiyet kavramı çocukları da kapsıyormuş). Sonra bir sürü oda, parlak aynalar, koyu renkli dolaplar, dayanılamayacak kadar zevksiz salonlar, büyük bir şömine, geniş maun bir yatak. Bizim çağdaş güzel saydam, sonsuz-camımız yerine, ufacık kare pencerelerde kırılabilir camlar.</p>

  <p>“Burada, kim bilir kaç tane yangınlı, acılı, nedensiz sevgi yaşandığını düşünsene (gene gözlerini indirdi)... İnsan enerjisi nasıl da boşa harcanıyormuş, kayıtsızca, aptalca. Öyle değil mi?”</p>

  <p>Bunları ben de düşünmüştüm, düşüncelerimi tekrarlıyordu. Ama, gülümsemesinde rahatsız edici, sürekli bir X vardı. Gözlerindeki gölgelerin ardında, ne olduğunu bilmediğim bir şeyler dönüyordu. Bu, sabrımın taşmasına neden oldu. Tartışmak, ona bağırmak (evet bağırmak) istedim. Onunla uyuşmaya mecburdum, uyuşmamak mümkün değildi.</p>

  <p>Sonunda bir aynanın önünde durdu. O anda gördüğüm tek şey gözleriydi. Kafama bir düşünce saplandı: İnsan neden bu abes apartmanlar kadar saçma yaratılmıştı: İnsan kafaları saydam değil. Üzerinde yalnızca iki ufak pencere, gözleri var. Düşündüklerimi sezmiş gibi döndü, “İşte gözlerim,” der gibiydi (tabii ki, sessizce).</p>

  <p>Gözlerimin önünde iki ürkütücü pencere vardı... ve içinde yabancı, gizemli bir yaşamın sürdüğü iki delik. Ama gördüğüm yalnızca bir şömine, içinde yanan ateşin alevi. Ve bir şeylere benzeyen bazı şekiller...</p>

  <p>Bu elbette ki doğaldı: Onun gözlerinde kendimi gördüm. Ama hissettiklerim doğal ve tanıdık değildi (çevrenin bunaltıcı etkisinden olsa gerek). Çok korktum. Kendimi hapsedilmiş, bu ilkel kafeste tuzağa düşürülmüş, antik yaşamın vahşi kasırgasına yakalanmış gibi hissettim...</p>

  <p>“Bak ne diyeceğim. Birkaç dakika yandaki odada bekle” dedi, E-330. Sesi içeriden, şöminenin alev alev yandığı, karanlık pencerelerden geliyordu.</p>

  <p>Dışarıya çıktım ve oturdum. Rafın üstünden küçük kalkık burunlu, asimetrik bir görünüme sahip antik bir şair (sanıyorum Puşkin) hafifçe bana gülümsedi. Niye orada oturup o gülümsemeye katlandım, bütün bunlar niçin... niçin oradaydım ve bu aptalca duygular nereden gelmişti? Bu rahatsız edici, itici kadın ve onun devam eden garip oyunu...</p>

  <p>Duvarın arkasında bir dolap kapısı kapandı. İpek hışırtısı. İçeri girmemek için kendimi zor tuttum. Ve... tam hatırlamıyorum, ama ona, onun yararına, kötü şeyler söylemeyi istemiş olmalıyım. Ama, odaya girmişti bile. Eski, kısa, parlak, sarı elbise, siyah şapka ve siyah çoraplar giymişti. Elbise ince bir ipektendi. Çoraplarının dizlerinin çok üstünde olduğunu görebiliyordum. Derin boyun çizgisi ve gölgeler...</p>

  <p>“Belli ki orijinal olmaya çalışıyorsun, ama...”</p>

  <p>“Evet, kesinlikle” diye sözümü kesti. “Orijinal olmak diğerlerinden farklı olmak, dolayısıyla da eşitliği bozmaktır. Eskilerin küçümsediği sıradan olmak, bugün bizim görevimiz. Çünkü...”</p>

  <p>“Evet, evet, evet... kesinlikle!” Kendimi tutamadım. “Sen böyle davranmamalısın... davranmamalısın...”</p>

  <p>Kalkık burunlu şairin büstünün önüne gitti ve göz kapaklarını alevli gözlerinin üstüne indirerek çok mantıklı bir şey söyledi (bu sefer bana gerçekten içten göründü, belki de beni yumuşatmak içindi): “Bir zamanlar insanların böyle kişiliklere hoşgörü göstermiş olmasını şaşırtıcı bulmuyor musun? Üstelik yalnızca hoşgörü göstermekle kalmayıp onlara tapmışlar da! Tam bir köle ruhu! Öyle düşünmüyor musun?”</p>

  <p>“Açıktır ki... Demek istediğim...” (Şu Allahın belası açıktır gene.)</p>

  <p>“Ah, evet anlıyorum. Ama, gerçekte, bu şairler kendi yöneticilerinden daha güçlüymüşler. Acaba niye dışlanmamışlar ya da yok edilmemişler? Bizim aramızda...”</p>

  <p>“Evet, bizim aramızda...” diye yanıtlıyordum ki, birden gülmeye başladı. Gülüşünü orada kendi gözlerimle gördüm. Gülerken gerilen ağzı kırbacın sert kıvrımları kadar güçlüydü. Hatırlıyorum, baştan aşağı titredim. O anda ellerini tutmak ve... Ne olduğunu şimdi tam olarak hatırlamadığım şeyler, herhangi bir şey yapmak istedim. Mekanik bir biçimde altın saatimi açtım, baktım: On yediye on vardı.</p>

  <p>Olabildiğince kibarca, “Gitme zamanı gelmedi mi?” diye sordum.</p>

  <p>“Peki, burada benimle kalmanı istesem?”</p>

  <p>“Sen... sen ne söylediğinin farkında mısın? On dakika içinde salonda olmalıyım.”</p>

  <p>“...Ve bütün sayılar programlanmış fen ve sanat kurslarına katılmalılar...” dedi, sesimi taklit ederek. Sonra göz kapaklarını kaldırdı: Karanlık pencerelerde şömine alev alev yanıyordu. “Tıp Merkezi’nde bildiğim bir doktor var, benimle kayıtlı. Eğer rica edersem, sana hasta olduğuna dair bir kâğıt verir. Nasıl?”</p>

  <p>Şimdi anladım. Sonunda, tüm oyunun nereye varacağını anladım.</p>

  <p>“Evet, gerçek bu! Biliyor musun her dürüst sayı gibi gidip seni Koruyucular Bürosu’na...”</p>

  <p>“Öyle mi?”, keskin ısıran bir gülümseyiş, “Büro’ya gidip gitmeyeceğini çok merak ediyorum.”</p>

  <p>Elimi kapının koluna koydum, “Kalıyor musun?” Kol pirinçtendi ve sesimi duydum, o da pirinç gibi soğuktu.</p>

  <p>“Bir dakika. Telefon edebilir miyim?” Telefona doğru gitti, bir sayıyı aradı (öyle üzüldüm ki bu konuda not almayı unuttum, ama bir erkekti). “Seni Antik Ev’de bekleyeceğim. Evet, evet yalnız...”</p>

  <p>Soğuk pirinç kolu indirdim, “Aeroyu almama izin verir misin?”</p>

  <p>“Evet tabii, tabii ki...”</p>

  <p>Dışarıda, girişte yaşlı kadın, güneşin altında, tıpkı bir ot gibi uyuyordu. Yumuk ağzı şaşırtıcı bir biçimde açıldı: “Ve sizin... orada tek başına mı kaldı?”</p>

  <p>“Tek başına.”</p>

  <p>Yaşlı kadının ağzı tekrar yumuldu. Kafasını salladı. Onun zayıflayan beyni bile kadının ilişkilerinin saçmalığını ve tehlikesini kavrıyordu.</p>

  <p>Tam on yedide derse yetiştim. Yaşlı kadına doğru söylemediğimi, ancak o zaman kavradım: E-330 şu anda tek başına değildi. Bu beni rahatsız etti... dersi dinlememi engelledi. Evet, orada tek başına değildi. Bütün sıkıntım buydu.</p>

  <p>Yirmi bir otuzda serbest saatim vardı ve Koruyucular Bürosu’na gidip rapor edebilirdim. Ama bu aptalca olaydan sonra nedense kendimi çok yorgun hissettim. Ayrıca rapor etmenin yasal sınırı iki gündü ve daha yirmi dört saatim vardı.</p>
</body>
</html>
