<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />

  <title></title>
  <link href="../Styles/igormrdn.css" rel="stylesheet" type="text/css" />
</head>

<body>
  <h3 class="p9"><span class="t7">KAYIT SEKİZ</span></h3>

  <p class="p10"><span class="t5">İrrasyonel Kök / Üçgen / R-13</span></p>

  <p class="p1"><span class="t6"><b>Ç</b></span>ok zaman önceydi. √-l’le ilk kez okul yıllarında karşılaşmıştım. Üzerinden bunca zaman geçmesine karşın her şey belleğimde çok canlı; iyi ışıklandırılmış küresel bir salon, yüzlerce çocuğun yuvarlak kafaları... ve Plappa, bizim matematik öğretmenimiz. Plappa, bizim ona taktığımız isimdi: Çok eskiydi, dökülüyordu ve monitörün fişi prize takıldığında hoparlörden her zaman ilk önce “Plapla-pla-tsh-sh” diye ses gelir, sonra derse devam ederdi. Bir gün Plappa bize irrasyonel sayıları anlattı... Masanın üstünü yumruklayıp çığlıklar atmaya başladığımızı hatırlıyorum. “√-1’i istemiyorum, √-1’i benden uzak tut!” Bu irrasyonel sayı içimde, yabancı, ürkütücü bir yaratık gibi büyümüştü. Beni yiyip bitiriyordu; üstesinden gelebilmek, kavrayabilmek mümkün değildi, çünkü akıl dışıydı.</p>

  <p>Ve işte gene √-1. Kayıtlarıma şöyle bir göz attım, kendimce kurnazlık ediyordum, kendimi kandırıyordum, √-1’i görmemek için kaçıyordum. Hasta olduğum doğru değil; Koruyucular’a gidebilirdim. Bir hafta önce, eminim hiç duraksamadan giderdim. Ama şimdi? Niye?</p>

  <p>Örneğin bugün. Bugün, tam on altıyı on geçe göz kamaştıran camın önünde durdum. Tepemdeki altın güneş Büro’nun tabelasını parıldatıyordu. Camdan içeri bakınca, mavi üniformalardan oluşan uzun bir kuyruk gördüm. Antik kilisedeki ikonlar gibi yanan yüzler: Sevgili Tek Devlet’lerine, arkadaşlarına ve kendilerine olan görevlerini yerine getirmek için gelmişlerdi. Ve ben onlarla olmak, onlara katılmak isterdim. Ama olamadı, onlara katılamadım. Ayaklarım cam kaldırıma saplanmış gibiydi, orada hareketsiz öylece kalakaldım.</p>

  <p>“Ah, matematikçimiz, hayal mi kuruyor?”</p>

  <p>İrkildim. Siyah gözler, kahkahadan ıslanmış kalın, zenci dudaklar. Şair R-13, eski arkadaşım ve beraberinde tatlı, pembe O. Öfkeyle döndüm (gelmeselerdi, sanıyorum sonuçta √-1’i içimden atıp Büro’ya girecektim).</p>

  <p>“Hayal kurmuyorum, hayranlık duyuyorum,” diye iğneleyerek yanıtladım.</p>

  <p>“Kesinlikle, kesinlikle. Haklısın, benim sevgili arkadaşım, sen matematikçi değil şair olmalıymışsın. Evet gerçekten, neden biz şairler sınıfına geçmiyorsun? İstersen hemen ayarlayabilirim, ne dersin?”</p>

  <p>R-13 çok hızlı konuşur. Sözcükleri kalın dudaklarından sel gibi dökülür. Her “ş” bir çeşmedir; “şairler”... çeşme.</p>

  <p>“Bilgiye hizmet ettim ve etmeye de devam edeceğim,” dedim, kaşlarımı çatarak. Şakayı ne severim ne de anlarım.... R-13’ünse şaka yapmak gibi kötü bir huyu vardır.</p>

  <p>“Ah, bilgi! Senin bu bilgin yalnızca korkaklık. Tartışmanın ne yararı var... bu bir gerçek. Sen sonsuzluğu duvarın arkasına kapamaya çalışıyorsun... ve duvardan dışarı bakmaya korkuyorsun. Evet! Bir dene ve bak, gözlerini kapayacaksın... evet!”</p>

  <p>“Duvarlar tüm insanlığın dayanağıdır...” diye başladım. R, bir kahkaha patlattı, O ise neşeyle güldü. Vazgeçtim... ve gülmelerine izin verdim; benim için fark etmezdi. Kafamı yoracak bir yığın işim vardı. Şu Allahın belası √-1’i yok edebilmek için bir şeyler yapmalıydım.</p>

  <p>“Niçin benim odama gelmiyorsunuz,” dedim. “Biraz matematik problemi çözerdik.” Geçen günkü sakin akşamı düşündüm, belki gene o günkü gibi olurdu.</p>

  <p>O, önce R-13’e, sonra da bana temiz yuvarlak gözleriyle baktı. Yanakları hafifçe kuponlarımızın rengi gibi kızardı.</p>

  <p>“Ama bugün ben... Ben onunla kayıtlıyım,” diyerek R’yi gösterdi, “ve akşam da o meşgul... Böylece...”</p>

  <p>R’nin ıslak, parlak dudakları neşeyle mırıldandı. “Bizim için yarım saat yeterli. Değil mi, O? Senin problemleri boşver, gelin benim odama gidelim.”</p>

  <p>Kendimle yalnız kalmaktan, daha doğrusu bir şanssızlık eseri benim sayım D-503’ü almış olan, bu yabancıyla kalmaktan korkuyordum. Ve onlarla R’nin odasına gittim. R-13, ters yüz edilmiş şakacı bir mantığa sahip, kesin ve ritmik değil. Ama, gene de biz arkadaşız. Üç yıl önce bu çekici, neşeli O’yu seçtik. Bu bizi okul yıllarımızdan daha fazla birbirimize bağlıyor.</p>

  <p>R’nin odasındayız. Aynı benim odam gibi: Zaman Tablosu, cam sandalyeler, masa, dolap, yatak. Ama R odaya girer girmez, sandalyeleri çekti, diğerlerini yerinden oynattı... Ve böylece tüm düzlemler yer değiştirdi, her şeyin kurulmuş oranları bozuldu, her şey Eukleides geometrisinin dışında kaldı. R, her zaman aynı. Taylor’da ve matematikte her zaman sınıfın en kötü öğrencisiydi.</p>

  <p>Yaşlı Plappa’yı andık (onu çok severdik), öğretmenimizin cam bacaklarına küçük teşekkür kâğıtları yapıştırırdık. Sonra, hukuk öğretmenimizden<a href="../Text/DiPNOTLAR.xhtml#a6" id="k6"><sup>[6]</sup></a> söz ettik. Bu öğretmenimizin olağanüstü güçlü sesi vardı. Konuştuğunda sanki hoparlörden sert rüzgarlar eser ve ardından biz çocuklar, metinleri kulakları sağır edercesine bağıra çağıra okurduk. Bir keresinde R-13, onun hoparlörüne çiğnenmiş kâğıt tıkamıştı ve her okuyuşta kâğıtlar fırlamıştı. Tabii ki R, cezalandırıldı, yaptığı şey kötüydü. Ama bugün bu olaya üçümüz de kahkahalarla güldük. İtiraf etmeliyim ki, ben de güldüm.</p>

  <p>“Ya antik dönemlerdeki öğretmenler gibi canlı olsaydı, hı? Bu...” Sözcükler kalın dudaklarından bir çeşmeden dökülürcesine çıkıyorlardı.</p>

  <p>Gün ışığı... tavandan, duvarlardan, yukarıdan, yanlardan, aşağıdan yansıyordu. O, R’nin kucağındaydı. Mavi gözlerinden minicik gün ışığı damlaları parlıyordu. Rahatladım ve kendimi iyi hissettim...√-1 yok oldu, artık kafamı karıştırmadı.</p>

  <p>“Senin <i>İntegral</i> nasıl? Yakın zamanda öteki gezegenlerin halklarını eğitmeye başlayabilecek misiniz? Elini çabuk tutsan iyi edersin, yoksa biz şairler o kadar çok malzeme hazırlayacağız ki, <i>İntegral</i> onları taşımakta güçlük çekecek. Her gün sekizden on bire kadar...” R kafasını salladı ve kaşıdı... Arkadan bakıldığında kafası küçük kare bir valiz gibi (“Arabada” adlı antik tabloyu anımsadım).</p>

  <p>“<i>İntegral</i> için sen de mi yazıyorsun?”, ilgimi çekmişti, “Örneğin bugün ne yazdın?”</p>

  <p>“Bugün, hiçbir şey. Başka bir şeyle meşguldüm,” b’leri bana doğru fışkırdı.</p>

  <p>“Nasıl şeylerle?”</p>

  <p>R yüzünü ekşitti. “Sorular, sorular! Eğer öğrenmek istiyorsan, bir ölüm kararı. Bir kararı şiirle anlattım. Budala şairlerimizden biri daha... İki yıl boyunca yanı başımda oturdu, her şey iyi gibiydi. Sonra birden, ‘Ben bir dâhiyim, yasaların da üstünde bir dahi’ demeye başladı. Ve işte öylesine çalakalem bir yazı... Öff, üzerinde konuşmamak daha iyi.” Pişmanlıkla iç geçirdi. Kalın dudakları gevşeyip sarktı, gözlerindeki ışıltı kayboldu. R-13 oturduğu yerden hızla ayağa kalktı, döndü ve duvardan dışarıya bakmaya başladı. Sıkıca kapatılmış kilitli valizine bakıp, o küçük kutunun içinde ne sakladığını düşünmeye başladım.</p>

  <p>Bir şaşkınlık anı ve asimetrik sessizlik. Sorunun ne olduğunu anlamadım, ama bir şeylerin kötü gittiği açıktı.</p>

  <p>“Şanslısınız, eski çağların Shakespeare’leri, Dostoyevski’leri yok artık,” dedim kasten yüksek sesle.</p>

  <p>R, yüzünü bana çevirdi. Sözcükler hâlâ ağzından hızla dökülüyordu, ama gözlerindeki neşeli pırıltı yok olmuştu!</p>

  <p>“Evet, sevgili matematikçimiz. Şanslısınız, şanslısınız! Biz en mutlu matematiksel ortalamayız... Siz matematikçilerin söylediği gibi sıfırdan sonsuza, bir budaladan Shakespeare’e....”</p>

  <p>Bu sözler bana, neden bilmem E-330’u, onun ses tonunu hatırlattı. E-330’dan R’ye uzanan bir çizgi var gibiydi (nasıl bir çizgi bu?). √-1 gene kafamı karıştırmaya başladı. Saatime baktım, on altı yirmi beşti. Pembe kuponlarını kullanmaları için kırk beş dakikaları kalmıştı.</p>

  <p>“Evet, gitmeliyim...” O’yu öptüm, R’nin elini sıktım ve asansöre doğru ilerledim.</p>

  <p>Caddeyi geçince dönüp baktım: Yüksek dağ kitlesi benzeri cam binanın kimi gri-mavi perdeleri indirilmiş hücreleri: Taylorize edilmiş ritmik mutluluk hücreleri. Gözlerim R-13’ün yedinci kattaki hücresine takıldı. Perdelerini indirmişti bile.</p>

  <p>Sevgili O... Sevgili R... Onda da (bu ‘da’nın nedenini bilmiyorum, bırakalım sözler ağızdan dilediği gibi çıksın) artık tam olarak anlaşılmayan bir şey var. Ama gene de, O, R ve ben bir üçgeniz. İkizkenar değil belki, ama gene de bir üçgen. Atalarımızın dilinde söylemek gerekirse (siz sevgili okuyucularım, belki de bu dili daha iyi anlıyorsunuzdur) biz bir aileyiz. Ve kısa bir süre için de olsa, bu basit, güçlü üçgene kapanmak rahatlatıcı, dinlendirici.</p>
</body>
</html>
