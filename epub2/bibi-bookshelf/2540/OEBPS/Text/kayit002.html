<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />

  <title></title>
  <link href="../Styles/igormrdn.css" rel="stylesheet" type="text/css" />
</head>

<body>
  <h3 class="p9"><span class="t7">KAYIT İKİ</span></h3>

  <p class="p10"><span class="t5">Bale / Karenin Armonisi / X</span></p>

  <p class="p1"><span class="t6"><b>B</b></span>ahar. Rüzgâr, Yeşil Duvar’ın ötesinden görünmeyen yabanıl ovalardan, kimi çiçeklerin tatlı sarı tozlarını getiriyor. Dilinizi dudaklarınızın üzerinde her gezdirişinizde bu çiçek tozları dudaklarınızı kurutuyor. Her koşulda gördüğünüz tüm kadınların dudakları tatlı (erkeklerinkiler de tabii). Bu, mantıksal düşünce akışını biraz karıştırıyor.</p>

  <p>Ama, bu nasıl gökyüzü! Mavi, tek bir bulut tarafından bile lekelenmemiş. (Eski insanların ne kadar da ilkel beğenileri varmış, şairleri o saçma, eğri büğrü biçimli, aptalca hareket eden bulut kümelerinden esinlendiklerine göre.) Ben sadece bunun gibi, steril ve masum olan gökyüzünü severim ve hepimizin sevdiğini söylesem de yalan olmaz. Böyle günlerde tüm evren, Yeşil Duvar’ımız ve diğer tüm yapılarımızla aynı durgun, sonsuz camdan yoğrulmuştur. Ve böyle günlerde insan, nesnelerin mavi derinliklerini, o ana dek bilinmeyen ve şaşkınlık veren denklemlerini görür, en tanıdık, gündelik şeylerde bile.</p>

  <p>Örneğin, bu sabah gördüklerim. <i>İntegral</i>’in yapılmakta olduğu tersanedeydim; birden, torna tezgâhlarını, dünyadan habersiz, kapalı gözlerle dönen regülatör küreleri, sağa sola sallanırken parıldayan manivelaları, işitilmeyen müziğin ritmiyle aşağı yukarı inip çıkarak dans eden presleri ve omuzlarını gururla sallayan terazileri gördüm. Ve birdenbire, solgun gün ışığı altında sergilenen bu muhteşem mekanik balenin tüm güzelliğinin farkına vardım.</p>

  <p>Sonra kendi kendime sordum: Neden güzel bu? Dansı güzel kılan ne? Yanıt: Çünkü bu <i>özgür olmayan</i> bir hareket, çünkü dansın tüm anlamı mutlak ve estetik boyun eğişte, ideal özgürlüksüzlükte yatıyor. Eğer atalarımızın yaşamlarının en yüce anlarında dans ettikleri doğruysa, insanda çok eski zamanlardan beri organik olarak yaşayan özgürlüksüzlük içgüdüsü, katılım yoluyla kuşaktan kuşağa geçmiş olmalı - bizlerse, bugün yalnızca bilinçli...</p>

  <p>Ara vermek zorundayım - iç iletişim panosu sinyal verdi. Baktım: Tabii, O-90. Her günkü yürüyüşümüz için yarım dakika içinde burada olacak.</p>

  <p class="p12">Sevgili O! Onu hep kendi adının çağrıştırdığı gibi görmüşümdür. Analık Standartı’ndan 10 cm daha kısa olan bedeni sanki yuvarlak O’larla kaplıdır. Ve ağzı, o pembe O, her söylediğim sözcüğü kapmak için açık durur. Bileğinde ise bir bebeğinki gibi dolgun bir boğum.</p>

  <p>İçeri girdiğinde, mantık çarkı beynimin içinde hâlâ uğulduyordu; uyuşukluk içinde, biraz önce oluşturduğum, dansa, makinelere, hepimize ilişkin formülü anlatmaya koyuldum.</p>

  <p>“Harika değil mi?” diye sordum.</p>

  <p>“Evet, harika.” O-90 neşeyle güldü. “Bahar.”</p>

  <p>Düşünebiliyor musunuz? Beni dinlemiyor bile, bahardan söz ediyor! Kadınlar... Sustum.</p>

  <p>Aşağıya indik. Bulvar doluydu - böyle havalarda, öğleden sonra kişisel saatler fazladan yürüyüşler için kullanılır. Müzik Üretimevi her zamanki gibi, tüm borazanlarıyla “Tek Devlet Marşı”nı çalıyordu. Sayılar -yüzlerce, binlercesi- düzenli dörtlü sıralar halinde, solgun mavi üniformaların içinde, müziğin ritmine uygun adımlarla kendilerinden geçerek yürüyorlardı. Göğüslerindeki altın künyelerin üzerinde, Tek Devlet’in her kadın ve erkek için verdiği rakamlar parlıyordu. Ve ben -dördümüz- bu güçlü insan seli içindeki sayısız dalgalardan biriydim. Solumda O-90 (eğer bu satırlar, binlerce yıl önce kıllı atalarımız tarafından yazılacak olsaydı, ondan büyük bir olasılıkla “benimki” diye söz edilecekti), sağımda ise tanımadığım iki sayı: bir kadın ve bir erkek.</p>

  <p>Kutsal mavi gökyüzü, güneşin altında göz alan altın künyeler, düşüncenin çılgınlığıyla gölgelenmemiş yüzler... pırıltılar, anlıyorsunuz değil mi? Her şey parlak, güleryüzlü, tek bir maddeden yapılma. Ve madeni ritimler! “Ta-ta-ta-tam! Ta-ta-ta-tam!” Her adım güneşte parlayan pirinç merdivenler gibi, sizi yukarıya, daha yukarıya, baş döndürücü bir mavinin içine çekiyordu... Ve gene, bu sabah tersanede olduğu gibi, her şeyi sanki ilk kez görüyordum: düzgün, değişmez sokaklar, saydam evlerin kutsal paralel yüzleri, bir kare oluşturan gri-mavi sıraların armonisi, kaldırımların parıldayan camları... Birden, kadim Tanrı’yı ve kadim yaşamı fethedenin benden önceki kuşaklar değil, bizzat ben olduğumun farkına vardım. Bütün bunları yaratan bendim. Kule gibiydim; duvarlar, kubbeler, makineler önüme düşüp parçalanmasınlar diye dirseğimi kıpırdatmaya cesaret edemiyordum.</p>

  <p>Sonra, yüzyıllar geçti +’dan -’ye bir sıçrama oldu (zıtların birliği); birden müzede gördüğüm eski bir resmi anımsadım: yirminci yüzyıla ait caddelerden birinde göz kamaştırıcı bir kargaşa: insanlar, arabalar, hayvanlar, ağaçlar, afişler, renkler, kuşlar... Bütün bunların bir zamanlar gerçekten var olduğunu var olabildiğini... söylüyorlar. Bu, bana öyle inanılmaz geldi ki, kendimi tutamadım ve katıla katıla güldüm. Aynı anda, sağımda bir yankılanma oldu; bir kahkaha duydum. Döndüm. Olağanüstü beyaz ve keskin dişlerin parlayışı, yabancı bir kadın yüzü.</p>

  <p>“Bağışlayın,” dedi, “ama etrafınıza öyle etkileyici bir biçimde bakıyordunuz ki, yaradılışın yedinci gününü geçiren mitolojik bir tanrı gibi. Her şeyin, hatta benim bile sizin tarafınızdan yaratıldığına eminsiniz sanki. Çok etkilendim...”</p>

  <p>Bütün bunları söylerken hiç gülmedi - hatta diyebilirim ki belli bir sayıyla söyledi (belki de benim İntegral’in yapımcısı olduğumu biliyordu). Ama, gözlerinde ya da göz kapaklarında, tanımlayamadığım, rahatsız edici, garip bir X vardı. Neden bilmiyorum, dilim dolaşarak gülüşümün mantıklı bir açıklamasını yapmaya çalıştım ona. Geçmişle gelecek arasındaki aşılmaz boşluk son derece yalındır, dedim.</p>

  <p>“Ama neden aşılmaz?” (Ne beyaz dişler!) “Boşluğa bir köprü kurulabilir. Düşünün, taburlar, sıralar, trompetler - bütün bunlar geçmişte de vardı. Sonuçta...”</p>

  <p>“Tabii,” diye bağırdım. Ne şaşırtıcı bir rastlantı! Yürüyüşten önce düşündüklerimi aynen anlatıyordu. “Düşünceler bile. Bu, bizim birisi değil, onlardan biri olmamız yüzündendir. Birbirimize o kadar benziyoruz ki...”</p>

  <p>“Emin misiniz?" Kaşlarının X’in sivrileşmiş uçları gibi şakaklarına doğru keskin bir açıyla çatıldığını gördüm. Gene kafam karıştı. Sağa sola göz attım, ve...</p>

  <p>Sağımda, zeki, narin ve bir kırbaç gibi inatçı yumuşaklığıyla E-330 (sayısını şimdi görebiliyorum); solumdaysa ondan tümüyle farklı, tombul, çocuksu bilekli O-90 (ya da basitçe O); ve sıranın öteki ucunda S harfi gibi tuhaf bir erkek sayı. Hepimiz öyle farklıyız ki...</p>

  <p>Sağımdaki E-330, benim şaşkın bakışlarım karşısında duraklar gibi oldu ve bir iç çekmeyle “Evet, yazık!” dedi.</p>

  <p>Gerçekten bu “yazık!” çok yerindeydi, ama yüzünde yine o garip rahatsız edici bir şey vardı. Yoksa sesinde miydi?</p>

  <p>Kendimden ummadığım bir sertlikle, “Yazık demek için neden yok! Bilim gelişiyor, şimdi olmasa bile elli ya da yüz yıl içinde...”</p>

  <p>“Hatta herkesin burnu bile...”</p>

  <p>Nerdeyse bağırarak sözünü kestim; “Evet, burunlar bile... Gıpta etmek için bir neden varsa, ne olduğu önemli değil... Kimsede olmayan düğme bir burnum olsaydı...”</p>

  <p>“Oh! Eskilerin deyişiyle sizinki “klasik”. Ama elleriniz... İzin verin de ellerinizi görelim...”</p>

  <p>Kimsenin ellerime bakmasından hoşlanmam, çünkü kıllı ve kabadırlar: atalarımdan kalan aptalca bir özellik. Ellerimi gösterdim ve becerebildiğimce önemsemeden “Maymun elleri” dedim.</p>

  <p>Ellerime baktı, sonra da yüzüme. “Çok ilginç bir bileşim.” Bir terazinin üzerindeymişim gibi gözleriyle beni tarttı ve kaşlarını aynı biçimde kaldırdı.</p>

  <p>O-90’ın dudakları neşeyle açıldı, “O benimle kayıtlı!”</p>

  <p>Susmasını tercih ederdim, bu çıkışı çok yersizdi. Sevgili O... Hep böyledir, dili yanlış zamanlanmış... Ne yapacağım onunla! Dilin hızı, her zaman düşüncenin hızından birkaç dakika daha yavaş olmalı ve hiçbir zaman bunun tersi olmamalıdır.</p>

  <p>Bulvarın sonundaki Akümülatör Kule’nin saati on yediyi vurdu. Kişisel saat bitmişti. E-330, S harfi biçimindeki erkek sayıyla gitti. S’nin yüzü nedense insanda saygı uyandırıyordu ve o anda tanıdıkmış gibi geldi. Ona daha önce rastlamış olmalıydım, ama nerede?</p>

  <p>E-330, ayrılırken o X gülümseyişlerinden biriyle, “Yarından sonraki gün, öğleyin Salon 112’ye gel” demişti.</p>

  <p>Bu kadın beni, denklemin içine her nasılsa girmiş irrasyonel bir sayı gibi kötü etkiledi. Ve o an, sevgili O’yla hiç olmazsa birkaç dakika için yalnız kalabildiğime sevindim. Kol kola karşıdan karşıya geçtik, köşede, o sağa ben sola dönmek zorundaydık.</p>

  <p>“Bugün sana gelmeyi, perdeleri kapamayı çok isterdim. Bugün, hemen şimdi...” Yuvarlak, mavi-kristal gözlerini utanarak bana doğru kaldırdı.</p>

  <p>Ne komik kız. Ona ne söyleyebilirdim? Dün geldi ve bir dahaki Cinsel Birleşme Günü’nün yarından sonra olduğunu biliyor. Her zamanki gibi düşünmeden konuştu gene. Bu, motora erken kıvılcım verilmesi gibi bir şey, kimi zaman da kötü sonuçlar doğurabiliyor.</p>

  <p>Ayrılmadan önce, bir tek bulut tarafından bile gölgelenmemiş mavi gözlerinden iki -hayır, hayır, kesin olmak gerek- üç kez öptüm onu.</p>
</body>
</html>
