<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />

  <title></title>
  <link href="../Styles/igormrdn.css" rel="stylesheet" type="text/css" />
</head>

<body>
  <h3 class="p9"><span class="t7">KAYIT BEŞ</span></h3>

  <p class="p10"><span class="t5">Kare / Hoş ve Yaralı Bir Fonksiyon</span></p>

  <p class="p1"><span class="t6"><b>G</b></span>ene doğru başlamıyorum galiba. Meçhul okuyucularım, gene sizinle konuşuyorum, sanki siz... Diyelim ki siz benim eski zenci dudaklı şair arkadaşım (onu herkes tanır) R-13’sünüz. Size gelince, nerede olduğunuzu bilmiyorum. Belki de Ay’da, Venüs’te ya da Merkür’desiniz.</p>

  <p>Gözünüzün önüne bir kare getirin. Canlı, güzel, eşkenar bir dörtgen. Ve bu karenin size kendisinden söz ettiğini varsayın. Onun size söylemeyi akıl edeceği en son şey dört açısının eşit olduğudur. Bu onun için öyle doğal, öyle sıradan bir şeydir ki artık farkında bile değildir. Benim için de öyle, ben de bu karenin durumundayım. Örneğin, pembe kuponları ele alalım: Bu benim için karenin dört açısının eşit oluşu kadar doğal, ama size Newton’un binom teoremi kadar gizemli gelebilir.</p>

  <p>Evet. Eski bilgelerden biri akıllıca bir şey söylemiş (kazara tabii): “Dünyayı açlık ve sevgi yönetir.” Öyleyse evren üzerindeki egemenlikleri kaldırabilmek için onlar üzerinde egemenlik kurmalı. Atalarımız, açlığı yenmeyi başardılarsa da bu onlara çok pahalıya mal oldu. İki Yüzyıl Savaşları’ndan söz ediyorum, kentle köy arasındaki savaştan. Hıristiyan vahşiler, belki de dinsel bir önyargıyla <i>ekmeklerine</i><a href="../Text/DiPNOTLAR.xhtml#a3" id="k3"><sup>[3]</sup></a> inatla yapıştılar. Ama Tek Devlet’in kuruluşundan otuz beş yıl önce, bir petrol ürünü olan bugünkü yiyeceğimiz geliştirildi. Doğru, İki Yüzyıl Savaşları’ndan dünya nüfusunun yalnızca onda ikisi sağ çıktı. Ama böylece, dünyayı kaplayan bin yıllık pislik temizlendi, dünyanın yüzeyi pırıl pırıl oldu. Ve bu onda iki, Tek Devlet’in kuruluşuyla doruğuna ulaşan mutluluğu tatmak için sağ kaldı.</p>

  <p>Mutluluk kesirinin pay ve paydalarının neşe ve kıskançlık olduğu hepimizce açık değil mi? Ama, yaşamımızda hâlâ kıskançlıklar kalmışsa, İki Yüzyıl Savaşları’nın sayısız kurbanları neye yarar? Hâlâ düğme burunlular ve klasik burunlular, herkes tarafından sevilenler ve sevgisi hiç kimse tarafından istenmeyenler olduğuna göre, kıskançlık da kalmış olmalı.</p>

  <p>Tek Devlet, açlığı yendikten sonra (cebirsel olarak maddi refahın toplamı) doğal olarak saldırganlığını, dünyayı yöneten öteki güce, sevgiye yöneltti. Üç yüzyıl önce <i>Lex Sexualis</i><a href="../Text/DiPNOTLAR.xhtml#a4" id="k4"><sup>[4]</sup></a> ilan edildi: “Her sayının bir diğer sayıyı cinsel bir meta olarak kullanma hakkı vardır.” O günden sonra cinsellik yalnızca bir teknik oldu. Her sayı Cinsellik Dairesi’nde dikkatle muayene edilir; cinsel hormonları tam tamına belirlenir ve cinsel birleşme günleri saptanır. Bundan sonra, söz konusu sayı cinsel birleşme günlerini kiminle geçirmek istediğini bildirir ve pembe kuponunu alır. Hepsi bu.</p>

  <p>Bu sistemin kıskançlığa yer bırakmadığı çok açık; çünkü mutluluk kesirinin paydası sıfıra indirgendiğinde, kesir muhteşem bir sonsuzluğa dönüşür. Ve böylece, eskiden nice aptal trajedinin kaynağı olan aşkı, tıpkı uyku, yiyecek tüketimi ve dışkı boşaltımı gibi organizmanın yararlı ve hoş bir fonksiyonuna dönüştürmüş olduk. Mantığın muhteşem gücünün her şeyi nasıl çözdüğünü, yalın bir hale getirdiğini biliyorsunuz. Ah! Eğer siz, siz sevgili okuyucularım, bu ilahi gücü tanıyabilseydiniz, onu sonuna dek izlerdiniz.</p>

  <p>Ne kadar garip... Bugün yazdıklarım insanlığın tarihi boyunca ulaştığı zirvelere ilişkindi... Bunları yazarken sanki düşüncenin o temiz dağ havasını soluyordum... Ama şimdi! İçimdeki her şey garip dört pençeli X’lerle gölgelenmiş gibi. Yoksa bunun nedeni bir süredir kıllı pençelerime bakıyor olmam mı? Ellerim hakkında konuşmaktan hoşlanmam, onlardan nefret ederim... vahşi dönemin kalıntıları. Yoksa, içimde de gerçekten böyle bir kalıntı...?</p>

  <p>Aslında bu kayıtta bunlardan söz etmek istemiyordum. Silmek üzereydim ki vazgeçtim, bırakmaya karar verdim. Kayıtlarım, duyarlı bir sismograf gibi beynimdeki en önemsiz titreşimlerin eğrisini bile göstermeli. Çünkü, bu titreşimler bazen bir olayın habercisi olabiliyor...</p>

  <p>Ama bu bütünüyle saçma şimdi... Bu bölümü çıkarmalıyım, çünkü her şey denetim altında; herhangi bir karışıklık söz konusu olamaz.</p>

  <p>Şimdi, her şey benim için yeniden açık. İçimdeki rahatsız edici duygunun nedeni, daha önce söz ettiğim o kare fikriydi. Ve sorun çıkaran X içimde değil (olamaz da). Yalnızca, sizin içinizde bazı X’ler kalmış olabileceğinden korkuyorum sevgili okuyucularım. Beni çok katı bir biçimde yargılamayacağınızdan eminim. Ve gene eminim ki, işimin insanlık tarihindeki herhangi bir yazardan çok daha zor olduğunu anlıyorsunuzdur. Kimileri çağdaşları için yazar, kimileri de torunları için. Ama, bugüne kadar hiç kimse ataları için ya da ilkel atalarına çok benzeyen yabancılar için yazmamıştır.</p>
</body>
</html>
