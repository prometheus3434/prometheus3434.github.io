<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />

  <title></title>
  <link href="../Styles/igormrdn.css" rel="stylesheet" type="text/css" />
</head>

<body>
  <h3 class="p9"><span class="t7">KAYIT YİRMİ BEŞ</span></h3>

  <p class="p10"><span class="t5">Cennetten İniş / Tarihteki En Büyük Felaket / Bilinenin Sonu</span></p>

  <p class="p1"><span class="t6"><b>A</b></span>z sonra tören başlayacak. Herkes ayakta hareketsiz duruyor. Tek Devlet Marşı kafalarımızın üzerinde dalgalanıyor. Müzik Üretimevi’nden gelen trompet seslerine milyonlarca insan sesi karışıyor. Bir saniyeliğine her şeyi unuttum. E-330’un bugünkü törenle ilgili imalarını, hatta bizzat E’yi. Çocukluğumdaki birlik günlerinden birinde üniformamda siyah bir leke görüp ağlamıştım. Oysa hiç kimsenin göremeyeceği kadar küçük bir lekeydi o. Bugün de benzer duygular içindeyim. Kimse üzerimdeki siyah lekeleri görmese de, bu içten, berrak bakışlı insanlar arasında bulunmaya hakkım olmadığını düşünüyorum. Keşke ayağa kalkıp tüm suçlarımı haykırabilsem. Bir an için bile olsa, kendimi mavi gökyüzü gibi saf ve masum hissedebilsem.</p>

  <p>Bütün gözler yukarı kalkmıştı. Gecenin gözyaşlarıyla hâlâ nemli olan bu sabah mavisinde, zaman zaman koyulaşan, zaman zaman güneşin altında parıldayan bir nokta görülüyor. Bu, Velinimet; yani Yehova, bize cennetten gelen. O da eskilerin Yehova’sı gibi akıllı ve tatlı sert. Yavaş yavaş yaklaştı ve milyonlarca yürek onu görmek için yükseldi. Şimdi bizi görüyor. Onunla birlikte, tribünleri bir örümcek ağı gibi saran mavi üniformalara, güneşte parıldayan küçük güneşlere (künyelerimize) bakıyorum. Biraz sonra örümcek ağının merkezine oturacak olan bu akıllı örümcek, bizi mutluluk ağlarıyla sarıp sarmalayacak.</p>

  <p>Cennetten inen bir kral gibi yerine oturdu. Marşın madeni sesi kesildi. Sayılar da yerlerine oturdular. Tribünler gerçek bir örümcek ağıyla sarılmış gibiydi, sıkıca gerilmiş titriyordu. Ve sanki bir anda ağlar kopacak, her şey karışacaktı.</p>

  <p>Oturduğum yerden hafifçe kalkarak etrafıma baktım. Birbirleriyle konuşan sevimli ama endişeli yüzler. Sonra bir sayı elini kaldırdı ve zar zor fark edilebilen bir hareketle, bir başkasına işaret verdi. Sonra bir yanıt işareti. Ve bir başkası... Anlamıştım, Bunlar Koruyucular’dı. Bir şeyin onları harekete geçirdiği belliydi. Örümcek ağı gerildi, titredi. İçimde, bu titreşimi kaydeden aynı dalga boyunda bir radyo alıcısı vardı sanki.</p>

  <p>Gece.</p>

  <p>Bir şair sahneye çıkıp, seçim öncesi methiyesini okudu. Ama tek bir sözcük bile duyamadım. Duyduğum, yalnızca altıgen bir sarkacın yavaş yavaş sallandığıydı. Her hareket, gelişi önceden belirlenmiş bir saati biraz daha yaklaştırıyordu. Ben hâlâ sıraları inceliyor, ama aradığımı bir türlü bulamıyordum. Onu bulmalıydım, hemen, çünkü az sonra sarkaç oraya ulaşacak ve...</p>

  <p>Oydu, bu oydu tabii. Pembe kepçe kulakları, parlayan camın üzerinden kayarak sahneyi geçti, koşan gövde koyu, çift kıvrımlı S gibi yansıdı. Platformlar arasından telaşla bir yere koşturuyordu.</p>

  <p>S’yle E-330 arasında bir bağ var (aralarında bu bağı her zaman duyumsadım. Ne olduğunu hâlâ bilmiyorum, ama bir gün bulacağım). Gözlerimi ona diktim ve izlemeye başladım. Bir pamuk yumağı gibi, arkasında ince, uzun bir ip bırakarak ilerliyordu. Sonra durdu...</p>

  <p>Yüksek voltajlı, şimşek gibi bir boşalma. İçimdeki her şey karışmış, düğüm olmuştu. S, benim bulunduğum sırada ve benden en fazla kırk derece uzakta duruyordu. Sonra aşağıya eğildi. E-330’u ve yanında kalın dudaklarıyla tiksindirici bir biçimde sırıtan R-13’ü gördüm.</p>

  <p>İlk dürtüm, oraya koşmak ve E-330’a, “Neden bugün onunla berabersin? Neden beni istemedin?..” diye bağırabilmekti. Ama görünmeyen örümcek ağı, ellerimi ve ayaklarımı sıkıca bağlamıştı. Kenetlenmiş dişlerimle, demir kadar kaskatı bir halde, gözlerimi onların üzerine dikerek oturdum. Yüreğimdeki fiziksel acıyı şimdi bile anımsıyorum. Düşündüm: Eğer fiziksel olmayan nedenler fiziksel acılar yaratabiliyorsa, o zaman şu gayet açıktır...</p>

  <p>Ne yazık ki düşüncelerimi bir sonuca bağlayamadım. Yalnızca “ruh”u anımsadım, sonra da eskilerin şu anlamsız “Kanı dondu” deyişini. Nefesimi tuttum. Heksametreler sessiz. Her şey başlamak üzere. Peki bu başlamak üzere olan şey ne?</p>

  <p>Beş dakika süren alışılmış seçim öncesi arası. Geleneksel sessizlik: seçim öncesi sessizliği. Ama bu kez her zamanki, duayı andıran sessizlik değil bu. Akümülatör Kule’ler henüz yokken evcilleştirilmemiş gökyüzünün zaman zaman <i>fırtınalarla</i> gazaba uğradığı zamanki gibi</p>

  <p>Hava saydam demirden yapılmış gibi. Nefes almak için insanın ağzını iyice açması gerekiyor. Acı verecek kadar gergin kulaklar, endişeli fısıltıları (kemirgen bir fare gibi) kaydediyor. Hep o ikisini görüyorum: E-330 ve R, yan yana, omuz omuza. Ve dizlerimin üstünde nefret dolu, yabancı, tüylü, titreyen ellerim...</p>

  <p>Herkes saate bakıyor. Bir, iki, üç... beş dakika. Sahneden demir gibi ağır bir ses yükseldi: “Kabul edenler ellerini kaldırsın.”</p>

  <p>Velinimet’in gözlerine eskisi gibi bakabilseydim! Sadakatle, gözlerimi kaçırmadan, “Buradayım, her şeyimle, al beni,” diyebilseydim! Ama cesaret edemedim. Bütün eklemlerim paslanmış gibiydi. Büyük bir çabayla elimi kaldırdım.</p>

  <p>Milyonlarca elin hışırtısı. Birinin bastırılan “Ah!” sesi. Ve beklediğim şeyin başlamış olduğunu hissettim. Paldır küldür düşüyordu bir şey, ama ne olduğunu bilmiyordum. Ve bakacak gücüm yoktu. Cesaret edemiyordum.</p>

  <p>“Karşı olanlar?”</p>

  <p>Bu, her zaman törenin en ciddi anı olmuştur: Herkes hareketsiz oturur ve Sayıların Sayısı’na neşeyle boyun eğerdi. Ama bu kez, iç çekiş gibi hafif bir hışırtı duydum; marşın madeni ritminden daha rahat duyulabilir bir şey. Böylece bir adam son olarak iç çekecek ve etrafındakilerin alınlarında soğuk ter damlacıkları oluşacak, herkesin, beti benzi atacaktı.</p>

  <p>Gözlerimi kaldırdım ve...</p>

  <p>Her şey saniyenin yüzde biri kadar bir zamanda olup bitti. Binlerce el Velinimet’e karşı havaya kalktı ve indi. E-330’un solgun yüzünü ve havadaki elini gördüm. Gözlerim karardı.</p>

  <p>Kısa bir duraklama, sessizlik. Nabzım. Sonra bir anda, deli bir orkestra şefinden bir işaret gelmişçesine, bağırışlar, bütün platformlarda çatırtılar, uçuşup savrulan üniformalar, Koruyucular’ın çaresizce sağa sola koşuşturmaları, birinin havaya dikilmiş topukları ve onun yanında, umutsuz, sessiz bir çığlıkla açılmış, geniş bir ağız. Nedense bu ağız zihnime ötekilerden daha keskin bir biçimde kazındı. Sessizce çığlık atan binlerce ağız, sanki dev boyutlu bir film perdesinde.</p>

  <p>Ve aynı perdede -uzaklarda, aşağılarda bir yerde, gözlerimin önünden bir saniyede geçen- O’nun kanı çekilmiş beyaz dudakları. Bir geçitin duvarına yapışmış, midesini kollarıyla çaprazlama siperleyerek duruyordu. Sonra gitti ya da ben onu unuttum, çünkü...</p>

  <p>Bu artık bir perdede değildi, içimdeydi, sıkışmış kalbimdeydi, atıp duran şakaklarımdaydı. Gözlerimi yukarıya kaldırınca R-13’ün bir bankın üzerinden atladığını gördüm. Çılgın gibiydi, kıpkırmızı. Kucağında E-330 vardı, üniforması omzundan göğsüne kadar yırtılmış, beyaz göğsünde beyaz kan. Sıkıca onun boynuna yapışmıştı. R-13, bir goril gibi iğrenç bir çeviklikle banktan banka sıçrayarak yukarı çıkıyordu.</p>

  <p>Antik çağlardaki yangınlar gibi her şey kızıla dönüştü. Tek bir şey istiyordum, koşmak ve onlara yetişmek. O gücü nereden aldığımı şimdi kendime açıklayamıyorum, ama bir şahmerdan gibi kalabalığı yırttım ve omuzların, bankların üzerine basarak onlara ulaştım. R’yi arkadan, yakasından yakaladım: “Buna cüret edeyim deme! Sakın! Sana söylüyorum! Bırak onu! Hemen! (Sesim duyulmuyordu, herkes bağırıyor, oraya buraya koşuyordu.)</p>

  <p>“Kim? Ne var? Ne oluyor?..” R, tükürük saçan dudakları titreyerek bana döndü. Koruyucular’dan birine yakalandığını sanmış olmalı.</p>

  <p>“Sana söyleyeceğim şu: Olmaz, buna izin veremem. Onu yere indir. Derhal!”</p>

  <p>Sadece dudaklarını öfkeyle şaklattı, kafa attı ve koşmaya devam etti. Bunu yazarken utanıyorum, ama hastalığımı tam olarak öğrenmeniz için yazmam gerektiğini hissediyorum. Kafasına yumruk attım. Anlıyor musunuz, ona vurdum. Bunu çok iyi hatırlıyorum. Ve bu vuruştan vücuduma yayılan hafifliği, serbestlik duygusunu da hatırlıyorum.</p>

  <p>E-330 çabucak onun kollarından sıyrıldı.</p>

  <p>“Git!” diye bağırdı R’ye. “Görmüyor musun, o... Uzaklaş, git!”</p>

  <p>R, zencilere özgü o beyaz dişlerini göstererek bir şeyler söyledi. Sonra aşağıya doğru koşmaya başladı ve gözden kayboldu. E-330’u kollarıma aldım, sıkıca göğsüme bastırdım ve alıp götürdüm. Kalbim çarpıyordu -kocaman olmuştu- ve her kalp atışıyla, gürültülü, sıcak bir sevinç dalgası yayılıyordu. Her şey paramparça olmuş, kimin umrundaydı! Ne önemi vardı! Onu taşıyordum ya...</p>

  <p class="p13"><i>Aynı Akşam Saat 22.00</i></p>

  <p>Kalemi zorlukla tutuyorum. Sabahki başdöndürücü olaylar beni çok yordu. Tek Devlet’i koruyan yüzyıllık duvarların devrilmiş olması mümkün mü? Bir kez daha, atalarımız gibi, vahşi özgürlük ortamında evsiz barksız kalmış olmamız mümkün mü? Gerçekten Velinimet yok mu? Karşı... Karşı olmak! Birlik Günü’nde? Onlar için utanıyor, acı duyuyor ve korkuyorum. Peki ama, onlar kim? Ve ben kimim? Onlardan mı, yoksa bizden miyim? Gerçekten biliyor muyum?</p>

  <p>Güneşten ısınmış cam bankta, onu taşıyarak getirdiğim en üst basamakta oturuyordu. Sağ omzu ve aşağısı -mucizevi kıvrımın başlangıcı- çıplaktı; incecik bir kan damlası yılan gibi süzülerek göğsünden akıyordu. Ama o, ne kanın, ne de çıplak göğsünün farkına varacak haldeydi. Hayır, aslında her şeyin farkındaydı ve başka bir durumda olmaya tahammül edemezdi; üniforması ilikli olsaydı kendisi yırtıp açardı, kesinlikle açardı.</p>

  <p>“Ee yarın...” dedi, sıktığı keskin, parlak dişlerinin arasından derin nefes alarak. “Yarın ne olacağı nasıl bilinebilir? Anlıyor musun? Ben bilmiyorum, kimse bilemez; yarın bilinmeyendir. Artık bilinen hiçbir şey yok, anlıyor musun? Bundan sonra her şey yeni olacak, benzeri görülmemiş, düşünemediğimiz bir şey.”</p>

  <p>Aşağıda insanlar koşturuyor, haykırıyor, karınca gibi kaynaşıyorlardı. Ama bütün bunlar çok uzakta oluyor ve gittikçe uzaklaşıyor gibiydi. Çünkü, o bana bakıyordu, gözbebeklerinin dar, altın sarısı penceresinden beni yavaşça içine çekiyordu. Büyük bir sessizlik içinde, uzun süre öyle baktı bana. Ve nedense, bir zamanlar Yeşil Duvar’ın arkasında yaratığın akıl almaz sarı gözlerine nasıl baktığımı ve Duvar’ın üzerinde kuşların nasıl daireler çizerek uçuştuklarını düşündüm (yoksa bu başka bir olay mıydı?).</p>

  <p>“Dinle: Yarın olağanüstü bir şey olmazsa seni oraya götüreceğim, anlıyor musun?”</p>

  <p>Hayır, anlamıyordum. Ama sessizce başımı salladım. Erişmiş, küçülmüş, ufacık bir nokta olmuştum, geometride bir nokta parçası... Her şeye rağmen bu durumda bir mantık -bugünün mantığı- vardı: Bir noktacık herhangi bir şeyden daha fazla bilinmeyen içerir. Sadece hareket ederek yüzlerce katı cisme, binlerce eğriye dönüşebilir.</p>

  <p>Harekete geçme düşüncesi beni korkutuyordu: Neye dönüşecektim? Ve bence herkes benim gibi, en hafif hareketten korkuyordu. Şu anda, hatta bu satırları yazarken, herkes cam kafesinde korkudan çömelmiş, bir şeyler bekliyor. Asansörün bu saatlerdeki olağan uğultusu duyulmuyor; ayak sesleri, kahkahalar, hiçbiri duyulmuyor. Ara sıra ikili gruplar halinde, ayaklarının ucuna basarak koridorda yürüyen ve birbirinin omuzları üzerinden etrafa göz atan, fısıldaşan insanlar görüyorum.</p>

  <p>Yarın ne olacak? Yarın ben ne olacağım?</p>
</body>
</html>
