<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />

  <title></title>
  <link href="../Styles/igormrdn.css" rel="stylesheet" type="text/css" />
</head>

<body>
  <h3 class="p9"><span class="t7">KAYIT ON BİR</span></h3>

  <p class="p10"><span class="t5">Hayır, Yapamıyorum. Öylesine Yazıyorum, Plansız</span></p>

  <p class="p1"><span class="t6"><b>A</b></span>kşam. Hafif bir sis var. Gökyüzü, beyazımsı bir örtünün ardına gizlemiş: Yukarıda, örtünün arkasında ne olduğu görülemiyor. Antikler, o ulu, kuşkucu, sıkıcı tanrılarının orada olduğuna inanıyorlardı. Biz ise, orada yalnızca kristal mavisi, çıplak bir hiçliğin bulunduğunu biliyoruz. Ama, artık orada ne olduğundan emin değilim... Çünkü çok şey öğrendim. Bilgi, yanılmazlığından kesinlikle emin olduğumuzda inançtır. Eskiden, çok sağlam bir inancım vardı, kendimle ilgili her şeyi bildiğime inanıyordum. Oysa şimdi...</p>

  <p>Bir aynanın önündeydim. Ve yaşamımda ilk kez (evet, kesinlikle öyle: Yaşamımda ilk kez) kendimi apaçık, kesinlikle, bilinçle gördüm. Şaşkınlıkla ‘belirli biri’ olduğumu fark ettim. İşte karşımda duruyordu: cetvelle çizilmiş gibi düz siyah kaşlar ve aralarında bir yara gibi dik bir çizgi (bu çizginin daha önce orada olup olmadığını bilmiyordum). Uykusuz bir gecenin gölgesiyle çevrelenmiş gri çelik gözler... Bu çeliğin ardında ne olduğunu hiç bilmiyormuşum, şu anda ortaya çıktı. Ve oradan (bu orası hem burası, hem de sonsuza değin uzak) kendime baktım. Düz kaşlarıyla bir yabancı, yaşamımda ilk kez karşılaştığım biri. Ve ben, gerçek ben, o değilim.</p>

  <p>Hayır. Nokta. Bu çok saçma. Bütün bunlar bir sayıklama, dünkü zehirlenmenin sonucu. Zehirlenmek, ama neyle; o yeşil zehirle mi yoksa E-330’la mı? Fark etmez, hepsi aynı. Bunları buraya, kusursuz ve şaşmaz olan insan aklının nasıl bir düzensizlik içine düşebileceğini göstermek için yazıyorum. Akıl, eskilerin çok korktuğu sonsuzluğu bile kabul edilebilir kılan akıl...</p>

  <p>Zil çaldı. Gelen R-13. Gelmesine gerçekten sevindim. Şu an benim için yalnız kalmak çok zor...</p>

  <p class="p13"><i>Yirmi dakika sonra</i></p>

  <p>Kâğıdın düz yüzeyinde iki boyutlu bir dünya birbiri ardına çizgiler, ama onlar değişik bir dünyada... Algılama gücümü yitiriyorum: Belki yirmi dakika, belki iki yüz, belki de iki bin yıl. Biraz önce R ile aramda geçenleri dikkatlice seçilmiş sözcüklerle, ölçülü ve sakin bir biçimde yazabilmek zor geliyor. Bu, kendi yatağınızın yanındaki bir sandalyede bacak bacak üstüne atıp, kendinizi, yatakta nasıl dönüp durduğunuzu seyretmek gibi bir şey.</p>

  <p>R-13 odaya girdiğinde sakin ve normaldim. Onu başarılı bulduğumu belirtip, şiirini içtenlikle övdüm ve çılgın insanları ıslah etmede dizelerinin çok etkili bir silah olduğunu söyledim.</p>

  <p>“Hatta diyebilirim ki, benden Velinimet’in Makinesi’nin bir planını çizmemi isteseler, plana senin dizelerini katacak bir yol bulmaya çalışırdım.”</p>

  <p>Birdenbire R’nin gözlerinin donuklaştığını, dudaklarının morardığını gördüm.</p>

  <p>“Ne oldu?”</p>

  <p>“Ne, ne! Oh... Yalnızca bıktım. Çevremde herkes idamdan başka bir şey konuşmuyor. Daha fazla duymak istemiyorum!”</p>

  <p>Kaşlarını çatıp, kafasının arkasını, o küçük valizi ovaladı. Sessizlik, sonra o küçük valizde bir şey buldu, çıkardı ve açtı. Neşeyle zıplarken gözleri parıldıyordu.</p>

  <p>“Senin <i>İntegral</i> için bir şeyler yazıyorum... Oh! Bu... evet, bu iyi bir şey olacak!”</p>

  <p>Gene eski R’ydi; kalın, tükürük saçan dudaklar ve ağzından hızla akan, hatta fışkıran sözcükler. “Anlıyor musun?” (a harfi adeta bir çeşmeden fışkırdı). “Cennet üzerine şu antik efsane... Evet, bizim hakkımızda, bugünle ilgili. Evet! Bir düşün. Cennetteki o ikiliye bir seçme şansı veriliyor: Özgürlüksüz mutluluk, mutluluk olmadan özgürlük. Üçüncü seçenek yok. O budalalar özgürlüğü seçti ve ne oldu? Tabii ki çağlar boyunca zinciri arzuladılar. Zincirler... anlıyor musun? Dünyanın çektiği acı buydu işte. Çağlar boyunca! Ve yalnızca biz, mutluluğu geri verme yolunu bulduk... Hayır. Bekle, gerisini dinle! Antik Tanrı ve biz... yan yana aynı masada. Evet! Biz Tanrı’ya şeytanı yenmesi için yardım ettik. İnsanları, zincirlerini kırıp yok edici özgürlüğü tatmaları için teşvik eden o kötü sürüngeni, biz çizmelerimizle ezdik! Şimdi her şey güzel... gene cennetimiz var. Gene Adem ile Havva gibi masum ve temiz kalpliyiz. Artık iyi ve kötü birbirine karıştırılmıyor. Her şey yalın, yüce, çocuksu ve basit. Velinimet, Makine, Küp, Gaz Odası, Koruyucular... bunların hepsi güzel, yüce, muhteşem, soylu, kutsanmış, katışıksız, saf. Çünkü bizim özgürlüksüzlüğümüzü koruyorlar... bu bizim mutluluğumuz. İşte bu noktada, yalnızca eskiler durumları yargılamaya, beyinlerini neyin ahlâki olup neyin olmadığına yormaya başlarlar. Evet... şimdi cennete ilişkin bir şiire ne dersin... hı? Ve tabii ki, en ciddi tonda anlıyor musun? Güzel bir şey, değil mi?”</p>

  <p>Nasıl anlamam! Yeterince basitti. Böylesine saçma, asimetrik bir yüz, ama açık, doğru bir düşünme biçimi. İşte, R’yi bu düşünceleri nedeniyle kendime -gerçek kendime- çok yakın hissediyorum (hâlâ eski halimin gerçek olduğunu kabul ediyorum; bugün olanların hepsi yalnızca gelip geçici bir hastalık). R, bu düşünceleri yüzümde okudu. Kollarını omzuma koydu ve kahkahayla gülmeye başladı: “Ah, sen... Âdem! Evet, aklıma gelmişken Havva hakkında...” Ceplerini karıştırdı, bir not defteri çıkarıp sayfalarını çevirdi: “Yarından sonraki gün... hayır, iki gün içinde, O’nun seni ziyaret etmek için pembe bir kuponu var. Ne düşünüyorsun? Eskisi gibi mi? Onu istiyor musun...”</p>

  <p>“Tabii.”</p>

  <p>“Bunu ona söyleyeceğim. Kendisi biraz çekiniyor, sen... Ne garip iş! O’nun benimle olan ilişkisi, yalnızca pembe bir kupon, ama seninle... Ve o bana, üçgenimize giren dördüncüyü söylemeyecektir. İtiraf et, günahkar, kim o?”</p>

  <p>İçimde bir perde kıpırdandı, bir ipek hışırtısı, yeşil bir şişe, dudaklar... Ve yakışıksız bir şekilde, hiç nedensiz, sözcükler ağzımdan döküldü (keşke kendimi tutabilseydim): “Söylesene, hiç nikotini ve alkolü tattın mı?”</p>

  <p>R, dudaklarını ısırdı ve bana uzun bir bakış attı. Düşüncelerini neredeyse olanca açıklığıyla okudum: ‘Bir arkadaş olabilirsin tamam... hele...’ ve sonra şu yanıt: “Ee, nasıl söylemeli? Gerçekte hayır. Ama, bir kadın tanıyorum..”</p>

  <p>“E-330” diye bağırdım.</p>

  <p>“Demek sen... sen de, onunla?” Kahkahayı bastı.</p>

  <p>Kendimi duvardaki aynada görebiliyordum. Aynada, hareket eden, zıplayan kaş çizgisini gördüm ve vahşice isyan eden bir bağırış duydum: “Ne demek sen de? Ne demek istiyorsun? Cevap ver!”</p>

  <p>Aralanan kalın zenci dudaklar, açılıp büyüyen gözler. Sonra ben... gerçek ben... İçinde ötekini, yabani kıllıyı ensesinden yakaladı. Gerçek ben R’ye: “Bağışla, Velinimet adına. Hastayım, uyuyamıyorum. Bana ne olduğunu bilmiyorum...”</p>

  <p>Kalın dudaklarda hafif bir gülümseme: “Evet, evet! Anlıyorum, anlıyorum! Böyle bir duruma aşinayım... kuramsal olarak elbette. Hoşçakal!”</p>

  <p>Kapının önünde durarak, küçük siyah bir top gibi aniden bana döndü ve masanın üstüne bir kitap fırlattı: “Benim son... Sana getirdim. Az daha unutuyordum...” Yine ağzından harfler fışkırdı.</p>

  <p>Yalnızım. Daha doğrusu içimdeki öteki ‘ben’le birlikteyim. Sandalyede bacak bacak üstüne atmış, merakla ötekinin-kendimin yatakta nasıl kıvrandığını izliyorum.</p>

  <p>Neden... neden? Tam üç yıldır, O ve R ile aramızda içten, güzel bir dostluk varken, bugün bir başkası, şu E-330... Yoksa eski kitapların dışında da aşk, çılgınlık... ve kıskançlıklara rastlanabilir mi? Ama, asıl önemli olan benim bu durum içinde olmam! Denklemler, formüller, şekiller... ve bu! Hiçbir şey anlamıyorum. Hem de hiçbir şey. Yarından tezi yok R’ye gideceğim... ve ona anlatacağım...</p>

  <p>Hayır, bu doğru değil. Gitmeyeceğim. Ne yarın ne de sonraki gün. Ona hiçbir zaman gitmeyeceğim. Artık onu görmek istemiyorum. Bitti artık. Üçgenimiz bozuldu.</p>

  <p>Yalnızım. Akşam. Hafif sis. Gökyüzü, beyazımsı bir örtünün ardına gizlenmiş: Orada, yukarıda ne olduğunu bir bilebilseydim! Kim olduğumu, neye benzediğimi bir bilebilseydim!</p>
</body>
</html>
