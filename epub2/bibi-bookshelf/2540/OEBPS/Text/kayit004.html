<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />

  <title></title>
  <link href="../Styles/igormrdn.css" rel="stylesheet" type="text/css" />
</head>

<body>
  <h3 class="p9"><span class="t7">KAYIT DÖRT</span></h3>

  <p class="p10"><span class="t5">Barometreli Bir Vahşi / Sara / Eğer Yalnızca</span></p>

  <p class="p1"><span class="t6"><b>Ş</b></span>imdiye kadar yaşamdaki her şey benim için apaçıktı (bu açık sözcüğünü öylesine değil, çok sevdiğim için kullanıyorum). Ama bugün... birçok şeyi açıklamakta güçlük çekiyorum. Birincisi onun söylediği gibi Salon 112’de görevlendirildim. Böyle bir görevlendirilmenin olasılığı 1500/10.000.000 = 3/20.000 (1500 salon sayısı; 10.000.000 sayıların sayısı) olmasına karşın. İkincisi ... neyse, her şeyi sırayla anlatmak daha iyi olacak.</p>

  <p>Salon: Son derece büyük bir yarıküre biçiminde, mavi camdan, güneş ışıkları içinde. Tıraşlanmış, parlak kafaların oluşturduğu dairesel sıralar. Hafif bir yürek çarpıntısıyla etrafıma baktım. Sağa sola dalgalanan mavi üniforma kitlesi içinde, pembe hilal biçimindeki görüntüyü, O’nun tatlı dudaklarını arıyordum. Birdenbire gözüme, olağanüstü beyaz ve keskin bir dizi diş çarptı, sanki... Hayır, bu o değildi. O, bu akşam saat dokuzda gelecek. Bu kalabalık içinde onu aramam doğal.</p>

  <p>Zil çaldı. Hep birlikte ayağa kalktık ve Tek Devlet Marşı’nı söyledik. Ve sonra kürsüdeki altın hoparlörden konuşmacının sesi yayıldı.</p>

  <p>“Saygıdeğer sayılar! Arkeologlarımız geçenlerde yaptıkları bir kazıda yirminci yüzyıldan kalma bir kitap buldular. Bir vahşi ile barometrenin öyküsünü alaycı bir dille anlatan bir kitap. Barometrenin yağmuru her gösterişinde yağmur yağdığını fark eden vahşi, yağmurun yağmasını istediğinde tüpten bir miktar cıvayı boşaltarak, göstergenin yağmurda kalmasını sağlıyor.” (Ekranda tüpten cıva boşaltan vahşi görülüyor. Gülüşmeler.) “Gülüyorsunuz, ama o dönemin Avrupalısı daha komik gelmiyor mu size? Avrupalının da istediği yağmurdu, tek farkla: Bu büyük harfle yağmurdu, cebirsel yağmur. Ama onun yaptığı, yalnızca ıslak, sümsük bir tavuk gibi barometrenin karşısında durup ona bakmak oldu. Vahşinin ise, ilkel de olsa bir mantığı, daha çok cesareti ve enerjisi var. Neden-sonuç ilişkisini keşfedebilmiş. Ve tüpten cıvayı boşaltarak bu uzun yolda ilk adımı atabilmiş...”</p>

  <p>İşte bu noktada (tekrarlıyorum, bunları hiçbir şeyi gizlemeden yazıyorum), hoparlörden akan o canlı sesi duymaz oldum. Birdenbire oraya bir hiç için geldiğim duygusuna kapıldım (oysa orada görevlendirilmiştim. Nasıl gelmezdim?). O an her şey bomboş geldi. Büyük bir çabayla dikkatimi topladığımda, konuşmacı asıl konuya geçmişti: Matematiksel bir kompozisyon olan müziğimiz, burada matematik neden, müzikse sonuçtu. Konuşmacı son günlerde geliştirilen müzikometreyi anlatıyordu.</p>

  <p>“...İçinizden herhangi biri, yalnızca şu kolu çevirerek saatte üç sonat üretebilir. Bir de atalarınızın bunu gerçekleştirmek için harcadıkları zamanı düşünün! Onlar yalnızca, kendilerini saranın meçhul bir biçimi olan ‘ilhama’ kaptırarak yaratıcı olabiliyorlardı. İşte karşınızda, onların üretebildikleri müziğin en eğlenceli örneklerinden biri: Yirminci yüzyılda yaşamış bir besteci olan Skriyabin’in müziği. Bu siyah kutuya (kürsüdeki perde aralanıyor ve eski müzik aleti ortaya çıkıyor) muhteşem kraliyet enstrümanı derlermiş, bu bize bir kez daha atalarımızın müziğinin ne kadar...”</p>

  <p>Cümlenin sonunu gene kaçırdım, çünkü... evet, dürüst olacağım, çünkü E-330 bu siyah kutuya doğru yürümeye başladı. Onun böyle birdenbire ortaya çıkışından ürktüm sanıyorum.</p>

  <p>Antik çağa ait büyüleyici bir kostüm giymişti. Çıplak omuzlarıyla göğsünün beyazlığını ve nefes alıp verişiyle kımıldayan o sıcak gölgeyi ortaya çıkaran, bedenine sımsıkı oturan siyah bir elbise... Ve göz kamaştıran, nerdeyse kızgın dişler...</p>

  <p>Bir gülümseme-ısırma. Siyah kutunun önüne oturarak çalmaya başladı. Vahşi, spazmodik, renkli bir müzik, tıpkı o zamanlardaki yaşam gibi... Akıcı bir mekanik yöntemin izi bile yok. Ve çevremdekilerin hepsi haklı olarak güldü. Birkaç kişi dışında... Ama neden ben de... Ben? Ben onlardan biri miydim?</p>

  <p>Evet, sara bir ruh hastalığıdır, acıdır... Yavaş, tatlı bir acı, bir ısırış... daha acıtıcı, daha derin bir ısırış! Ve sonra yavaş yavaş güneş doğuyor. Ama bizimki değil. Mavi, kristal cam tuğlaların arasından ışıldayan güneşimiz değil. Vahşi, aceleci, yakıp kavurucu bir güneş... Tüm giysilerinizi çıkarmak, her şeyi yırtıp paramparça etmek istiyorsunuz...</p>

  <p>Yanımdaki sayı sola, bana döndü ve burnundan soludu. Her nedense aklımda olduğu gibi kalmış, dudaklarında küçük bir tükürük baloncuğu belirdi ve patladı. Baloncuk beni kendime getirdi. Bir kez daha. Artık ben de ötekiler gibi, anlamsız sesleri duyuyordum. Güldüm. Birden rahatladım. Her şey çok basitti. Zeki konuşmacı bize ilkel çağdan çok canlı bir tablo sunmuştu. Hepsi buydu.</p>

  <p>Daha sonra neşeyle kendi müziğimizi dinledim! (İlkel müzikle farkını göstermek için en son çalınmıştı): Yakınlaşıp uzaklaşan sonsuz serilerin kristal kromatik ölçüleri... Taylor ve McLauren formüllerinin özetlenmiş akortları; tam tonlamalı, karekütleli Pitagoras teoremi pasajları; inceltici titreşimlerin hüzünlü melodileri; Frauenhofer’in durgun çizgilerine karşın canlı vuruşlar, gezegenlerin spektroskopik analizlerine benzeyen... Ne muhteşem! Ne değişmez düzen! Eskilerin vahşi fantezilerden başka bir şey içermeyen kapriçyoları ne zavallı!..</p>

  <p>Salondan tüm sayılar düzenli dörtlü sıralar halinde çıktı. Tanıdık, S harfi biçimindeki yampiri sima yanımdan geçti; saygıyla selamladım.</p>

  <p>Sevgili O, bir saat içinde gelmiş olacak. Boş bir heyecan duydum. Eve girerken girişteki büroya koştum, pembe kuponu verip görevliden perdeleri çekme belgesini aldım. Bu hak yalnızca cinsel birleşme günlerinde tanınıyor. Diğer günlerde bol ışıklı cam duvarların arkasında yaşıyoruz, birbirimizi görebilir durumdayız. Gizleyeceğimiz hiçbir şey yok. Bu, Koruyucular’ın zor ve soylu görevlerini kolaylaştırıyor. Başka türlü, ne olabileceğini kim bilebilir? Belki de eski insanlarda hücre psikolojisinin doğmasına yol açan şey, saydam olmayan konutlardı. “Evim kalem’dir benim (öff!).” Epey düşünmüş olmalılar!</p>

  <p>Saat yirmi ikide perdeleri indirdim... ve o anda, O, nefes nefese odaya girdi. Pembe dudaklarını ve pembe kuponunu bana uzattı. Kuponu koçandan koparıp, yırttım, ama kendimi son saniyeye, yani yirmi iki on beşe kadar, onun dudağıma yapışmış dudaklarından koparamadım.</p>

  <p>Daha sonra “kayıtlarımı” gösterdim ve karenin, küpün, düz çizginin güzelliği üzerine konuştum... açıkçası güzel konuştum. Büyüleyici pembeliğiyle dikkatle dinledi beni... ve aniden mavi gözlerinden bir damla gözyaşı, sonra ikincisi, üçüncüsü... tam da açık sayfanın üzerine yuvarlandı. Mürekkep aktı. Sayfayı yeniden yazmalıyım.</p>

  <p>“Sevgili D, eğer sen yalnızca... eğer yalnızca..."</p>

  <p><i>Eğer yalnızca</i> ne? Nedir bu <i>eğer yalnızca</i>? Çocuk sahibi olmakla ilgili şu eski hikâyeyse? Ya da yeni bir şey... Ötekiyle ilgili? Her ne kadar bana öyle geliyorsa da... Hayır... hayır bu çok saçma.</p>
</body>
</html>
