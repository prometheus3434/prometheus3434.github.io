<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Atlantis Word Processor 1.6.5.7" name="Generator" />

  <title></title>
  <link href="../Styles/igormrdn.css" rel="stylesheet" type="text/css" />
</head>

<body>
  <h3 class="p9"><span class="t7">KAYIT ON</span></h3>

  <p class="p10"><span class="t5">Bir Mektup / Bir Zar / Kabalığım</span></p>

  <p class="p1"><span class="t6"><b>B</b></span>enim için dün, kimyagerlerin çözeltilerini sürmek için kullandıkları filtre kâğıdı gibiydi: Çökmeyen ya da fazlalık olan her şey kâğıtta kaldı. Ve bu sabah, yenilenmiş, arınmış, saydam biri olarak aşağıya indim.</p>

  <p>Aşağıda lobide denetçi, masasına oturmuş, saatine göz atarak giren çıkanların sayılarını kaydediyordu. Adı U... ancak hakkında tatsız şeyler söyleyeceğim için sayısını vermesem daha iyi olur. Aslında orta yaşlı, saygıdeğer bir kadın. Sadece, balık solungaçlarını andıran çökük yanakları hoşuma gitmiyor (ama bu beni neden rahatsız etsin?).</p>

  <p>Kalemi oynattı. Kendimi sayfada gördüm. D-503 ve hemen yanımda bir mürekkep damlası. Tam buna dikkatini çekecektim, başını kaldırdı ve anlamlı bir tebessümle, “Size bir mektup var. Evet. Alacaksınız canım, evet, evet alacaksınız,” dedi.</p>

  <p>Onu şimdiden okumuş bulunduğu mektubun önce Koruyucular Bürosu’na gitmesi gerektiğini (bu doğal işlemi size açıklamama gerek yok herhalde) ve saat on ikiden önce elime geçmeyeceğini biliyordum. Ama, o küçük tebessümden rahatsız olmuştum; mürekkep damlası çözeltinin saydamlığını bulandırmış, kirletmişti. O kadar ki, daha sonra, <i>İntegral</i>’in yapı sitesinde ilk defa kendimi işe veremedim, hatta hesaplamalarımda ilk kez hata yaptım.</p>

  <p>On ikide, gene pembemsi kahverengi solungaçları gördüm ve sonunda mektup elime geçti. O anda neden okumadığımı bilmiyorum, cebime attım ve odama koştum. Hemen açtım, çabucak okudum... ve koltuğa çöktüm. Resmi bir yazıydı. E-330’un benim için başvurduğunu ve bugün saat yirmi birde odasında olmam gerektiğini bildiriyordu. Adresi de altta verilmişti.</p>

  <p>Hayır! Bütün olanlardan, ona karşı duygularımı apaçık gösterdikten sonra! Üstelik Koruyucular Bürosu’na gidip gitmediğimi de bilmiyordu. Bütün bunlardan sonra hasta veya iyi olduğumu öğrenebilmesi için bir yol da yoktu. Ve bütün bunlara karşın...</p>

  <p>Kafamda bir dinamo döndü, vınladı. Buda... sarı; vadinin zambakları, pembe somurtuk dudaklar... Evet, başka bir şey daha vardı, neydi? .. Oh, evet bir de O. Bugün bana uğrayacaktı. Ona E-330’la ilgili bir notu göstermeli miyim? Bu olayla benim hiçbir ilgim olmadığını, her şeyin... Hayır, inanmazdı (nasıl inansın ki?). Anlamsız, mantıksız ve güç bir konuşma olacağından emindim. Belki, düşündüğümden de korkunç olacaktı. Her şey kendiliğinden çözümlenmeliydi. Ona notun bir kopyasını göndereceğim.</p>

  <p>Notu, çabucak cebime soktum ve birden, hayvansı, çirkin elimi gördüm. E’nin yürüyüş sırasında elimi nasıl tuttuğunu ve baktığını hatırladım. Gerçekten o...</p>

  <p>Nihayet saat yirmi kırk beş. Beyaz bir gece. Her şey yeşil bir camdan yapılmış gibi. Ama bu, bizimkinden farklı olarak gerçek dışı, ince, kırılgan bir cam. Ve bu camın altında, telaşla dönen, vızıldayan bir şey. Eğer o anda salonların kubbeleri bulut olup yükselse, yaşlı ay bana sabahki kadın gibi gülümsese ve bütün evlerin içi birden kararsa, gene de şaşırmazdım.</p>

  <p>Garip bir duygu: Sanki kaburgalarım demirdendi ve kalbimi sıkıştırıyordu. Üzerinde E-330 harflerinin altınla yazılı olduğu kapının önünde durdum. E-330, masada sırtı bana dönük oturuyor ve bir şeyler yazıyordu. İçeri girdim.</p>

  <p>“İşte.” Pembe kuponu uzattım. “Bugün aldım ve geldim.”</p>

  <p>“Ne kadar dakiksin! Bir saniye lütfen! Otur, hemen bitiririm.”</p>

  <p>Gözlerini yeniden mektuba çevirdi... neler oluyordu, içindeki gölgelerin ardında neler vardı? Ne söyleyecekti? Bir dakika sonra ne yapacaktım? Onun tüm benliği, düşlerin antik, yabanıl ülkesindeyken olacakları nasıl tahmin edebilirdim?</p>

  <p>Sessizce ona baktım. Kaburgalarım demirdendi sanki. Nefes alamıyordum... Konuştuğu zaman yüzü, hızla kıvılcımlar fırlatarak dönen bir tekerlek gibiydi. Oysa şu anda hareketsiz. Yüzünde rahatsız edici bir ifade: Şakaklarına doğru yükselen koyu renk kaşlar ve ağzının köşelerinden burnuna doğru çıkan iki derin çizgi. Birbirleriyle ters yöndeki bu iki üçgen nedeniyle yüzü yamuk, rahatsız edici ve X’le damgalanmış gibi.</p>

  <p>Tekerlek dönmeye başladı ve sözler uçuştu.</p>

  <p>“Demek Koruyucular Bürosu’na gitmedin?”</p>

  <p>“Gitmedim... Gidemedim. Hastaydım.”</p>

  <p>“Tabii. Tahmin ettim. Seni bir şey engellemiş olmalıydı. Ne olduğu önemli değil.” Keskin dişleriyle gülümsedi. “Şimdi artık elimdesin. Biliyorsun, kırk sekiz saat içinde Koruyucular Bürosu’na rapor etmeyen sayılar hakkında...”</p>

  <p>Kalbim o kadar çılgınca atmaya başladı ki demirden kaburgalarım büküldü. Aptal bir çocuk gibi yakalanmıştım. Gene bir aptal gibi sustum. Kapana kıstırılmış gibi hissettim kendimi... Ne elimi ne de ayağımı oynatabiliyordum.</p>

  <p>Ayağa kalktı, tembelce gezindi. Sonra bir düğmeye bastı: Hafif bir sesle perdeler çekildi. Tüm dünyadan kopmuş, onunla yalnız kalmıştım.</p>

  <p>E-330 arkamda, tuvaletin yanında bir yerdeydi. Üniforması hışırdadı, düştü. Dinliyordum... tüm benliğimle. Ve aklıma bir şey geldi... saniyenin yüzde biri kadar bir zamanda...</p>

  <p>Geçenlerde, yeni tip bir sokak dinleyicisinin eğrisini hesaplamıştım (son günlerde, mükemmel kamuflajlarla bütün sokaklara yerleştirilen bu dinleyiciler, Koruyucular Bürosu için bütün konuşmaları kaydediyorlar). Bu içbükey, titrek zarı hatırlıyorum: Bir kulak. Garip bir organ. Şimdi sanki bu zar bendim.</p>

  <p>Yaka düğmesinin ‘klik’ diye açılışı, sonra göğsünden aşağıya doğru inişi. Cam ipek omuzlarından aşağıya, dizlerine doğru hışırdadı ve yere düştü. Grimsi mavi ipekten dışarı doğru bir adım, sonra bir başkası. Görebildiğimden daha iyi duyuyordum...</p>

  <p>Gergin zar titreşti ve sessizliği kaydetti. Hayır, sessizlik değil: Bir çekicinin, demir çubuklara sonsuz aralıklarla güçlü vuruşları. Ve bir an için onu arkamda hissettim, gördüm. Bir saniye için arkamda durdu, düşünüyordu. Önce tuvalet kapısının sesi, sonra da dolap kapaklarının... ve gene ipek, ipek...</p>

  <p>“Evet, şimdi...”</p>

  <p>Döndüm. Eski model safran sarısı hafif bir elbise içindeydi. Çırılçıplak olabileceğinden daha zalimce bir şeydi bu. Şeffaf ipek içinde, pembe iki sivri tepecik. Küller içinde iki amber. Nefis yuvarlak dizler...</p>

  <p>Alçak bir koltuğa oturdu. Önündeki dörtgen sehpada zehir yeşili bir şişe ve iki küçük kadeh vardı. Dudaklarının köşesinde duman çıkaran incecik kâğıt bir tüp, içinde eskiden kullanılan bir şey (adını hatırlamıyorum).</p>

  <p>Zar hâlâ titreşiyor. İçimdeki çekiç, kan kırmızı demir çubuklara yükleniyor. Her vuruşu açıkça hissediyorum... ya o da duyduysa? Ama o, gayet sakin bana bakarak dumanını üfledi ve ilgisizce külünü pembe kuponumun üstüne silkeledi.</p>

  <p>Olabildiğince soğukkanlı olmaya çalışarak sordum, “Dinle, durum buysa neden benim için başvurdun, niye beni buraya gelmeye mecbur bıraktın?”</p>

  <p>Sanki hiçbir şey duymamıştı. Şişedeki sıvıyı bardağına boşalttı ve bir yudum aldı.</p>

  <p>“Nefis bir likör. Biraz alır mısın?”</p>

  <p>Daha yeni anlamıştım: Alkol. Dün olanlar şimşek hızıyla gözümün önünden geçti: Velinimet’in taş gibi eli, kör edici ışın. Küp Meydanı’nda gergin vücuduyla yere uzanmış o sayı gözümün önüne geldi. Tüylerim ürperdi.</p>

  <p>“Dinle,” dedim, “kendini nikotin, özellikle de alkolle zehirleyen herkesin Tek Devlet tarafından acımasızca cezalandırıldığını biliyorsun...”</p>

  <p>Koyu kaşlarını kaldırdı, keskin alaycı bir üçgen. “Azınlığı anında yok etmek, çoğunluğa kendilerini mahvetme fırsatını vermekten daha akıllıca değil mi?.. Sonra yozlaşma sorunu. Konuya ahlaksızlık açısından baktığında bunların hepsi doğru. Evet... Ahlâksızlık! Küçük bir anadan doğma çıplak, kel kafalı gerçekler çetesini sokağa salmış olsaydın! Hayır, yalnızca düşle... Örneğin, benim en büyük hayranımı ele al... Onu tanıyorsun zaten... Onun üstündeki tüm sahtelikleri çıkarıp gerçek haliyle herkesin arasına karıştığını düşün... Oh!”</p>

  <p>Gülmeye başladı. Ama ben, insana acı çekiyor duygusu veren alt üçgenini, ağız köşelerinden burnuna doğru iki derin çizgiyi görebiliyordum. Ve her nedense bu çizgilerden üzgün olduğunu ve onu, S şekilli, kepçe kulaklı sayının üzdüğünü anladım.</p>

  <p>Duygularımı -normal olmayan duygularımı- kontrol altına almaya çalışıyordum. Oysa şimdi, bunları yazarken anlıyorum, her şey olması gerektiği gibiydi ve S’nin de her dürüst sayı gibi eğlenmeye hakkı var... tersi haksızlık olurdu. Evet bu açık.</p>

  <p>E-330 garip bir şekilde ve uzun uzun güldü. Sonra bana baktı; bakışları içime işledi: “Ama asıl önemlisi, seninle çok rahatım. O kadar iyisin ki! Hiçbir zaman Koruyucular Bürosu’na gidip benim likör içtiğimi, sigara kullandığımı rapor etmeyi düşünmeyeceğinden eminim. Hasta olabilirsin, meşgulsündür falan filan. Hatta biraz sonra bu harika zehiri benimle içeceğinden de eminim.”</p>

  <p>Ne yüzsüz, alaycı bir ses! O anda ondan tekrar nefret etmeye başladım. Ama, neden o anda? Ondan hep nefret ettim.</p>

  <p>Küçük bir bardak dolusu yeşil zehiri ağzına doldurup, ayağa kalktı ve saydam safranın altında pembe parlaklığıyla birkaç adım attı ve sandalyemin arkasında durdu. Birden boynuma sarılı bir kol, dudaklarımda dudaklar... hayır, daha derinlerde bir yerlerde, hâlâ korkunç... Yemin ederim bu beni çok şaşırttı. Belki de sırf bu yüzden ben... Bütün bunlardan sonra şimdi daha iyi anlıyorum... bundan sonra olanları ben istemiş olamazdım.</p>

  <p>Dayanılmaz tatlı dudaklar (sanırım likörün tadından) ve ağız dolusu ateşli zehir içime aktı... sonra daha fazla, daha fazla... Dünyadan ayrıldım ve ayrı bir gezegen gibi delice dönerek, bilinmeyen bir yörüngede aşağıya doğru düşmeye başladım.</p>

  <p>Sonra neler olduğu, ancak benzetmelerle anlatılabilir...</p>

  <p>Daha önce başıma böyle bir şey gelmemişti. Yeryüzünde hepimiz durmadan, dünyanın merkezindeki, kaynayan al renkli bir alev denizi üstünde yürürüz. Hiç düşünmeden. Ama ayaklarımızın altındaki ince kabuk cama dönüşse ve birdenbire ateşi görsek...</p>

  <p>Cama dönüştüm. İçimi gördüm. İki tane ben vardı. Birincisi ben D-503, sayı D-503, ötekiyse... Bugüne kadar yalnızca tüylü pençelerini göstermişti, oysa şimdi ortaya çıkıyor, kabuk kırıldı, her an parçalara ayrılabilir... ya sonra?</p>

  <p>Bütün gücümle, çaresizlik içinde, sandalyenin kollarını kavradım ve sordum, aynı zamanda kendimi, eski beni (diğer beni) duyabilmek için “Nereden... bu zehiri nereden buldun?”</p>

  <p>“Oh! Bu kola, bir tıp merkezi... benim bir..”</p>

  <p>“Benim bir... benim bir NE?” Birden öteki ben fırladı ve bağırdı, “Buna izin vermeyeceğim! Hiç kimse... hiç kimse, yalnızca ben... Herkesi öldüreceğim... Çünkü ben... ben sevi...”</p>

  <p>İşte onu görüyordum. Kaba pençeleriyle E.’yi yakaladı, ipeği yırttı ve dişlerini gömdü. Bu konuda belleğim çok net: Dişlerini kullandı.</p>

  <p>Nasıl oldu bilmiyorum, ama E-330 kendini kurtarmayı başardı. Ve orada, lanet olası inik gözkapaklarıyla dolaba yaslanmış durmuş beni dinliyordu. Hatırlıyorum yerdeydim; bacaklarını yakalamış dizlerini öpüyordum. Ve ona yalvarıyordum, “şimdi... hemen şimdi...”</p>

  <p>Keskin dişler, kaşlarının keskin alaycı üçgeni. Eğildi ve üniformamı çözmeye başladı.</p>

  <p>“Evet sevgilim, evet!” Aceleyle üniformamı çıkarmaya başladım. Ama, E olanca sakinliğiyle bana saati gösterdi. Yirmi iki yirmi beşti.</p>

  <p>Buz kestim. Saat yirmi iki otuzdan sonra sokakta görünmenin ne demek olduğunu biliyordum. Çılgınlığım birden geçti. Yine kendimdeydim. Bir şeyin farkındaydım: Ondan nefret ediyordum! Nefret!</p>

  <p>Hoşçakal demeden, geriye dönüp bakmadan, odadan dışarı fırladım. Koşarken aceleyle göğsümdeki künyeyi bağladım. Merdivenleri sıçrayarak indim (asansörde birisiyle karşılaşmaktan korkuyordum) ve boş caddeye fırladım.</p>

  <p>Her şey eskisi gibiydi: son derece basit, olağan, normal: Işıklı parlak cam evler, solgun cam gökyüzü, sakin yeşilimsi gece. Ama bu soğuk, sessiz camın altında şiddetli, kan kırmızısı, kaba bir şey sessiz bir şekilde koşturuyordu. Ve ben güç bela nefes alarak geç kalmamak için onunla yarışıyordum. Birdenbire aceleyle iğnelenmiş künyenin gevşediğini hissettim. Cam kaldırımda bir çıtırtı çıkararak yere düştü. Almak için eğildim ve bir anlık sessizlikte ardımda ayak sesleri duydum. Döndüm, küçük eğilmiş bir şey köşeyi döndü ya da o an bana öyle geldi. Tüm gücümle koştum... hava kulaklarımda ıslık çalıyordu. Girişte durdum. Saat yirmi iki yirmi sekizi gösteriyordu. Dinlendim; daha bir dakikam vardı. Dinledim; arkamda kimse yoktu. Bütün bunlar yeşil zehirin etkisiyle oluşan akıl almaz bir düştü.</p>

  <p>İşkence dolu bir geceydi. Altımda yatağım, dalgaların içinde bir yükselip, bir batıyordu. Kendimle tartışıyordum: Sayılar geceleri uyumalıdır, bu onların görevidir, nasıl gündüz çalışmak görevleriyse. Geceleyin uyumamak ceza gerektiren bir suçtu... Ama gene de yapamıyor, uyuyamıyordum.</p>

  <p>Yok oluyorum. Tek Devlet’e karşı olan sorumluluklarımı yerine getirmekten acizim. Ben...</p>
</body>
</html>
