<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>BEŞİNCİ BÖLÜM</h2>

  <p>Oedipa’nın bir sonraki hamlesi Randolph Driblette ile yeniden iletişime geçmek olmalıydı, ama bunun yerine Berkeley’e gitmeye karar verdi. Richard Wharfinger’in Trystero hakkındaki bilgiyi nereden edindiğini öğrenmek istiyordu. Ayrıca mucit John Nefastis’in postasını hangi yolla aldığına da bir bakabilirdi.</p>

  <p>Tıpkı Kinneret’te bıraktığı Mucho gibi, Metzger de gidişiyle perişan olmuşa benzemiyordu. Kuzeye doğru yol alırken, Berkeley’e giderken mi yoksa dönerken mi eve uğrasa diye uzun uzun düşündü. Sonunda Kinneret sapağını kaçırdı ve bu, içine düştüğü ikileme bir son verdi. Körfezin doğu yakası boyunca arabasıyla hırıl hırıl gitti, sonra hemen Berkeley tepelerini çıkıp geniş bir araziye yayılmış, çok katlı, Alman barok tarzında inşa edilmiş, koyu yeşil halı kaplı bir girişten sonra kıvrımlı koridorlara ve süslü şamdanlara açılan bir otele gece yarısına doğru vardı. Lobideki bir levhada AMERİKAN SAĞIR VE DİLSİZLER TOPLULUĞU CALIFORNIA BÖLGE KURULUŞU’NA HOŞGELDİNİZ yazılıydı. Mekândaki bütün ışıklar, insanı dehşete düşürecek kadar parlaktı; binada müthiş ağır bir sessizlik hakimdi. Bir resepsiyonist resepsiyon masasının ardında uyukladığı yerden çıkıverdi ve Oedipa’ya işaret dilinde bir şeyler anlatmaya başladı. Oedipa da ne olacağını görmek için hareket çekmeyi düşündü. Ama hiç ara vermeden araba kullanmıştı ve birden bitkinlik onu kıskıvrak yakalayıvermişti. Resepsiyonist, mutlak bir sessizlik içinde, Oedipa’yı tıpkı San Narciso sokakları gibi usul usul kıvrılan koridorlardan geçirip içinde Remedios Varo’nun bir reprodüksiyonu bulunan bir odaya çıkardı. Oedipa, neredeyse ânında uykuya daldı, ama yatağının karşısındaki aynada beliren bir şeyi gördüğü kâbus yüzünden uyanıp durdu. Belirli bir şey değil, sadece bir olasılıktı; görebildiği bir şey değildi. Nihayet uyuduğundaysa, rüyasında kocası Mucho, California’da bildiği hiçbir yere benzemeyen yumuşacık beyaz bir kumsalda onunla sevişiyordu. Sabah uyandığında, yatakta dimdik oturmuş, aynadaki yorgunluktan bitap düşmüş aksine gözlerini dikmiş bakıyordu.</p>

  <p>Lectern Yayıncılığı’nı Shattuck Bulvarı’nda küçük bir ofis binasında buldu. Ellerinde <i>Ford, Webster, Tourneur ve Wharfinger Oyunları</i> adlı kitap yoktu ama 12,5 dolarlık çeki alıp Oakland’daki deponun adresiyle birlikte orada görüşebileceği insanları gösteren bir makbuz verdiler. Kitabı alabildiğinde öğleden sonra olmuştu bile. Onu ta buraya kadar getiren dizeyi bulmak için kitabın sayfalarına göz gezdirdi. Ve kitap sayfasında kırılan güneş ışığında donakaldı.</p>

  <p><i>Kutsal hiçbir yıldız kümesi kollayamaz, bilirim,</i> diyordu beyit, <i>Angelo’nun şehvetlerinden geçen birini.</i></p>

  <p>“Hayır,” diye isyan etti Oedipa. “‘Bir kere buluşma ayarlayanı Trystero ile.’” Karton kapaklı kitaba kurşunkalemle alınmış not farklı bir basımdan söz ediyordu. Ama o karton kapaklı kitabın, şu anda elinde tuttuğu kitabın aynı basımı olması gerekiyordu. Kafası karışmıştı, bu baskıda da bir dipnot olduğunu gördü:</p>
<div class="alinti">
  <p>Yalnızca Quarto baskısına (1687) göre. Bundan önceki büyük boy baskıda, kapanış dizesinin olması gereken yere eklenmiş bir söz yer almaktadır. D’Amico, Wharfinger’in saraydaki birine ilişkin karalayıcı bir karşılaştırmada bulunmuş olabileceğini, sonraki ‘düzeltmenin’ ise aslında yayımcı İnigo Barfstable’ın işi olduğunu ileri sürmüştür. Tartışmalı ‘Whitechapel’ versiyonunda, (takriben 1670), “Bu Buluşma ya da iğrenç hata, ah Niccolò,” dizesi yer almaktadır ki, iyice kaba bir on ikilik hece vezni kurmasının yanı sıra, sözdizimsel açıdan anlamlandırılması da güçtür, şayet bu dizenin aslında, “Bu Trystero <i>dies irae</i>...” sözcükleriyle yapılmış bir cinas olduğuna yönelik J. -K. Sale’in öne sürdüğü alışılmadık fakat inandırıcı iddiayı kabul etmezsek. Ancak altı çizilmelidir ki, bu da dizeyi önceki hali kadar bozuk bir durumda bırakmaktadır, çünkü <i>triste</i> (=sefil, yoz) sözcüğünün sözde İtalyancalaştırılmış bir çeşitlemesi değilse eğer, <i>trystero</i> sözcüğü için herhangi bir belirgin anlam verilmemiştir. Ama ‘Whitechapel’ baskısı, bölük pörçük olmasının yanı sıra, başka bir yerde de belirttiğimiz gibi, bu tarz bozuk ve olasılıkla sahte dizelerle doludur ve bu nedenle pek güvenilir değildir.</p>
</div>
  <p>O zaman, diye merakla sordu kendi kendine Oedipa, Zapf’dan aldığım karton kapaklı kitap <i>kendisindeki</i> “Trystero” dizesini nereden çıkardı? Quarto, büyük baskı ve “Whitechapel” parçalarından ayrı başka bir baskı daha mı vardı? Bu kez de, Cal’da İngilizce profesörü olan Emory Bortz adlı birinin imzasını taşıyan editör önsözünde böyle bir şeyin bahsi geçmiyordu. Neredeyse bir saatini daha bütün dipnotları incelemekle geçirdi, ama hiçbir şey bulamadı.</p>

  <p>“Kahretsin,” diye bağırdı, arabayı çalıştırıp Profesör Bortz’u bulmak üzere Berkeley’e doğru yola çıktı.</p>

  <p>Kitaptaki tarihi hatırlamalıydı: 1957. Başka bir dünya. İngilizce Bölümü ofisindeki kız, Oedipa’ya Profesör Bortz’un artık fakültede bulunmadığını söyledi. San Narciso, California’daki San Narciso Üniversitesi’nde ders veriyordu.</p>

  <p>Elbette, diye düşündü Oedipa, yüzünü buruşturarak, ‘başka nerede olabilirdi ki?’ Adresi not etti ve kitabın karton kapaklı basımını kimin yayımlamış olduğunu anımsamaya çalışarak dışarı çıktı. Anımsayamadı.</p>

  <p>Yaz ayıydı, hafta içiydi ve ikindi vaktiydi. Oedipa’nın bildiği hiçbir üniversitenin hareketli olacağı bir zaman değildi ama burası öyleydi işte. Wheeler Hall’dan aşağıya inen yokuştan sonra Sather Gate’den geçip fitilli kadife, kot, çıplak bacaklar, sarı saçlar, kemik çerçeveli gözlükler, güneşte yanıp sönen bisiklet tekeri telleri, kitap çantaları, sallanan oyun masaları, yerlere kadar sarkmış upuzun dilekçe kâğıtları, ne olduğu bir türlü anlaşılamayan FSM, YAF ve VDC<a class="footnoteref" href="../Text/notlar.xhtml#dn20" id="dn20b">20</a> posterleri, fıskiyedeki köpükler, hararetle tartışan öğrencilerle dolu bir meydana çıktı. Elindeki kalın kitabıyla bütün bunların arasından geçti, büyülenmişti, güvensizdi, bir yabancıydı; buranın bir parçası gibi hissetmek istiyor fakat bunun için paralel evrenler arasında ne kadar çok gidip gelmesi gerektiğini biliyordu. Çünkü kendi okul yıllarını, sadece öğrenci arkadaşlarını değil, aynı zamanda o dönemde içinde bulundukları ve gelecekte de onları bekleyen yapının büyük kısmını saran sinir harbi, durulma ve inziva dönemi içinde geçirmişti; bu, yalnızca ölümün çare bulduğu yüksek mertebelerdeki belli patolojilere karşı verilen ulusal bir refleksti ve bu Berkeley, kendi geçmişinden tanıdığı, üzerine ölü toprağı serpilmiş Siwash’lara hiç benzemiyor, daha çok hakkında birçok şey okuduğunuz Uzak Doğu ya da Latin Amerika üniversitelerini andırıyordu, yani en çok tutulan halk bilimi örneklerinin bile şüpheyle karşılanabildiği, felakete sürükleyen fikir ayrılıklarının dile getirilebildiği, intihara sürükleyen bağlılıkların seçilebildiği şu özerk kültür ortamlarını -hükümetleri deviren türden kurumlardı bunlar. Ama Bancroft Yolu boyunca sarışın çocuklar ile homurdanan Honda ve Suzukiler arasından geçerken duyduğu dil İngilizceydi, Amerikan İngilizcesi. Sekreter James ve Foster ile Senatör Joseph<a class="footnoteref" href="../Text/notlar.xhtml#dn21" id="dn21b">21</a> neredeydi, Oedipa’nın aşırı ılımlı gençliğine kol kanat germiş o sevgili ahmak tanrıcıklar nerelerdeydi? Başka bir dünyada. Başka bir tren yolunda, alınan başka kararlar zincirinde, kapatılan demiryolu makaslarında; şimdi hepsini başka bir yere bırakılmış, terk edilmiş, karmakarışık bir halde, kayıp arayan dedektiflerden kaçarken, zilzurna sarhoş, eroin almış, alkolik, fanatik, takma adlarla dolaşan, ölmüş, bir daha bulunmaları imkânsız kişiler olarak öylece atıveren meçhul makasçılar yüzünden. Bütün bu tipler arasında genç Oedipa’yı gerçekten ender rastlanan bir yaratığa dönüştürmeyi başarmışlardı aslında, gösteri yürüyüşleri ve oturma eylemleri için uygun biri değildi belki ama Jakoben metinlerdeki tuhaf sözcükleri takip etmede kelimenin tam anlamıyla bir ustaydı.</p>

  <p>Impala’yı gri yol boyunca uzanan Telegraph Bulvarı üzerinde bir yerlerdeki benzin istasyonuna park edip bir telefon rehberinde John Nefastis’in adresini buldu. Sonra sözde Meksika tarzı bir apartmana sürdü arabasını, ABD posta kutuları arasında adamın adını aradı, apartman girişindeki merdivenlerden çıkıp Nefastis’in kapısını bulana kadar birbiri ardına sıralanan perdeli pencereler boyunca yürüdü. John Nefastis asker tıraşlıydı ve tıpkı Koteks gibi yaşından genç görünüyordu ama Truman yönetiminden kalma, Polinezya temalarıyla süslü bir gömlek giyiyordu.</p>

  <p>Oedipa kendisini tanıtırken Stanley Koteks’in adını verdi.</p>

<p>“Benim ‘duyarlı’ olup olmadığımı anlayabileceğinizi söyledi.”</p>

  <p>Nefastis, televizyonda bir grup çocuğun Watusi’ye benzer hareketlerle dans edişlerini izliyordu. “Gençleri izlemeyi severim,” diye açıkladı. “O yaşlardaki genç kızların tuhaf bir çekiciliği var.”</p>

  <p>“Benim kocam da sever,” dedi Oedipa, “anlıyorum.”</p>

<p>John Nefastis Oedipa’ya parıldayan gözlerle baktı, sempatikti, sonra da arka taraftaki çalışma odasından Makinesini getirdi. Hemen hemen patentte tarif edildiği gibiydi. “Nasıl çalıştığını biliyor musunuz?”</p>

  <p>“Stanley bana şöyle bir anlatmıştı.”</p>

  <p>Sonra, hayret verici bir biçimde, entropi denen bir şeyden söz etmeye koyuldu. ‘Trystero’ sözcüğü Oedipa’yı ne kadar rahatsız ediyorsa, bu sözcük de Nefastis’i o kadar rahatsız ediyordu. Ama Oedipa için fazlasıyla teknik bir konuydu. Anlayabildiği kadarıyla, bu entropi denen şeyin iki farklı türü vardı. Bir tanesi termik motorlarla ilgiliydi, diğeriyse iletişimle. Eskiden, 1930’larda, birinin denklemi diğerininkine çok benziyordu. Bu bir tesadüftü. Bu iki alan birbiriyle tamamen alakasızdı, bir nokta hariç: Maxwell’in Cini. Cin oturup moleküllerini sıcak ve soğuk olmak üzere ikiye ayırırken, sistemde entropi kaybı olduğu söyleniyordu. Ama bu kayıp, hangi molekülün nerede olduğuna dair Cin’in edindiği bilgi sayesinde bir şekilde dengeleniyordu.</p>

  <p>“İletişim burada kilit nokta,” diye heyecanla bağırdı Nefastis. “Cin elde ettiği verileri duyarlı kişiye aktarıyor ve duyarlının da aynen karşılık vermesi gerekiyor. O kutunun içinde sayılarla ifade edilemeyecek kadar çok molekül var. Cin, her birinden veri topluyor. Derin bir psişik düzeyde işi halletmeli. Duyarlı kişi, o sarsıcı enerji kümesini alıp hemen hemen aynı miktarda bilgiyle geri beslemeli. Döngüyü korumak için. Seküler düzeyde ise bütün görebildiğimiz, hareket etmesini umduğumuz bir itenektir. Bütün bu koca bilgi karmaşasına karşı, motorun her bir güç çıkışıyla tekrar tekrar imha edilen tek bir küçük hareket.”</p>

  <p>“Yardımcı olun biraz,” dedi Oedipa, “bu dedikleriniz bana hiçbir şey ifade etmiyor.”</p>

  <p>“O zaman şöyle diyeyim: Entropi bir mecaz,” diye iç geçirdi Nefastis, “bir metafor. Termodinamik dünyasını bilgi akışı dünyasına bağlar. Makine her ikisini de kullanır. Cin, bu metaforun sadece sözel açıdan zarif olmasını değil, nesnel açıdan da doğru olmasını sağlar.”</p>

  <p>“Peki ya şöyleyse,” dedi Oedipa, kendisini biraz sapkın biri gibi hissederek, “ya Cin sadece iki denklem birbirine benzediği için varsa? Metafor yüzünden?”</p>

  <p>Nefastis gülümsedi; her türlü etkiye kapalı, son derece sakin ve inançlıydı. “Clerk Maxwell’e göre, metaforun bilindiği günlerin çok öncesinde de vardı.”</p>

  <p>Peki ama Clerk Maxwell Cini’nin gerçekliği konusunda bu denli fanatik miydi gerçekten? Oedipa kutunun dışındaki resme baktı. Clerk Maxwell profilden görülüyor, bu yüzden gözleri Oedipa’nınkilerle buluşmuyordu. Alnı yuvarlak ve düzgündü, kafasının arkasındaysa kıvırcık saçlarla kaplı acayip bir yumru vardı. Açıkta kalan gözünde yumuşak, müphem bir ifade vardı, ama Oedipa, sakal ve bıyığının altında gizli duran ağzının gölgelenmiş kurnazlıklarından gece yarılarında ne duygu karmaşalarının, krizlerin, hortlamış korkunçlukların çıktığını merak etti.</p>

  <p>“Resme iyice bakın,” dedi Nefastis, “ve bir silindire odaklanın. Endişelenmeyin. Eğer bir duyarlıysanız hangisi olduğunu bileceksiniz. Zihninizi açık bırakın, Cin’in mesajını almaya hazır olun. Hemen dönerim.” Nefastis, şimdi bir çizgi film gösteren televizyonun başına geri döndü. Oedipa iki Ayı Yogi, bir Goril Magilla ve Peter Potamus arasında oturmuş, Clerk Maxwell’in esrarengiz profiline bakıyor, Cin’in kendisiyle iletişime geçmesini bekliyordu.</p>

  <p>“Orada mısın, küçük adam,” diye sordu Oedipa, “yoksa Nefastis beni işletiyor mu?” Eğer bir itenek hareket etmezse, bunu asla bilemeyecekti. Clerk Maxwell’in elleri fotoğrafın kadrajından çıkarılmıştı. Bir kitap tutuyor olabilirdi. Işığı sonsuza dek yitirilmiş olan Victoria İngiltere’sinde hayali bir manzaraya dalmıştı. Oedipa’nın gerginliği daha da arttı. Sanki sakalın ardından, Maxwell belli belirsiz gülümsemeye başlamıştı. Gözlerinde bir şey kesinlikle değişmişti...</p>

  <p>Ve işte orada. Görebildiği şeyin üst köşesinde: O azıcık hareket eden şey sağdaki itenek değil miydi? Doğrudan bakamadı, talimatlara göre gözlerini Clerk Maxwell’in üzerinde tutması gerekiyordu. Dakikalar geçti, itenekler yerlerinde donmuş duruyorlardı. Televizyondan tiz komik sesler geliyordu. Az önce gördüğü bir retina seğirmesi, yanlışlıkla harekete geçmiş bir sinir hücresi yüzünden olmalıydı. Gerçek bir duyarlı daha fazlasını mı görürdü? Korkudan altına etmek üzereydi; hiçbir şey olmayacağını düşündükçe korkusu daha da artıyordu. “Neden endişeleneyim ki,” dedi endişeyle; “Nefastis delinin teki, unut bunu, zırdeli. Gerçek bir duyarlı, insanın sanrılarını paylaşabilen kişidir, hepsi bu.”</p>

  <p>Paylaşabilse ne kadar şahane olurdu. On beş dakika daha denedi, “Oradaysan, her ne isen, bana kendini göster, sana ihtiyacım var, göster kendini,” diye yineleyip durdu. Ama hiçbir şey olmadı.</p>

  <p>“Üzgünüm,” diye içeriye seslendi; uğradığı düş kırıklığı yüzünden ağlamak üzere oluşu hayret vericiydi. “İşe yaramıyor.” Nefastis, Oedipa’nın yanına gelip kolunu kadının omzuna attı.</p>

  <p>“Sorun değil,” dedi. “Lütfen ağlama. Gel, içerideki kanepeye otur. Haberler birazdan başlayacak. İşi orada hallederiz.”</p>

  <p>“İşi mi?” dedi Oedipa. “Halletmek? Neyi?”</p>

  <p>“Cinsel ilişkide bulunuruz,” diye yanıtladı Nefastis. “Bu gece belki Çin’le ilgili bir şey olacak. Viet Nam hakkında konuşulurken bunu yapmayı severim, ama en iyisi Çin. Bütün o Çinlileri düşünüyorsun. Sürülerine bereket. O yaşam bolluğu... Bu şekilde daha seksi oluyor, öyle değil mi?”</p>

  <p>Oedipa bir çığlık atıp kaçtı; Nefastis karanlık odalarda parmaklarını çıtlatıp kesinlikle televizyondan öğrendiği, o-zaman-git-bakalım-bebeğim türü çakma hippi laflarla Oedipa’nın peşine düştü.</p>

  <p>“Yaşlı Stanley’e selam söyle,” diye seslendi. Oedipa merdivenleri hızla inip sokağa çıktı, arabasının plakasına eşarbını fırlattı ve Telegraph Yolu boyunca feryat figan gitti. Arabayı daha çok otomatiğe bağlamış gibi sürüyordu, ta ki Mustang’ıyla hız yapan bir oğlan, herhalde arabanın kendine verdiği yeni cinsel gücü denetleyemediğinden olsa gerek, Oedipa’yı az kalsın öldürene kadar, işte o zaman otobanda olduğunu, geri dönülemez bir şekilde Bay Bridge’e doğru gittiğini fark etti. Trafiğin en yoğun olduğu saatti. Oedipa gördüğü manzara karşısında dehşete düşmüştü, böylesine yoğun bir trafiğin sadece Los Angeles gibi yerlerde mümkün olabileceğini düşünürdü, birkaç dakika sonra köprü kemerinin en yukarı noktasından aşağıya San Francisco’ya doğru baktığında, kirli hava kütlesini gördü. Pus, diye kendini düzeltti, gördüğüm bu, pus. San Francisco’da kirli hava kütlesi ne arasın? Kirli hava kütlesi, halk söylencelerine göre, güneyin ötelerine kadar görülmezdi. Güneşin açısı yüzünden olmalı.</p>

  <p>Bir Amerikan otoyolunda egzoz, ter, göz kamaştırıcı parlaklık ve aksi giden yaz akşamının ortasında Oedipa Maas, Trystero sorunu üzerine kafa yordu. San Narciso’nun bütün o sessizliği -motel havuzunun hareketsiz yüzeyi, evlerle dolu sokakların Japon bahçelerinin kumu üzerindeki tırmık izlerine benzeyen hatları- konuyu bu otoyol çılgınlığı kadar salim kafayla düşünmesine fırsat vermemişti.</p>

  <p>John Nefastis’e göre (yakın zamanlardan bir örnek verecek olursa), termodinamik ve enformasyon alanında olmak üzere iki tür entropi, yazılı bir formüle geçirildiğinde, diyelim ki tesadüfen, birbirlerine benzeyiveriyorlardı. Yine de, bu basit tesadüfe Maxwell’in Cini yardımıyla, bir saygınlık kazandırmıştı.</p>

  <p>Artık Oedipa burada, Tanrı metaforuyla karşı karşıya kalmışken, kaç bölüm olduğunu biliyordu; her durumda ikiden fazla. Bugünlerde baktığı her yerde pıtrak gibi biten tesadüflerle etrafı çevrilmişken, onları birbirine bağlayacak bir ses, bir sözcük, Trystero’dan başka bir şey yoktu elinde.</p>

  <p>Trystero hakkında biraz bir şey biliyordu: Avrupa’da Thurn ve Taxis posta servisine karşı çıkmıştı; simgesi surdin bir posta borusuydu; 1853 yılından önce bir ara Amerika’da ortaya çıkmış, ya siyahlara bürünmüş kanun kaçakları ya da maskeli Kızılderililer olarak Pony Express ile Wells Fargo’ya karşı savaşmıştı; bugünse alışılmışın dışında bir cinsellik anlayışına sahip kişiler, Maxwell’in Cini’nin gerçekliğine inanan mucitler ve muhtemelen kendi kocası Mucho Maas için (ama Mucho’nun mektubunu çoktan atmıştı, Cengiz Cohen’in pulu inceleme fırsatı olamamıştı, dolayısıyla emin olmak için Mucho’nun kendisine sorması gerekiyordu) bir iletişim kanalı görevi görerek California’da hâlâ varlığını sürdürüyordu.</p>

  <p>Ya Trystero, kendi çapında, gerçekten de vardı ya da var sayılıyordu, ölü adamın mirasına kafayı bu kadar takıp onunla yatıp onunla kalktığı için, büyük olasılıkla Oedipa’nın hayalinden ibaretti. Burada San Francisco’da, mirasın bütün maddi varlıklarının uzağındayken, her şeyin uzaklarda yitip dağılması için hâlâ bir ihtimal vardı. Bütün bunların tamamen sinir sistemiyle ilgili, psikoloğunun düzeltebileceği ufak tefek şeyler olduğuna kendini ikna etmesi için, bir tek bu geceyi geçirmesi gerekiyordu, önüne geldiği gibi, hiçbir şeyin olmadığını görerek. Kuzey Sahili’nde otoyoldan çıktı, etrafta bir tur atıp sonunda depoların orada dik bir tali yolda arabasını park etti. Sonra Broadway boyunca yürüyüp akşamın ilk kalabalığı arasına karıştı.</p>

  <p>Ama daha bir saat geçmemişti ki, surdin bir posta borusu gözüne ilişti. Roos Atkins takım elbiseleri giymiş yaşı geçkin delikanlılarla dolu bir sokakta boş boş dolaşırken, başlarında rehberleriyle San Francisco’da birkaç gece mekânına gitmek üzere Volkswagen marka bir otobüsten paldır küldür inen bir turist grubuyla çarpıştı. Birisinin, “Şunu sana takayım,” diye kulağına fısıldadığını duydu, “çünkü az önce gruptan ayrıldım.” Sonra da koskocaman kiraz kırmızısı bir kimlik kartını göğsünün kenarına el çabukluğuyla iliştiriliverdi; üzerinde MERHABA! ADIM Arnold Snarb! VE İYİ VAKİT GEÇİRMEK İSTİYORUM! yazıyordu. Oedipa çevresine bir göz gezdirdi ve nurtopu yüzlü bir adamın göz kırparak vatkasız ceketlerle çizgili gömlekler arasında gözden kaybolduğunu gördü; Arnold Snarb iyi vakit geçirmek için gitmişti işte.</p>

  <p>Birisi hakem düdüğünü çaldı ve Oedipa kendisini, kimlik kartları takılı diğer vatandaşlarla birlikte, Yunan Usûlü adlı bara sürüklenirken buldu. Yo olamaz, diye düşündü Oedipa, cigaralık istemiyorum, hayır. Ve bir süreliğine insan selinin arasından sıyrılmaya çalıştı, ama sonra bu gece aklına estiği gibi takılmaya karar vermiş olduğunu anımsadı.</p>

  <p>Rehberleri onları kısaca bilgilendirmeye koyuldu: “Tamam, burada,” diyordu gömlek yakasına koyu sicim gibi ter atarken, “üçüncü cinsiyetin mensuplarını göreceksiniz, Körfez kenarındaki bu şehrin nam saldığı lavantalarla tanışın. Bazılarınıza bu deneyim biraz ibnelik gibi gelebilir, ama sakın unutmayın, bir turist grubundanmış gibi davranmayın. Sevişme teklifi alırsanız, eğlencesine bakın, meşhur Kuzey Sahili’nde bulabileceğiniz gay gece yaşamının bir parçası neticede. İki içki içebilirsiniz ve düdüğü duyduğunuzda dışarı çıkma vaktiniz geldi demektir, koşar adım, tam burada yeniden gruplara gireceksiniz. Düzgün davranırsanız, sonrasında Finocchio’nun Mekânı’na gideceğiz. Düdüğü iki kez çaldı ve turistler, bara çılgınca hücum ederek, çığlık kıyamet, Oedipa’yı da içeriye sürüklediler. Ortam sakinleştiğinde, avucunun içinde ne olduğu belirsiz bir içki, süet bir spor ceket giymiş uzun boylu birinin üzerine çullanmış bir halde kapının yanındaydı. Yakanın iç tarafında solgun, hafif hafif parıldayan bir metal alaşımı üzerine zarafetle işlenmiş bir şeye gözü ilişti; kiraz kırmızı kimlik kartlarından biri değil, Trystero posta borusu biçiminde bir iğneydi. Hani surdin olan.</p>

  <p>Tamam, dedi kendi kendine. Kaybettin. Hepi topu bir saatliğine şansımı denedim. O zaman çıkıp Berkeley’e, otele dönmeliydi. Ama yapamadı.</p>

  <p>“Baksana,” diye seslendi iğnenin sahibine, “peki ya sana Thurn ve Taxis ajanı olduğumu söylersem?”</p>

  <p>“Ne,” diye yanıtladı adam, “bir tür tiyatro ajansı mı?” Adamın kocaman kulakları vardı, saçları neredeyse kafa derisini ortaya çıkaracak kadar kısacık kesilmişti, yüzü de sivilce doluydu ve şimdi Oedipa’nın göğüslerinde şöyle bir dolanan gözleri fazlasıyla ifadesizdi. “Nasıl oluyor da Arnold Snarb diye bir adın olabiliyor?”</p>

  <p>“Eğer yaka iğneni nereden aldığını bana söylersen,” dedi Oedipa.</p>

  <p>“Kusura bakma.”</p>

  <p>Adamı sıkboğaz etmeye başladı: “Eşcinsel işareti falansa, beni rahatsız etmez.”</p>

  <p>Adamın gözleri hiçbir şey ele vermiyordu: “O tarafa meyilli değilim,” dedi. “Sana da değilim.” Oedipa’ya sırtını dönüp bir içki söyledi. Oedipa, kimlik kartını çıkarıp bir kül tablasına koydu ve sessizce, sinir bozukluğunu belli etmemeye çalışarak şöyle dedi:</p>

  <p>“Bak, bana yardım etmek zorundasın. Çünkü gerçekten aklımı yitirmeye başladığımı düşünüyorum.”</p>

  <p>“Yanlış giyinmişsin, Arnold. Git rahibinle konuş.”</p>

  <p>“ABD Postasını kullanıyorum, çünkü bundan başkası öğretilmedi bana,” diye açıklamaya koyuldu. “Ama senin düşmanın değilim. Olmak da istemem.”</p>

  <p>“Arkadaşım olmaya ne dersin?” Taburede dönüp Oedipa’yla yeniden yüz yüze geldi. “Ne dersin, Arnold?”</p>

  <p>“Bilmiyorum,” diye yanıtlamanın daha iyi olacağını düşündü.</p>

  <p>Adam ona boş boş baktı. “Peki sen ne biliyorsun?”</p>

<p>Oedipa adama her şeyi anlattı. Neden anlatmasındı? Hiçbir şeyi gizlemeden. Anlattıkları bittiğinde, turistler düdükle dağılmış, Oedipa’nın üç içkisine karşılık adam ona iki içki almıştı.</p>

  <p>“‘Kirby’yi duymuştum,” dedi, “bir kod ad, gerçek biri değil. Ama geri kalanını bilmiyorum, körfezin karşı tarafındaki senin şu Çin hayranını da o manyak oyunu da duymadım. Hiçbir zaman bunun bir tarihi olduğunu düşünmedim.”</p>

  <p>“Başka bir şey düşünemez oldum,” dedi Oedipa, biraz ağlamaklı.</p>

  <p>“Ve,” dedi kirli sakalını kaşıyarak, “bunları anlatacak kimsen yok. Sadece barda adını bilmediğin biri, öyle mi?”</p>

<p>Oedipa ona bakmıyordu. “Sanırım yok.”</p>

  <p>“Kocan ya da deli doktorun da mı yok?”</p>

  <p>“İkisi de var,” dedi Oedipa, “ama bilmiyorlar.”</p>

  <p>“Onlara anlatamaz mısın?”</p>

  <p>Sonunda, kısacık bir an adamın gözlerindeki boşluğa baktı ve omzunu silkti.</p>

  <p>“O zaman sana bildiklerimi anlatacağım,” dedi adam nihayet. “Taktığım iğne IA üyesi olduğum anlamına geliyor. Inamorati Anonim. Inamorati âşık olan biridir. Bu bağımlılıkların en kötüsüdür.”</p>

  <p>“Diyelim ki biri âşık olmak üzere,” dedi Oedipa, “sen de yanına gidip ona yardım falan mı ediyorsun?”</p>

  <p>“Evet. Bütün olay, buna ihtiyaç duymayacağın bir yere erişmek. Ben şanslıydım. Genç yaşta atlattım. İster inan ister inanma ama geceleri çığlık çığlığa uyanan altmış yaşında adamlar, hatta daha yaşlı kadınlar var.”</p>

  <p>“O halde, AA gibi toplantılarınız mı oluyor?”</p>

  <p>“Tabii ki hayır. Bir telefon numaran oluyor, arayabileceğin bir çağrı yanıtlama hizmeti. Kimse kimsenin adını bilmez, sadece telefon numarası var, o da durum üstesinden gelemeyeceğin kadar kötüleşirse diye. Biz münzevileriz, Arnold. Toplantılar olayın bütün amacını yok eder.”</p>

  <p>“Peki ya yardım ettiğin kişi? Ya ona âşık olursan?”</p>

  <p>“Giderler,” dedi. “Onları asla ikinci kez görmezsin. Yanıtlama hizmeti yollar onları ve tekrarların olmamasına dikkat ederler.”</p>

  <p>Peki, posta borusu nereden çıktı? Bu, onların kuruluşuna kadar gider. 60’ların başında, LA yakınlarında yaşayan ve şirketin yönetim kademesinde müdürün üstünde ama başkan yardımcısının altında bir pozisyonda çalışan Yoyodyne yöneticilerinden biri, 39 yaşındayken, makineleşme nedeniyle kendisini işsiz buldu. Yedi yaşından bu yana, başkanlık ve ölümden başka bir hedefi göstermeyen katı bir eskatoloji öğreniminden geçmiş, anlamaya kalkışamayacağı uzmanlık protokollerini imzalamaktan ve kendisine açıklanması gereken uzman gerekçelerle bozulmuş uzman programların sürekli devam eden cinnetinin suçunu üstlenmekten başka kesinlikle hiçbir şey yapmamak üzere eğitilmiş yöneticinin ilk aklına gelen şey elbette intihardı. Ama önceden gördüğü eğitimler ağır bastı: Önce komitenin fikirlerini duymadan karar veremezdi. LA Times’ın kişisel sayfasına bir ilan verdi, aynı belayı yaşamış birinin intihar etmemek için iyi bir neden bulup bulmadığını soruyordu. Kurnazlığı sayesinde hiçbir intihar vakasının cevap vermeyeceğini varsayıyordu, dolayısıyla otomatik olarak geçerli verileri elde edebilecekti. Varsayımı yanlıştı. Bir hafta boyunca, karısının ayrılık hediyesi olarak verdiği (işten çıkarılma belgesi eline verildikten bir gün sonra karısı onu terk etmişti) küçük Japon dürbünüyle posta kutusunu hevesle kontrol edip düzenli olarak her öğle vakti gelen postalarla birlikte aptal saptal şeylerden başka bir şey alamadıktan sonra, sarhoşluktan sızıp kalarak daldığı, mesai bitiş trafiğinde otobana atladığı, siyah beyaz bir rüyadan ısrarla çalınan kapı yüzünden irkilerek uyandı. Bir pazar öğleden sonrasının geç vakitleriydi. Kapısını açtı ve karşısında kafasında örgü balıkçı beresi, el niyetine taşıdığı kancayla yaşlı bir serseri buldu; adam bir deste mektup verip tek kelime etmeden uzun adımlarla uzaklaştı. Mektupların çoğu, ya beceriksizlik ya da son dakika korkaklığı yüzünden intihar teşebbüsü yarım kalmış kişilerden geliyordu. Ancak hiçbiri, hayatta kalmak için ilgi uyandırabilecek bir gerekçe sunamıyordu. Yönetici yine de tereddüt ediyordu: Canına kıymanın avantajlarıyla dezavantajlarını “artılar” ve “eksiler” başlıklı iki sütunda listelediği kâğıtların başında bir hafta daha geçirdi. Tetikleyici bir şey olmadan, net bir karara varmanın imkânsız olduğuna kanaat getirdi. En sonunda bir gün, hükümet politikalarını protesto etmek için kendini ateşe veren Viet Nam’lı bir Budist rahip hakkında Times’da AP telefotosuyla birlikte yayımlanan kapak öyküsünü gördü. “Çok havalı!” diye haykırdı yönetici. Garaja gidip Buick’inin deposundan bütün benzini çekti, yeşil Zachary marka tam takım elbisesini yeleğiyle birlikte giydi, intihara teşebbüs edip başarısız olmuş kişilerden gelen bütün mektupları bir montun cebine tıkıştırdı, sonra mutfağa gitti, yere oturdu, kendini iyice benzine bulamaya koyuldu. Normandiya çalılıklarında, Ardenler’de, Almanya’da ve savaştan sonra Amerika’da hep yanında olan emektar Zippo’sunun çakmaktaşını elveda diyerek çakmak üzereydi ki, ön kapıda bir anahtarın çevrildiğini ve insan seslerinin geldiğini işitti. Karısıyla birlikte adamın tekiydi gelenler, az sonra adamı tanıdı; (yöneticinin) işini bir IBM 7094’e kaybetmesine neden olan Yoyodyne’daki şu verimlilik uzmanıydı. Olaydaki ironiyle allak bullak olan yönetici, benzinin içine bir tür fitil gibi batırdığı boyun bağıyla, mutfakta oturup onları dinledi. Anlayabildiği kadarıyla, verimlilik uzmanı, oturma odasındaki Fas kiliminin üzerinde karısıyla seks yapmak istiyordu. Karısı da gönülsüz değildi. Yönetici şehvetli kahkahaları, fermuarları, ayakkabıların gümleyişini, derin nefes seslerini, iniltileri işitti. Benzinin içinden kravatını çıkarıp kendini tutmadan kıs kıs gülmeye başladı. Zippo’sunun kapağını kapattı. Az sonra karısı, “Kahkaha sesi duyuyorum,” dedi. “Burnuma benzin kokusu geliyor,” dedi verimlilik uzmanı. İki çıplak, ele ele tutuşmuş bir halde mutfağa geçti. “Budist rahiplerin yaptığı şeyi yapacaktım az kalsın,” diye açıkladı yönetici. “Neredeyse üç haftasını aldı,” diye hayret etti verimlilik uzmanı, “karar vermek için üç hafta. IBM 7094’ün karar vermesi ne kadar sürerdi biliyor musun? On iki mikrosaniye. İşini bir makineye kaptırmana şaşmamak lazım.” Yönetici kafasını arkaya atıp on dakika boyunca kahkahalarla güldü, öyle ki kahkahasının ortasına doğru paniğe kapılıp bir köşeye sinmiş karısıyla arkadaşı giyindi ve polis aramak üzere dışarıya çıktı. Yönetici soyundu, bir duş aldı ve takım elbisesini kuruması için ipe astı. Sonra garip bir şey fark etti. Takım elbisesinin cebindeki kimi mektupların üstündeki pullar neredeyse beyazlaşmıştı. Benzinin matbaa mürekkebini çözmüş olduğunu fark etti. Öylesine, bir pulu soydu ve birdenbire surdin posta borusu resmini gördü. Elinin derisi filigrandan açıkça seçilebiliyordu. “Bir işaret bu,” diye fısıldadı. Dindar bir adam olsaydı, dizlerinin üstüne çökerdi. İçinde bulunduğu durumda, büyük bir ağırbaşlılıkla şunu beyan etti: “Hayattaki en büyük hatam aşktı. Yemin ederim, bugünden sonra aşktan uzak duracağım: Hetero, homo, bi, köpek ya da kedi, aşkın her çeşidinden. Bu yola baş koymuş münzevilerden oluşan bir topluluk kuracağım ve beni az kalsın mahveden benzinin ortaya çıkardığı bu işaret de topluluğumun amblemi olacak.” Dediği gibi de yaptı.</p>

  <p>Artık iyice sarhoş olan Oedipa, “Peki şimdi nerede?” diye sordu.</p>

  <p>“Bilinmiyor,” dedi isimsiz inamorato. “ATIK sisteminle ona yazsana. ‘Kurucu IA,’ de.”</p>

  <p>“Ama nasıl kullanacağımı bilmiyorum ki,” dedi Oedipa.</p>

  <p>“Bir düşün,” diyerek devam etti adam. “Başarısızlıkla sonuçlanmış bütün intihar teşebbüslerinin yeraltı örgütü. Hepsi de birbiriyle o gizli posta sistemi sayesinde irtibat kurabiliyor. Birbirlerine ne anlatıyorlardır?” Gülümseyerek kafasını salladı, tabureden sendeleyerek indi ve işemek için tuvaletlere doğru dönüp yoğun kalabalığın içinde gözden yitti. Geri dönmedi.</p>

  <p>Oedipa, kendisini hiç olmadığı kadar yalnız hissetti, şimdi, bir oda dolusu sarhoş erkek eşcinselin arasında, gördüğü tek kadın kendisiydi. Hayatımın hikâyesi, diye düşündü, Mucho benimle konuşmaz, Hilarius dinlemez, Clerk Maxwell bana bakmadı bile, bu insanlar ise kimbilir ne düşünüyordur. Keder çöktü üstüne, tıpkı etraftaki kimse cinsel açıdan cazip gelmediğinde olduğu gibi. Ortamdaki duygu yelpazesinin gerçekten şiddetli nefretten (kulaklarının arkasına sıkıştırdığı omuz hizasındaki kalıp gibi saçları ve sivri burunlu kovboy çizmeleriyle, ergenlikten henüz çıkmamış Kızılderili görünüşlü bir oğlan) yavan tahminlere kadar (Oedipa’nın eşcinselliğini gizleyip gizlemediğini anlamaya çalışarak bacaklarına bakan kemik çerçeve gözlükleriyle SS kılıklı biri) uzandığını tespit etti; hiçbiri de Oedipa’nın işine yaramazdı. Bu yüzden, bir süre sonra kalkıp Yunan Usûlü’nden çıktı ve yeniden şehre, hastalıklı şehre döndü.</p>

  <p>Gecenin geri kalanında baktığı her yerde Trystero posta borusu resmi gördü. Çin Mahallesi’nde, bir aktarın karanlık vitrininde, ideogramlar arasındaki bir işarette onu gördüğünü sandı. Ama sokak ışığı loştu. Sonra, bir kaldırımda, altı metre aralıkla yere tebeşirle çizilmiş iki tane daha resim gördü. Aralarında uzunlamasına sıralanmış bir dizi kutu vardı; kimi mektuplarla, kimiyse rakamlarla doluydu. Bir çocuk oyunu muydu bu? Haritada yer alan mekânlar, gizli bir geçmişin tarihleri miydi bunlar? Şemayı ajandasına not etti. Kafasını kaldırdığında, siyah takım elbiseli bir adamın, yani galiba bir adamdı, yarım blok ötede, kapı ağzında kendisini izlemekte olduğunu gördü. Ters çevrilmiş bir yaka gördüğünü sandı ama kendini riske atmadı; kalbi gümbürdeyerek, geldiği yoldan geri döndü. Sonraki köşede bir otobüs durdu ve Oedipa onu yakalamak için koştu.</p>

  <p>Bundan sonrasını otobüslerde geçirdi, yalnızca uyanık kalabilmek için ara sıra inip yürüyordu. Zihnine doluşan rüya parçalarının hepsi posta borusuyla ilgiliydi. Muhtemelen sonrasında, bu gecenin gerçek ve rüya kısımlarını ayırmakta zorlanacaktı.</p>

  <p>Gecenin gümbür gümbür partisyonundaki belirsiz bir parçada, bir şeyin, belki de yalnızca gitgide uzaklaşan sarhoşluğunun onu koruyacağı düşüncesi birden aklına geldi. Şehir, alışılagelmiş sözcükler ve görüntülerle (kozmopolit, kültür, tramvay) kurulup güzelleştirilmiş bu haliyle, daha önce hiç olmadığı kadar onundu: O gece şehrin dallanıp budaklanan kan damarlarının ucuna kadar güvenli geçiş hakkı elde etmişti, hem de kimsenin içine bakmaktan öteye geçemeyeceği kılcal damarlardan tutun da utanmaz belediyenin deride ezerek turistler hariç herkesin görebileceği bere izleri bıraktığı damarlara varıncaya kadar. Geceye ait hiçbir şey ona dokunamazdı; dokunmadı da. Simgelerin yinelenmesi, travmaya yol açmadan, etkisini azaltmak, hatta onu hafızasından tamamen söküp atmak için yeterli olabilirdi. <i>Eli mahkum anımsayacaktı.</i> Yüksek bir balkondan oyuncak sokağa bakar gibi, lunapark treninde bir tur atar gibi, hayvanat bahçesindeki vahşi hayvanların arasına girip onları besler gibi, o olasılıkla yüzleşti -ufacık bir hareketle doyurabileceği ölüm arzusu. Ölüme kendini öylece teslim etmenin hayal edebileceğinden çok daha güzel olduğunu, ne yerçekiminin ne balistik kuralların ne de hiç doymayan açlığın daha büyük zevk vaat etmediğini bilerek, bu arzunun şehvetli alanına kenarından dokundu. Titreyerek yokladı onu: Elim mahkum anımsayacağım. Gelen her ipucunun kendine ait açıklığı, süreklilikle ilgili incelikli olasılıkları olması <i>gerekiyordu.</i> Ama sonra, değerli taşlara benzeyen “ipuçları”nın sadece bir tür telafi olup olmadığını sordu kendisine. Doğrudan işitip de yitirdiği o saralı Söz’ün, geceyi hükümsüz kılabilecek o çığlığın telafisi.</p>

  <p>Golden Gate Parkı’nda, üzerlerinde pijamaları, bir çember oluşturmuş bir grup çocuğa rastladı, çocuklar ona rüyalarında bu bir araya gelişi gördüklerini söyledi. Ama dediklerine göre, bu rüya uyanık olmaktan hiç de farklı değildi, çünkü sabahleyin kalktıklarında, sanki gecenin çoğunu ayakta geçirmiş gibi yorgun hissediyorlardı kendilerini. Anneleri onların dışarıda oynadığını sanırken, çocuklar aslında komşu evlerin dolaplarının içinde, ağaç tepelerinde, çalılıklarda içi gizlice oyulmuş yuvalarda kıvrılmış, bu saatleri telafi ederek uyuyorlardı. Onlar için gece, her türlü dehşetten uzaktı, kendi çemberleri içinde hayali bir ateş vardı ve dışarıdan nüfuz edilemeyen topluluk fikirlerinden başka hiçbir şeye ihtiyaç duymuyorlardı. Posta borusunu biliyorlardı, ama Oedipa’nın bir kaldırım üzerinde gördüğü tebeşirli oyunu hiç duymamışlardı. Sen tek bir resimden yararlanıyorsun, o da ip atlama oyunu, diye açıkladı küçük bir kız, ama farklı olarak sırasıyla ilmeğin, çanın ve sessizin içine sekersin, o sırada kız arkadaşın şöyle der:</p>

  <div class="poem">
    <p>Tristoe, Tristoe, bir, iki, üç,</p>

    <p>Turna ve taksi bir yerde ikisi güç...</p>
  </div>

  <p>“Thurn ve Taxis mi demek istedin?”</p>

  <p>Hiç böyle söylendiğini duymamışlardı. Ellerini görünmez bir ateşte ısıtmaya devam ettiler. Oedipa, misilleme yapmak için, onlara inanmayı bıraktı.</p>

  <p>24’üncü Cadde’nin sonundaki bütün gece açık leş bir Meksika lokantasında, köşede televizyonun altında oturmuş, içinde tavuk bacağı olan bulanık çorba kasesini karıştıran Jesús Arrabal adlı adamda kendi geçmişinden bir parça buldu. “Selam,” dedi Oedipa’ya, “Mazatlán’daki kadınsın sen.” Oturması için başıyla işaret etti.</p>

  <p>“Her şeyi anımsıyorsun,” dedi Oedipa, “Jesús; turistleri bile. CIA nasıl?” Düşündüğünüz gizli servisi kastetmiyor; kökeni Flores Magón kardeşlere kadar dayanan ve sonra kısa bir süre Zapata ile müttefik olmuş Conjucarión de los Insurgentes Anarquistas diye bilinen Meksikalı şu gizli ekipten bahsediyor.</p>

  <p>“Gördüğün gibi. Sürgündeyim,” dedi, eliyle içinde bulunduğu mekânı göstererek. Devrim’e, <i>onların</i> Devrimi’ne, hâlâ inanan bir Yucatalı ile ortaktı bu mekâna. “Ya sen? Senin için bir sürü para harcayan o gringo ile mi birliktesin hâlâ? Şu oligarşi yanlısı, mucize adamla?”</p>

  <p>“Öldü.”</p>

  <p>“Ah pobrecito.”<a class="footnoteref" href="../Text/notlar.xhtml#dn22" id="dn22b">22</a> Jesús Arrabal ile hükümet aleyhtarı bir gösterinin duyurusunu yapmış olduğu sahilde karşılaşmışlardı. Kimse gösteriye gelmemişti. O da Inverarity ile, inancına sadık kalmak adına, öğrenmesi gereken düşmanıyla konuşmaya koyulmuştu. Pierce’ın ise, husumet söz konusu olduğunda sergilediği yansız tavırları yüzünden Arrabal’a söyleyecek hiçbir lafı yoktu; zengin, pislik gringo rolünü o kadar mükemmel oynamıştı ki, Oedipa, anarşistin koltuk altı tüylerinin, esmeyen Pasifik meltemi yüzünden, diken diken olduğunu görmüştü. Daha sonra Pierce spor olsun diye sörf yapmaya gittiğinde Arrabal, Oedipa’ya Pierce’ın saf mı, yoksa ajan mı olduğunu, yoksa kendisiyle dalga mı geçtiğini sormuştu. Oedipa anlamamıştı.</p>

  <p>“Mucize nedir bilirsin. Bakunin’in söylediği değil. Başka bir dünyanın bu dünyayı işgali. Çoğu zaman birlikte huzur içinde yaşar gideriz ama birbirimize dokunduğumuzda felaket olur. Nefret ettiğimiz kilise gibi, anarşistler de başka bir dünyaya inanır. Devrimlerin kendiliğinden ve öndersiz gerçekleştiği, ruhun mutabakat yeteneğinin ise kitlelerin hiçbir çaba sarf etmeksizin, vücudun uzuvları gibi otomatik olarak birlikte çalışmasını sağladığı bir dünyaya. Ancak gene de, señá<a class="footnoteref" href="../Text/notlar.xhtml#dn23" id="dn23b">23</a>, bunlardan biri böylesine mükemmel bir şekilde gerçekleşirse, ben de haykırırım, ‘Mucize, mucize!’ diye. Anarşist bir mucize. Tıpkı arkadaşın gibi. O, tamı tamına ve eksizsiz gediksiz bizim savaştığımız şey. Meksika’da privilegiado’nun<a class="footnoteref" href="../Text/notlar.xhtml#dn24" id="dn24b">24</a> günahı, ölçülebilir bir oranda, hep bağışlanır -onca insandan biri. Hiç mucizevi değil. Ama senin arkadaşın, eğer şaka yapmıyorsa, bir Kızılderili için Bakire ne kadar dehşet verici ise, o da benim için öyle.”</p>

  <p>Aradan geçen onca yılda Oedipa Jesús’u unutmamıştı çünkü adam Pierce’taki bu şeyi görmüştü ve Oedipa görememişti. Sanki adam cinsellik içermeyen bir anlamda kendisine rakipti. Şimdi, Yucatalının kuzinesinin arka ocağında duran toprak kaptan ılık sert kahve içerek Jesús’un komplo teorilerini dinlerken kendi kendine sordu: Pierce’ın mucizesinin verdiği güvence olmasa, Jesús, en nihayetinde ClA’sından ayrılıp herkes gibi priista’ların<a class="footnoteref" href="../Text/notlar.xhtml#dn25" id="dn25b">25</a> tarafına geçtikten sonra, sürgün edilmesine hiç gerek kalmadan hayatına devam edemez miydi acaba?</p>

  <p>Ölü adam da, Maxwell’in Cini gibi, bir tesadüfteki bağlayıcı özellikti. O olmasaydı, ne Oedipa ne de Jesús, şu anda, burada olurdu. Bu kadarı yeterliydi, şifreli bir uyarı daha. Bu gece tesadüfe yer var mıydı? İşte, gözleri hemen, rulo yapılmış bir anarkosendikalist gazeteye ilişti: <i>Regeneratión.</i> 1904 tarihliydi ve iptal damgasının yanında herhangi bir pul yoktu, elle çizilmiş posta borusu hariç.</p>

  <p>“Geldiler,” dedi Arrabal. “Postada bu kadar uzun mu kaldılar? Adım, ölmüş bir üyeninkiyle mi değiştirildi? Gerçekten altmış yıl mı sürdü? Bu, yeniden basım mı? Boş sorular işte, bir emir eriyim sadece. Tepedekilerin kendi sebepleri var.” Oedipa, bu düşünceleri yanına alıp gecenin içine yeniden daldı.</p>

  <p>Pizza stantlarıyla yemek arabaları kapandıktan çok sonra sahil yoluna indi ve yakalarında ay ışığında saf gümüş gibi gözüken posta borusu broşu olan yazlık gangster ceketleri giymiş, ipsiz sapsız, dalgın bir suçlu bulutunun arasında rahatsız edilmeden gezindi. Hepsi de esrar içmiş, kokain çekmiş ya da bir şey enjekte etmişti; muhtemelen Oedipa’yı görmediler bile.</p>

  <p>Şehrin dört bir yanındaki mezarlıklara gece vardiyasına giden bir otobüs dolusu Zenci ile birlikte seyahat ederken, bir koltuğun arkasına kazınmış ve duman altı otobüste o okusun diye parıldayan posta borusu ile resmin hemen altındaki ÖLÜM yazısını gördü. Ama ATIK’nin aksine, birisi kurşunkalemle şunu ekleme zahmetinde bulunmuştu: SAKIN BORUYU KIŞKIRTMAYIN.</p>

  <p>Fillmore yakınlarında bir yerde, bir çamaşırhanenin duyuru panosuna, ucuza ütü ve bebek bakıcılığı yapılabileceğini duyuran diğer kâğıt parçalarının arasına iliştirilmiş sembolü buldu. <i>Bunun ne demek olduğunu biliyorsanız</i>, diyordu not, <i>daha fazlasını nerede bulacağınızı da biliyorsunuzdur.</i> Çevresinde, kloraklı ağartıcı kokusu tütsü gibi göğe yükseliyordu. Makineler gürültüyle ve etrafa su sıçratarak çalışıyordu. Oedipa dışında mekân ıssızdı, floresan lambaları ışıklarının dokunduğu her şeye beyazlık haykırıyor gibiydi. Burası bir Zenci mahallesiydi. Boru bu denli dokunulmaz mıydı? Bunu sormak Boru’yu kışkırtmak mı olurdu? Kime sorabilirdi?</p>

  <p>Bütün gece otobüslerde, En iyi 200 Şarkı listelerinin iyice altlarında yer alan, sözleri de ezgileri de sanki hiç söylenmemiş gibi yitip gidecek ve asla popüler olamayacak şarkılar çalan transistorlu radyoları dinledi. Otobüsün motorunun hırıltıları arasında bunlardan birini dinlemeye çalışan Meksikalı bir kız, nefesinin pencerede bıraktığı buğuya tırnağıyla posta boruları ve kalpler çizerken, çalan şarkıya, sanki hep anımsayacakmış gibi, mırıldanarak eşlik etti durdu.</p>

  <p>Havaalanında kendini görünmez hissederek, bir poker oyununa kulak misafiri oldu. Kaybetmeye doymayan oyuncu, kaybettiği her eli, içi alelacele çizilmiş posta borularıyla süslü bir muvazene defterine özenle kaydediyordu. Adamın, “Ortalama yüzde 99,375 oranda kozları görüyorum, beyler,” dediğini duydu. Diğerleri, yabancılar, ona baktı; kimi boş boş, kimi rahatsız olarak. “Yirmi üç yılı aşkın bir süredir sıfıra sıfır elde var sıfır. Asla bunu geçemeyeceğim. Neden bırakmıyorum ki?” Kimse cevap vermedi.</p>

  <p>Tuvaletlerden birinde, posta kutusu numarası ve bir posta borusuyla birlikte AC-DC’nin verdiği bir reklam vardı, Alameda’da Cansızlığın Değişik Cazibesi anlamına geliyordu. Ayda bir masumlar, erdemliler, topluma adapte olmuş ve uyum sağlamışlar arasından bir kurban seçip onu seks amaçlı kullanıyorlar, sonra da öldürüyorlardı. Oedipa numarayı kaydetmedi.</p>

  <p>Miami’ye giden TWA uçuşuna yetişirken, insanoğlunun vârisi olduklarından dolayı geceleyin akvaryumlara atlayıp yunuslarla uzlaşma görüşmeleri başlatmayı planlayan, koordinasyon bozukluğu olan bir oğlanla karşılaştı. Annesine tutkulu bir veda öpücüğü veriyordu, diliyle. “Sana yazacağım, anne,” deyip duruyordu. “ATIK üzerinden yaz,” dedi annesi. “Unutma. Diğerini kullanırsan devlet açar. Yunuslar delirir.” “Seni seviyorum, anne,” dedi oğlan. “Yunusları sev,” diye nasihat etti annesi. “ATIK üzerinden yaz.”</p>

  <p>İşte böyle devam etti. Oedipa röntgenciyi ve kulak kabartanı oynadı durdu. Karşılaştığı diğer kişiler arasında kimler yoktu ki? Çirkinliğini yücelten, yüzü deforme olmuş bir kaynak ustası mı dersin; kimi aylaklar, toplumun o canım uyuşturucu boşluğunu nasıl ıskalamışsa, ölümü annesinin karnından doğmadan öyle ıskalamış, gecenin içinde amaçsızca gezinen bir çocuk mu; hamilelikte aldığı kilolarla dolgunlaşan yanağında boydan boya dallı budaklı, damarlı bir yara izi taşıyan ve her hamileliğinde, başkalarının geçirdiği doğum ritüeli gibi, farklı nedenlere bağlı, bilinçli bir düşük ritüelinden geçen, kendini sürekliliğe değil de ara vermeye adamış Zenci bir kadın mı yoksa; ya da bir kalıp Ivory Soap dişledikten sonra, çok geç olmadan sabunu tamamen bastırsın ve hepsini, bütün vaatleri, üretkenliği, ihaneti, ülserleri sindirsin diye çaresiz, maharetli midesini losyonlara, oda spreylerine, kumaşlara, tütünlere ve balmumlarına da alıştıran, yaşını başını almış bir gece bekçisi mi; hatta şehrin ışığı hâlâ yanan pencerelerinden birinden dışarı sarkmış, kimbilir hangi özgül görüntüyü arayan başka bir röntgenci bile vardı. Bu yabancılaşmalardan her birini, geri çekilmenin her türünü bir kol düğmesi, çıkartma ya da öylesine çizilmiş bir karalama gibi süsleyen o posta borusu her nasılsa hep oradaydı. Zamanla sanki sonradan onu anımsadığı kadar sık görmemiş olduğunu zannetmeye başladı. Üç beş tanesi yetmişti gerçekten. Ya da artmıştı bile.</p>

  <p>Başına nadiren gelen kaderciliğe teslim olmuş bir halde, gerek otobüste, gerekse yürüyerek, ağaran günün içine doğru ilerledi. Ta San Narciso’dan buraya kadar hiç korkmadan gelen cesur Oedipa neredeydi? Hani neredeyse şu uzun zaman öncesinin radyo piyeslerindeki, büyük bir gizemi çözmenin yalnızca gözüpekliğe, her işin üstesinden gelme becerisine ve eski kafalı polislerin kurallarını bir kenara bırakmaya baktığına inanan hafiyelerden birine dönüşerek yollara düşen o iyimser bebek.</p>

  <p>Gelgelelim hafiyenin er ya da geç dayak yemesi gerekir. Bu geceki posta borusu bolluğu, bu kötücül, kasıtlı kopya silsilesi onların dayak atma yoluydu. Oedipa’nın hassas noktaları ile iyimserliğinin sinir düğümlerini biliyorlar ve tek tek ve istedikleri ölçüde hareketsizleştiriyorlardı onu.</p>

  <p>Dün gece, bildiği bir iki tanesi dışında başka hangi yeraltı örgütlerinin ATIK sistemiyle iletişim kurduğunu merak etmiş olabilirdi. Gün doğduğunda ise makul davranıp hangi yeraltı örgütlerinin sistemi kullanmadığını sorabilirdi. Eğer mucizeler, Jesús Arrabal’ın seneler evvel Mazatlán sahilinde buyurduğu gibi, başka bir dünyadan bu dünyaya yapılan işgaller, kozmik bilardo toplarının kondurduğu buseler ise, o zaman gecenin posta borularının her biri de birer mucize olmalıydı. Çünkü ABD Postasıyla yazışmamayı tercih eden kimbilir kaç yurttaş söz konusuydu. Bu bir ihanet değildi, hatta başkaldırı bile sayılmazdı. Ama Cumhuriyet hayatından, onun çarkından hesaplı bir geri çekilmeydi. Nefret, oylarının gücüne karşı kayıtsızlık, yasadaki boşluklar ya da sırf cehalet yüzünden mahrum edildikleri ne olursa olsun, bu geri çekilme onlara aitti, herkese duyurulmamıştı, özeldi. Bir hava boşluğunun içine doğru çekilemeyeceklerine göre (acaba?), ayrı, sessiz, şüpheye yer bırakmayan bir dünya var olmalıydı.</p>

  <p>Sabah trafiği başlamadan hemen önce şehir merkezine vardı, yaşlı şoförünün her günü zararla kapadığı dolmuştan Howard Caddesi’nde inip Embarcadero’ya doğru yürümeye başladı. Berbat göründüğünü biliyordu -ovuşturarak sildiği göz kalemi ve rimel yüzünden elinin üstü simsiyahtı, üstelik ağzında içki ve kahve tadı vardı. Bir pansiyon odasının dezenfektan kokulu alacakaranlığına açılan kapı aralığından basamakta dertop olmuş, işitemediği bir kederle titreyen yaşlı bir adam gördü. Adam, duman beyazı elleriyle yüzünü kapamıştı. Oedipa, adamın sol elinin üstündeki posta borusu dövmesini seçti, eski mürekkeple yapıldığından artık iyice silinmiş ve dağılmaya yüz tutmuştu. Oedipa büyülenmiş bir halde gölgelerin içine daldı ve gıcırdayan basamaktan tereddüt içinde, her birinde dura dura çıktı. Adama ulaşmasına üç basamak kala, elleri iki yana düştü; adamın harap olmuş yüzüyle gözlerindeki çatlamış damarlarda ışıldayan dehşet Oedipa’yı durdurdu.</p>

  <p>“Yardım edebilir miyim?” diye sordu Oedipa, titriyordu, yorgundu.</p>

  <p>“Karım Fresno’da,” dedi adam. Üzerinde eski bir kruvaze takım, yıpranmış bir gri gömlek, geniş bir kravat vardı, şapka takmamıştı. “Onu terk ettim. O kadar uzun zaman önce ki, anımsamıyorum bile. İşte bu onun için.” Oedipa’ya, senelerdir taşıdığı anlaşılan bir mektup uzattı. “Bunu şeye bırakıverin,” deyip dövmesini gösterdi ve Oedipa’nın gözlerinin içine baktı, “biliyorsunuz. Oraya gidemem. Artık çok uzak. Kötü bir gece geçirdim.”</p>

  <p>“Anlıyorum,” dedi Oedipa. “Ama şehirde yeniyim. Nerede olduğunu bilmiyorum.”</p>

  <p>“Çevreyolunun altında.” Elini sallayarak bir süredir gitmekte olduğu yönü gösterdi. “Her zaman tektir. Kesin görürsünüz.” Gözler kapandı. Bu şehrin her gün doğumunda yeniden uyanan çoğunluğunun erdemle sürdüğü tarladaki o güvenli oyuğundan her gece çıkıp hangi bereketli toprakları tersine çevirmiş, hangi eş merkezli gezegenleri gün yüzüne çıkarmıştı? Hangi sesler kulağına çalınmış, duvar kâğıtlarının lekeli yaprakları arasında hangi aydınlık tanrı parçaları gözüne ilişmiş, hangi mumluklar bir gün kendisinin ya da bir arkadaşının içerken uyuyakalacağı sigaraya delalet edercesine, sırayla adamın üstünde bir duman izi bırakarak yanmıştı da, her kâbus terini, aciz mesane taşkınlarını, sahibini gözyaşlarına boğarak tamama eren ahlaksız, ıslak rüyaların kalıntılarını tıpkı kaybolmuşların bilgisayarındaki hafıza bankası gibi onca yıldır tutmakta olan, hırsla tıka basa doldurulmuş yatak şiltesinin sakladığı gizli tuzların alevler arasında yok olacağını haber vermişti? Aniden adama dokunma ihtiyacı içinde kıvrandı, sanki dokunmadan mevcudiyetine inanamayacak ya da onu anımsayamayacaktı. Yorgunluktan tükenmiş, ne yaptığını neredeyse bilmez bir halde, son üç basamağı da çıkıp oturdu, adamı kollarının arasına aldı, daha doğrusu kavradı ve lekeli gözlerini basamaklardan aşağıya, sabaha dikti. Göğüslerinde bir ıslaklık hissetti, adamın yeniden ağladığını fark etti. Güç bela nefes alabiliyordu ama tulumbadan fışkırırcasına yaşlar boşanıyordu gözlerinden. “Yardım edemem,” diye fısıldadı adamı sallayarak, “yardım edemem.” Fresno zaten oradan kilometrelerce uzaktaydı.</p>

  <p>“Bu o mu?” diye sordu Oedipa’nın arkasından, merdivenlerin yukarısından bir ses. “Denizci mi?”</p>

  <p>“Elinde bir dövme var.”</p>

  <p>“Onu yukarıya getirebilir misiniz? Bu o.” Arkasına döndü ve uzun bir Hamburg şapkası takmış ve onlara gülümsemekte olan daha da yaşlı, daha kısa boylu bir adam gördü. “Size yardım ederdim ama biraz artritim var.”</p>

  <p>“Yukarıya gelmesi şart mı?” dedi Oedipa. “Ta oraya?”</p>

  <p>“Başka nereye olacaktı ki, hanımefendi?”</p>

  <p>Oedipa bilmiyordu. Sanki kendi çocuğuymuş gibi tereddüt ederek adamı bir anlığına bıraktı, adam ona baktı. “Haydi,” dedi adam. Adam dövmeli elini uzattı, Oedipa bu eli tuttu ve yukarıya doğru çıkan yolun geri kalan bölümünü bu şekilde gittiler, sonra iki kat daha: El ele, artriti olan adam için çok yavaşça çıktılar basamakları.</p>

  <p>“Dün gece ortadan kayboldu,” dedi adam Oedipa’ya. “Yaşlı hanımını aramaya çıktığını söyledi. Arada sırada yapar bunu.” Sunta bölmelerle ayrılıp 10 vatlık ampullerle aydınlatılmış odalarla koridorların labirentine girdiler. Yaşlı adam onları kaskatı bir halde takip etti. En sonunda, “Burası,” dedi.</p>

  <p>Küçük odada başka bir takım elbise, birkaç dini broşür, bir kilim ve bir sandalye vardı. Kudüs’ün Paskalya lambaları için kuyu suyunu gaz yağına dönüştüren bir azizin resmi. Başka bir ampul, sönük. Yatak. Şilte, bekliyor. Oedipa o an zihninden oynayabileceği sahneyi geçirdi. Bu yerin sahibini bulabilir, onu mahkemeye sevk edebilir, sonra da denizciye Roos/Atkins’den yeni bir takım elbise, bir gömlek ve ayakkabı alıp en sonunda da Fresno’ya giden bir otobüs bileti verebilirdi. Ama adam içini çekerek Oedipa’nın elini bırakmıştı, Oedipa ise kendini hayallere o kadar kaptırmıştı ki elin çekildiğini fark etmedi bile, sanki adam bırakmak için en iyi zamanı bulmuştu.</p>

  <p>“Mektubu postaya verseniz yeter,” dedi, “pul üzerinde.” Baktı ve üzerinde Capitol kubbesinin yanından uçan bir jet resmiyle o bildik kızıl 8 sentlik havayolu postasını gördü. Ama kubbenin tepesinde, kolları iki yana açık, koyu siyahlar içinde ufacık bir insan figürü duruyordu. Capitol’un üzerinde neyin durabileceğini tam kestiremiyordu ama böyle bir şey olamayacağını da biliyordu.</p>

  <p>“Lütfen,” dedi denizci. “Artık gidin. Burada kalmak istemezsiniz.” Oedipa cüzdanının içine baktı bir on, bir de bir dolar olduğunu gördü, onluğu adama verdi. “Bunu içkiye yatırırım,” dedi adam.</p>

  <p>“Arkadaşlarınızı unutmayın,” dedi artritli olan, onluğa bakıyordu.</p>

  <p>“Orospu,” dedi denizci. “Şu gidene kadar neden beklemedin ki?”</p>

  <p>Oedipa, adamın şilteye daha kolay yerleşebilmek için orasını burasını düzeltişini izledi. O içi doldurulmuş hafıza. Kayıt A...</p>

  <p>“Bana bir sigara versene, Ramirez,” dedi denizci. “Sende var biliyorum.”</p>

  <p>Bugün mü olacaktı acaba? “Ramirez,” diye haykırdı Oedipa. Artritli olan, kireçlenmiş boynunu çevirerek arkasına baktı. “Ölecek,” dedi Oedipa.</p>

  <p>“Hangimiz ölmeyeceğiz ki?” dedi Ramirez.</p>

  <p>Oedipa, Makine’sinden ve bilginin şiddetli yıkımlarından bahseden John Nefastis’i anımsadı. Öyleyse, denizcinin Viking cenaze töreninde bu şilte tutuşup da adamın etrafını alevler sardığında: yanan şilte ile birlikte şifrelenerek saklanmış beyhude yıllar, erken ölüm, kendi kendine çektirilen acı, umudun kuşku götürmez çürüyüşü, nasıl bir yaşam sürmüş olurlarsa olsunlar, daha önce şiltenin üzerinde uyumuş bütün o adamlar da sahiden yok olacaktı, sonsuza dek. Oedipa hayretle şilteye baktı. Sanki geri dönüşü olmayan o süreci henüz keşfetmişti. Bu kadar çok şeyin, hatta denizcinin bu dünyada başka hiçbir iz bırakmayacak olan onca sanrısının bile, yitebileceğini düşünmek Oedipa’yı afallattı. Oedipa, onu kollarının arasında tuttuğu için, adamın DT nöbetlerinden mustarip olduğunu biliyordu. İlk harflerin ardında bir metafor gizliydi, deliryum tremens, zihnin pulluk demirinin açtığı olukları kapatan bir titreme. Suyu ile lambaları yakabilen bir aziz, hafıza kaybı Tanrı’nın soluğu olan medyum, her şeyin kendi nabzı etrafında neşeli ya da tehditkâr bir hal alarak olup bittiğine inanan gerçek paranoyak, kelime oyunları ta kokuşmuş kadim kuyularla hakikat tünellerinin derinliklerine dek uzanan hayalperest -hepsi de bizi korumak için tampon görevi gören kelimeyle ya da orada kelime yerine geçen her neyse onunla aynı özel ilişkiyi kurarak hareket ediyor. O zaman metaforun yaptığı şey, kişinin nerede olduğuna göre değişmek kaydıyla, hakikate ve bir yalana doğru bir hamleydi: Kişi içerideyse güvende, dışarıdaysa yitikti. Oedipa nerede olduğunu bilmiyordu. Titreyerek, herhangi bir oluk izi taşımadan, bir o yana bir bu yana sallanırken, yılların yivlerini gıcırdata gıcırdata geçmişe döndü, orada “oflar” ve dilin çürük bir diş deliğine girmesiyle keskinleşen ritim eşliğinde, birinci sınıf kalkülüsünden sızlanan üniversitedeki ikinci ya da üçüncü aşkı Ray Glozing’in ağırbaşlı, yükses sesini yeniden işitti; ‘dt’ -Tanrı bu dövmeli yaşlı adama yardım etsin- ayrıca zaman diferansiyeli anlamına da geliyordu, yani en sonunda olduğu gibi olasılıkla yüzleşmek zorunda kalınan kısacık bir an, bu anda olasılık kendini ortalama bir oran gibi zararsız bir şey olarak gizleyemezdi artık; bu anda fırlatılan şey uçuşun orta yerinde donmuş olsa da hız fırlatılan şeyde barınıyordu ve hücre yaşamla en dolu olduğu anda bile ölüm hücrede barınıyordu. Oedipa, olsa olsa aşağılık kelime oyunlarının yüce büyüsü yüzünden, denizcinin hiç kimsenin görmediği dünyaları gördüğünü biliyordu, çünkü DT’ler, bilinen güneşin, katışıksız olarak Antarktika yalnızlığı ve korkusuyla yapılmış müziğin ötesindeki dt spektrumlarına geçiş sağlıyor olmalıydı. Ne var ki, Oedipa’nın bildiği hiçbir şey onları muhafaza edemezdi, adamı da. Adama veda etti, merdivenlerden aşağıya inip adamın ona gösterdiği yönde yoluna devam etti. Bir saat boyunca çevre yolunun güneş görmeyen, beton payandalarının olduğu yeri kolaçan etti; sarhoşlara, serserilere, yayalara, oğlancılara, fahişelere, yürüyen psikotiklere rastladı ama gizli posta kutusunu bulamadı. Ama en sonunda gölgeler arasında bir teneke gördü, hani şu içine çöp atılan, üstü iki yana sallanan ikizkenar bir yamuktan oluşan tenekelerden. Eski ve yeşildi, yaklaşık 120 santim boyundaydı. Sallanan kısma el yazısıyla ATIK harfleri boyanmıştı. Harfler arasındaki noktaları görebilmek için yakından bakması gerekmişti.</p>

  <p>Oedipa bir sütunun gölgesine çekilip yerleşti. İçi geçmiş olacaktı. Uyandığında çocuğun tekini tenekeye bir tomar mektup bırakırken gördü. Oraya gidip denizcinin Fresno’ya göndereceği mektubunu attı; sonra yeniden gizlenip bekledi. Öğle vaktine doğru ince yapılı genç bir şarapçı elinde bir çuvalla ortaya çıktı; kutunun yanındaki panelin kilidini açıp mektupları aldı. Oedipa adamın yarım blok ilerlemesini bekledi, sonra da onu izlemeye koyuldu. En azından, düz ayakkabı giymeyi akıl ettiği için kendisini kutladı. Postacı onu çarşının içinden geçirdi, sonra da belediye binasının oraya çıkardı. Hükümet binalarının griliğinin bir hastalık gibi bulaştığı kasvetli, donuk taş alana yeterince yakın bir sokakta başka bir postacıyla buluştu ve çuvalları değiştiler. Oedipa, takip etmekte olduğu adamla devam etmeye karar verdi. Geldikleri yoldan geri dönen adamı çöplerle dolu, tekinsiz, gürültülü çarşının içinden geçip 1. Cadde’ye, oradan da körfezin karşı tarafına geçen otobüs terminaline kadar takip etti, burada Oakland’a bir bilet aldı adam. Oedipa da öyle yaptı.</p>

  <p>Köprünün üzerinden geçerek Oakland öğle sonrasının o muazzam derecede boş ışıltısına doğru yürüdüler. Manzara bütün çeşitliliğini yitirdi. Postacı, Oedipa’nın çıkaramadığı bir mahallede indi. Adlarını hiç bilmediği caddeler boyunca, öğleden sonra sakinliğinde bile Oedipa’yı neredeyse öldüren anayollardan geçip kenar mahallelere girip çıkarak, bütün pencereleri gün ışığından başka hiçbir şeyi yansıtmayan iki ya da üç yatak odalı evlerle dolu uzun yamaçları aşarak adamı saatlerce takip etti. Adamın mektuplarla dolu çuvalı gitgide boşaldı. Sonunda bir Berkeley otobüsüne atladı. Oedipa takipteydi. Telegraph’ın yarı yolunda postacı indi ve Oedipa’yı bir sokaktan aşağıya götürüp sözde Meksika tarzında yapılmış bir apartman binasına çıkardı. John Nefastis burada yaşıyordu. Başladığı yere geri dönmüştü ve üzerinden yirmi dört saat geçtiğine inanamıyordu. Daha fazla mı yoksa daha az mıydı acaba?</p>

  <p>Otele geri döndüğünde, lobiyi Kore çatışması sırasında Çinli komünist işletmelerin popülerleştirdiği krepon kâğıdıyla yapılmış kürk taklidi parti şapkaları içinde sağırdilsiz delegelerle dolu buldu. İstisnasız hepsi sarhoştu, hatta adamlardan birkaçı, büyük balo salonundaki bir partiye götürme düşüncesiyle Oedipa’yı yakalamıştı. Sessiz, el işaretleriyle konuşan güruhun içinden sıyrılmaya çabaladı ama takati kalmamıştı. Bacakları ağrıyordu, ağzında berbat bir tat vardı. Onu balo salonuna sürüklediler; burada Harris marka tüvit ceket giymiş yakışıklı bir genç adam Oedipa’yı belinden kavradı ve Oedipa, yanmayan koskoca bir avizenin altında, hışırtılı ayak seslerinin birbirine karıştığı sessizliğin içinde döne döne adamla vals yaptı. Pistteki her çift, kavalyenin aklında ne varsa ona göre dans etti: Tango, iki adım, bossa nova, slop. Ama çarpışmalar ciddi birer engel oluşturmadan, daha ne kadar devam edebilir ki bu, diye düşündü Oedipa. Çarpışmaların olması kaçınılmazdı. Tek alternatif, akla hayale sığmayan bir müzik düzeniydi, çok ritimli, bütün anahtarlara aynı anda basılan, her bir çiftin, alnına yazılmış gibi, kolayca birbirine kenetlenebileceği bir koreografi. Oedipa’da körelmiş olan fazladan bir duyuyla hepsinin işittiği bir şey. Çarpışmayı bekleyerek, kendisini sıkıca kavrayan genç dilsizin kolları arasında aksak adımlarla partnerinin hareketlerine ayak uydurdu. Ama çarpışma falan olmadı. Partnerinin dokunuşu hariç hiçbir dokunuş duyumsamadan, esrarengiz bir fikir birliği içinde herkes ara vermeden önce, bu şekilde yarım saat boyunca dans etti. Jesús Arrabal görseydi anarşist mucize derdi. Bu duruma herhangi bir sözcük bulamayan Oedipa’nın ise sadece morali bozuldu. Reverans yapıp oradan kaçtı.</p>

  <p>Ertesi gün, içinde anlatılabilecek tek bir rüya bile barındırmayan, on iki saatlik bir uykunun ardından, otelden çıkış yapıp yarımadadan aşağıya Kinneret’e doğru yola çıktı. Yoldayken, bir önceki günü düşünecek zamanı bulunca, deli doktoru Dr. Hilarius’u görüp her şeyi anlatmaya karar verdi. Pek tabii, bir psikozun soğuk ve terlemesiz kancasında olabilirdi. Kendi gözleriyle bir ATIK sisteminin varlığına tanık olmuştu: İki ATIK postacısı, bir ATIK posta kutusu, ATIK pulları, ATIK iptal damgaları görmüştü. Üstüne üstlük surdin posta borusunun imgesi San Francisco Körfezi bölgesinin neredeyse her yanına sinmişti. Yine de hepsinin hayal olmasını istiyordu -muhtelif yaralarının, ihtiyaçlarının, karanlık ikizinin apaçık bir sonucu olmasını. Hilarius’un ona kaçığın teki olduğunu ve dinlenmesi gerektiğini, Trystero diye bir şeyin olmadığını söylemesini istiyordu. Gerçek olma ihtimalinin onu neden böyle ürküttüğünü de bilmek istiyordu.</p>

  <p>Günbatımının hemen ardından Hilarius’un kliniğinin önüne arabasını çekti. Ofisin ışıkları yanmıyor gibiydi. Okaliptüs dalları, tepeden aşağıya doğru salınıp akşam denizini emen büyük bir hava akıntısını üflüyordu. Kayrak taş döşeli yolun yarısında, kulağının dibinden yüksek sesle fırıl fırıl dönerek geçen bir böcek ve hemen ardından gelen silah sesi Oedipa’yı irkiltti. Böcek falan değildi bu, diye düşündü Oedipa, o esnada bir el silah sesi daha duyunca bağlantıyı kurdu. Gitgide azalan ışıkta açık bir hedefti; gidebileceği tek yer klinikti. Cam kapılara doğru atıldı, kilitli olduklarını, içerideki lobinin ise karanlık olduğunu gördü. Oedipa, bir çiçek tarhının yanındaki taşı alıp kapılardan birine indirdi. Taş geri sekti. Başka bir taş aranıyordu ki, içeriden pürtelaş yaklaşan beyaz bir şekil belirdi ve kapıyı açtı. Helga Blamm’dı bu, bir süredir Hilarius’un asistanlığını yapan kadın. Oedipa içeri girerken “Çabuk,” diye söylenip durdu. Kadın histeri krizinin eşiğindeydi.</p>

  <p>“Neler oluyor?” dedi Oedipa.</p>

  <p>“Çıldırdı. Polisi aramaya çalıştım ama bir sandalye alıp telefon santralini parçaladı.”</p>

  <p>“Dr. Hilarius mu?”</p>

  <p>“Birinin onu yakalamak istediğini düşünüyor.” Gözyaşları yol olmuş, hemşirenin yanaklarından aşağıya kıvrım kıvrım süzülüyordu. “Kendisini o tüfekle birlikte ofisine kilitledi.” Doktorun savaştan hatıra olarak sakladığı Gewehr 43 model tüfeği anımsadı Oedipa.</p>

  <p>“Bana ateş etti. Sence bunu kimse ihbar eder mi?”</p>

  <p>“Ona bakacak olursan, yarım düzine insana ateş etti,” diye yanıtlayan Hemşire Blamm, Oedipa’yı bir koridordan geçirip kendi ofisine getirdi. “Biri ihbar etse iyi olur.” Oedipa, pencerenin güvenli bir geri çekilme hattına açıldığını fark etti.</p>

  <p>“Kaçabilirdiniz,” dedi.</p>

  <p>Lavabo musluğundan fincanlara sıcak su doldurup koyduğu hazır kahveyi karıştıran Blamm, şaşkın bir ifadeyle Oedipa’ya baktı. “Birine ihtiyacı olabilir.”</p>

  <p>“Peşindekiler kim olabilir?”</p>

  <p>“Doktor, makineli tabanca taşıyan üç adam olduğunu söyledi. Teröristler, fanatikler, bütün anlayabildiğim buydu. PBX’i<a class="footnoteref" href="../Text/notlar.xhtml#dn26" id="dn26b">26</a> kırmaya başladı.” Hemşire, Oedipa’ya düşmanca bir bakış attı. “Bir sürü üşütük karı, onu bu hale sokan onlar. Kinneret’te başka bir şey yok zaten. Başa çıkamadı.”</p>

  <p>“Bir süredir şehir dışındaydım,” dedi Oedipa. “Belki ne olduğunu bulabilirim. Belki onun için daha düşük bir tehdit oluştururum.”</p>

  <p>Blamm, kahveyle ağzını yaktı. “Ona sorunlarından söz etmeye başlarsan, seni vurabilir.”</p>

  <p>Hilarius’un daha önce hiç kapısını kapalı görmediği ofisinin önünde Oedipa, kalçası yana çıkmış, kendi akıl sağlığını sorgulayarak, bir süre bekledi. Neden Blamm penceresinden sıvışıp geri kalanını gazetelerden okumamıştı sanki?</p>

  <p>“Kim var orada?” diye bas bas bağırdı Hilarius, nefes alışını falan fark etmişti herhalde.</p>

  <p>“Bayan Maas.”</p>

  <p>“Speer<a class="footnoteref" href="../Text/notlar.xhtml#dn27" id="dn27b">27</a> ile ahmaklar bakanlığı cehennemde sonsuza dek çürüsün. Mermilerin yarısının tutukluk yaptığının farkında mısın?”</p>

  <p>“İçeri gelebilir miyim? Konuşabilir miyiz?”</p>

  <p>“Hepiniz buna bayılıyorsunuz zaten,” dedi Hilarius. “Üzerimde silah yok. Üstümü arayabilirsiniz.”</p>

  <p>“O sırada sen de karate vuruşuyla benim belimi bükersin, sağol almayayım.”</p>

  <p>“Önerdiğim her şeye neden karşı çıkıyorsunuz?”</p>

  <p>“Dinle,” dedi Hilarius bir süre sonra, “sana yeterince iyi bir Freudyen gibi göründüm mü? Hiç ciddi derecede yoldan çıktım mı?”</p>

  <p>“Ara sıra yüzünüzü garip şekillere sokardınız,” dedi Oedipa, “ama bu o kadar da önemli değil.”</p>

  <p>Hilarius’un yanıtı uzun, acı bir kahkahaydı. Oedipa bekledi. “Şey yapmaya çalıştım,” dedi kapının ardındaki deli doktoru, “kendimi o adama, o aksi Yahudi’nin hayaletine teslim etmeye çalıştım. Yazdığı her şeyin kelimesi kelimesine doğru olduğuna dair bir inanç geliştirmeye çalıştım, aptallıklarına ve çelişkilerine bile. En azından bunu yapabilirdim, nicht wahr? Bir tür kefaret.</p>

  <p>Ve bir yanım -tamamen güvende, korku hikâyesi dinleyen bir çocuk gibi- bilinçdışının, bir kez içeriye ışık sızmasına izin verildikten sonra, herhangi bir oda gibi olacağına gerçekten inanmak istemiş olmalı. Karanlık şekillerin sadece oyuncak atlara ve Biedermeyer mobilyalarına dönüşüvereceğine. Terapinin onu en sonunda evcilleştireceğine, bir gün eski haline döneceği korkusu olmadan onu topluma kazandıracağına. Yaşamımda olup biten her şeye rağmen inanmak istemiştim. Düşünebiliyor musun?”</p>

  <p>Düşünemiyordu, Kinneret’e varmadan önce Hilarius’un ne yapmış olabileceğine dair en ufak bir fikri yoktu çünkü. Şimdi uzaktan siren sesleri duyuyordu, yerel polislerin kullandığı, açık anons sistemlerinde çalınan caz flütünü andıran şu elektronik sirenlerden. Sesler doğrusal bir inatla gitgide artıyordu.</p>

  <p>“Evet, onları duyuyorum,” dedi Hilarius. “Sence herhangi biri beni bu fanatiklerden koruyabilir mi? Duvarların içinden geçiyorlar. Kendilerini kopyalıyorlar: Onlardan kaçıyorsun, bir köşeyi dönüyorsun, bir de ne göresin, yine peşindeler.”</p>

  <p>“Bana bir iyilik yapar mısınız?” dedi Oedipa. “Polislere ateş etmeyin. Onlar sizin tarafınızda.”</p>

  <p>“Senin İsrailli, bilinen bütün üniformaları edinebiliyor,” dedi Hilarius. “ ‘Polislerin’ can güvenliğini garanti edemem. Teslim olsam, beni nereye götüreceklerini de sen garanti edemezsin, öyle değil mi?”</p>

  <p>Oedipa, ofisinde bir ileri bir geri volta atışını işitti doktorun. Bu dünyaya ait olmayan siren sesleri, gecenin dört bir yanından üzerlerine doğru geliyordu. “Yüzümü soktuğum,” dedi Hilarius, “bir şekil var. Senin görmediğin, bu ülkedeki hiç kimsenin görmediği. Hayatımda sadece bir kere yaptım ve onu görmüş olan genç adam, Orta Avrupa’da, kimbilir hangi bitki çöplüğünde belki hâlâ yaşıyordur. Şimdi, senin yaşlarında olacak. Deli, ümitsiz vaka. Adı Zvi’ydi. ‘Polislere’, ya da bu gece kendilerine ne diyorlarsa işte onlara, bu yüzü yeniden yapabileceğimi söyler misin? Neredeyse yüz metre yarıçapında bir etkiye sahip olduğunu ve onu görecek kadar şansız kimseleri zifiri karanlık yeraltı zindanına, korkunç şekiller arasına sonsuza dek yollayıp tepedeki kapağı bir daha açılmamak üzere sıkıca kapattığını da ekler misin? Teşekkür ederim.”</p>

  <p>Sirenler kliniğin ön tarafına ulaşmıştı. Oedipa, araba kapılarının gürültüyle kapandığını, polislerin bağırıp çağırmalarını ve içeri girmeleriyle kopan muazzam gürültüyü duydu. Ofisin kapısı açıldı sonra. Hilarius, Oedipa’yı bileğinden kavrayıp içeriye çekti ve kapıyı yeniden kilitledi.</p>

  <p>“Şimdi de rehine mi oldum?” dedi Oedipa.</p>

  <p>“Ha,” dedi Hilarius, “sendin demek.”</p>

  <p>“Peki siz kiminle—”</p>

  <p>“Durumumu tartıştığımı sandım? Başka biriyle. Ben varım, başkaları var. Biliyorsun, LSD ile, ayrımın ortadan kaybolduğunu bulguluyoruz. Egolar keskin köşelerini yitirir. Ama ben o haptan hiç almadım, en azından kendimin ve diğerlerinin kim olduğunu bilebileceğim görece paranoya halinde kalmayı seçtim. Siz de belki bu yüzden katılmayı reddettiniz, Bayan Maas?” Omzunda asılı duran tüfeği tutup gülümsedi. “Peki o halde. Sanırım bana bir mesaj iletecektiniz. Onlardan. Ne diyecektiniz?”</p>

  <p>Oedipa omzunu silkti. “Toplumsal sorumluluklarınızı metanetle karşılayın,” diye önerdi Oedipa. “Gerçeklik ilkesini kabul edin. Sizden sayıca üstünler ve çok daha güçlü silahları var.”</p>

  <p>“Ah, sayıca üstünler. Orada da bizden sayıca üstündüler.” Oedipa’yı mahcup bir bakışla izledi.</p>

  <p>“Nerede?”</p>

  <p>“Yüzümü o şekle soktuğum yerde. Stajımı yaptığım yerde.”</p>

  <p>O zaman, kabaca neyden söz ettiğini anladı ama konuyu belirginleştirmek için bir kez daha, “Nerede?” dedi.</p>

  <p>“Buchenwald,” diye yanıtladı Hilarius. Polisler ofis kapısını yumruklamaya başladı.</p>

  <p>“Silahı var,” diye seslendi Oedipa, “ve ben buradayım.”</p>

  <p>“Siz kimsiniz bayan?” Oedipa polise kim olduğunu söyledi. “Adınız nasıl yazılıyor?” Ayrıca haberciler için, Oedipa’nın adresini, yaşını, telefon numarasını, en yakın akrabasını, kocasının mesleğini de aldı. Bütün bu süre zarfında Hilarius, daha fazla cephane için masasının altını üstüne getiriyordu. “Onu vazgeçirebilir misiniz?” diye sordu polis. “Televizyoncular pencereden bir resim almak istiyorlar. Onu meşgul edebilir misiniz?”</p>

  <p>“Dayanın biraz,” dedi Oedipa, “bakalım.”</p>

  <p>“Hepiniz iyi iş çıkardınız,” diyerek başını salladı Hilarius.</p>

  <p>“O zaman,” dedi Oedipa, “Sizi İsrail’e geri götürmeye çalıştıklarını, Eichmann’a yaptıkları gibi sizi orada yargılayacaklarını mı düşünüyorsunuz?” Deli doktoru başını sallamaya devam ediyordu. “Neden? Buchenwald’da ne yaptınız?”</p>

  <p>“Çalıştım,” dedi Hilarius Oedipa’ya, “deneysel olarak deneyle meydana getirilen delilik üstüne çalıştım. Katatonik bir Yahudi ölü bir Yahudi kadar iyiydi. Liberal SS çevreleri bunun daha insani olduğu kanısındaydı.” Yani gece yarısında ellerinde metronomlar, yılanlar, Brechtvari vinyetlerle deneklerine gitmişlerdi, kimi salgı bezlerinin ameliyatla alınışı, sihirli lamba halüsinasyonları, yeni ilaçlar, gizli hoparlörlerden tekrar tekrar okunan tehditler, hipnotizma, geriye doğru dönen saatler ve yüzler. Hilarius yüzlerden sorumluydu. “Kurtarıcı Müttefik birlikleri,” diye eski günleri anlatmaya koyuldu Hilarius, “maalesef, biz yeterli veri toplayamadan ulaştı. Zvi gibi olağanüstü başarılardan başka, istatistiksel açıdan gösterebileceğimiz pek bir şey yoktu.” Oedipa’nın yüzündeki ifadeye gülümsedi. “Evet, benden nefret ediyorsun. Ama telafi etmeye çalışmadım mı? Gerçek bir Nazi olsaydım Jung’u seçerdim, nicht wahr? Ama onun yerine Freud’u seçtim, Yahudi olanı. Freud’un dünya görüşünde Buchenwald’lara yer yoktu. Freud’a göre, Buchenwald, içeriye ışık verildiğinde, bir futbol sahası haline gelirdi, şişman çocuklar boğucu odalarda çiçek düzenleme ile solfej öğrenirdi. Auschwitz’de fırınlar pötifur ve düğün pastalarına dönüştürülürdü, V-2 misilleri ise elfler için toplu konutlara. Hepsine inanmaya çalıştım. Rüya görmemeye çalışarak gecede üç saat uyudum, diğer yirmi bir saati ise zorla inanç elde etmekle geçirdim. Yine de çektiğim kefaret cezası yetmedi. Yaptığım her şeye rağmen, ölüm melekleri gibi beni almaya geldiler.”</p>

  <p>“Nasıl gidiyor?” diye sordu polis.</p>

  <p>“Harika,” dedi Oedipa. “Vahimleşirse size haber veririm.” Sonra Hilarius’un Gewehr’i masasına bırakmış olduğunu gördü, doktor o sırada odanın diğer tarafındaki bir dosya dolabını açmaya uğraşıyordu. Tüfeği aldı, adama doğrultup şöyle dedi: “Sizi öldürmem lazım.” Adamın, tüfeği oraya Oedipa alsın diye bıraktığını biliyordu.</p>

  <p>“Bunun için gönderilmedin mi zaten?” Oedipa’ya gözlerini şaşı yapıp düzeltti; dilini kararsızca çıkardı.</p>

  <p>“Geldim,” dedi Oedipa, “çünkü beni bir kuruntudan çıkarmanızı umuyordum.”</p>

  <p>“Ona gözün gibi bak!” diye şiddetle inledi Hilarius. “Hepinizin başka neyi var ki? Küçük dokunacından sıkıca tut, Freudyenlerin onu tatlı dille uzaklaştırmalarına ya da eczacıların zehirle onu senden söküp almalarına izin verme. Her ne ise, ona sahip çık, çünkü onu kaybettiğinde sen de diğerleri gibi olursun. Var olmamaya başlarsın.”</p>

  <p>“Haydi girin içeri,” diye bağırdı Oedipa.</p>

  <p>Hilarius’un gözlerine yaşlar doldu. “Ateş etmeyeceksin değil mi?”</p>

  <p>Polis kapıyı açmayı denedi. “Hey, kilitli,” dedi.</p>

  <p>“Kırın o zaman,” diye gürledi Oedipa, “Hitler Hilarius hesabını versin.”</p>

  <p>Dışarıda, birkaç devriye polisi, ellerinde deli gömleği ve ihtiyaç duymayacakları coplarıyla, Hilarius’a yaklaşıyordu, bir yandan da çim kaplı alana geri geri yanaşıp uygun bir pozisyon almak için manevra yaparak keşmekeş yaratan rakip üç ambulansın şoförü Helga Blamm’ın hıçkıra hıçkıra ettiği küfürleri yiyordu, o sırada Oedipa projektörler ve olup bitenleri izleyen kalabalık arasında, KIS aracı ile aracın içinde bir mikrofona laf kalabalığı yapmakta olan kocası Mucho’yu fark etti. Patlayan flaşların yanından salınarak geçip kafasını pencereye dayadı.</p>

  <p>“Merhaba.”</p>

  <p>Mucho öksürürken kullandığı bekletme düğmesine kısa bir süreliğine bastı ama sadece gülümsedi. Bir şeyler tuhaf görünüyordu. Dinleyiciler gülümsemeyi nasıl duyacaklardı ki? Oedipia, gürültü çıkarmamaya çalışarak, içeriye girdi. Mucho mikrofonu ona uzatıp, “Yayındasın, kendin ol yeter,” diye mırıldandı. Sonra ciddi yayın sesiyle, “Bu korkunç şey hakkında ne hissediyorsunuz?”diye sordu.</p>

  <p>“Korkunç,” dedi Oedipa.</p>

  <p>“Harika,” dedi Mucho. Sonra da dinleyiciler için ofiste olanları kısaca anlatmasını istedi. “Teşekkürler, Bayan Edna Mosh,” diyerek konuşmayı toparladı, “sayenizde Hilarius Psikiyatri Kliniği’ndeki dramatik kuşatmayı bir görgü tanığının ağzından dinlemiş olduk. Burası KIS Gezici Araç İki ve şimdi stüdyodaki ‘Tavşan’ Warren’a geri bağlanıyoruz.” Yayını kesti. Bir sorun var gibiydi.</p>

  <p>“Edna Mosh mu?” dedi Oedipa.</p>

  <p>“Doğru tınlayacak,” dedi Mucho. “Bu aletlerle sese distorsiyon verdim, stüdyoda kaydettiklerinde de aynısı olacak.”</p>

  <p>“Onu nereye götürüyorlar?”</p>

  <p>“Devlet hastanesine herhalde,” dedi Mucho, “gözlem altına almak için. Ne gözlemleyeceklerini merak ediyorum.”</p>

  <p>“İsrailliler,” dedi Oedipa, “pencerelerden giriyorlar. Eğer bir tane bile yoksa, o zaman deli demektir.” Polisler geldi ve bir süre muhabbet ettiler. Oedipa’ya, yasal süreç olasılığına karşı Kinneret civarında kalmasını söylediler. En sonunda kiralık arabasına binip stüdyoya dönen Mucho’yu takip etti. Bu gece bir-altı vardiyasında yayında olacaktı.</p>

  <p>Koridorda, yüksek sesli tıkırtılar işitilen teletip odasının dışında, Mucho üst kattaki ofiste tarih yazmaya koyulmuşken, Oedipa program yönetmeni Caesar Funch ile karşılaştı. “Geri dönmene çok sevindim,” diye selamladı Oedipa’yı, ilk adını bir türlü çıkaramadığı belliydi.</p>

  <p>“Öyle mi?” dedi Oedipa, “peki niye?”</p>

  <p>“Dürüst olmam gerekirse,” diyerek içini döktü Funch, “gittiğinden beri, Wendell kendinde değil.”</p>

  <p>“Peki, söyler misin Tanrı aşkına,” dedi Oedipa, kendi kendisini hiddetlendirmişti çünkü Funch haklıydı, “kim o, Ringo Starr mı?” Funch korkudan suspus oldu. “Chubby Checker mi?” Oedipa üstüne üstüne yürüyerek adamı lobiye kadar iteledi, “Righteous Brothers mı, ha? Ve bunu bana neden anlatıyorsun?”</p>

  <p>“Hepsi,” dedi Funch, artık nerede duracağını bilemez bir haldeydi, “Bayan Maas.”</p>

  <p>“Bana Edna de, hadi ama. Ne demek istiyorsun?”</p>

  <p>“Arkasından,” diyerek sızlanıyordu Funch, “Birader’in N’si diyorlar ona. Kimliğini yitiriyor, Edna, bilmem başka nasıl anlatabilirim. Günden güne, Wendell kendisinden daha çok şey yitirip daha üreysel bir hal alıyor. Bir personel toplantısına girdiğinde oda birdenbire bir sürü insanla dolup taşıyor yani, anlıyor musun? Yürüyen bir adam topluluğu.”</p>

  <p>“Senin hayal ürünün bu,” dedi Oedipa. “Yine o markasız sigaralardan içmişsin.”</p>

  <p>“Görürsün. Benimle dalga geçme. Birlikte hareket etmeliyiz. Başka kim onun için endişelenir ki?”</p>

  <p>Oedipa daha sonra Stüdyo A’nın dışındaki bir banka oturup Mucho’nun iş arkadaşı ‘Tavşan’ Warren’in çaldığı plakları dinledi. Mucho, elinde yazısının bir nüshası, aşağıya geldi, üzerinde Oedipa’nın hiç görmediği bir dinginlik vardı. Önceden omzunu kamburlaştırır, gözlerini hızlı hızlı kırpıştırırdı, oysa şimdi hepsi gitmişti. Gülümseyerek, “Bekle,” deyip koridorun ucuna doğru ilerlerken yavaş yavaş küçüldü. Oedipa arkasından onu iyice inceledi; hareler, auralar görmeye çalışıyordu.</p>

  <p>Yayına başlamadan önce birlikte biraz zaman geçirdiler. Şehirde bir pizzacıya, oradan da bir bara gidip bir bira bardağının oluklu altın merceğinden birbirlerine baktılar.</p>

  <p>“Metzger’le nasıl gidiyor?” dedi Mucho.</p>

  <p>“Hiçbir şey yok,” dedi Oedipa.</p>

  <p>“Artık yok, en azından,” dedi Mucho. “Mikrofona konuşurken anlamıştım zaten.”</p>

  <p>“Çok iyi,” dedi Oedipa. Yüzündeki ifadeyi anlayamıyordu bir türlü.</p>

  <p>“Olağanüstü,” dedi Mucho, “her şey -bekle. Dinle.” Oedipa sıradışı hiçbir şey duymadı. “Bu ikili vuruşta on yedi tane keman var,” dedi Mucho, “ve biri -nerede olduğunu söyleyemiyorum çünkü kahretsin, burada ses mono.” Muzak’dan söz ettiğini Oedipa ancak o zaman anladı. Mekâna girdiklerinden beri, yaylıları, üflemelileri, yumuşak basıyla, alttan alta, tanımlanamayan bir biçimde kendini hissettiriyordu.</p>

  <p>“Ne o,” dedi Oedipa, gerilmişti.</p>

  <p>“Mi yaylısı,” dedi Mucho, “Birkaç döngü daha tiz. Stüdyo müzisyeni olamaz. Sence biri dinozor kemiği kısmını o tek yayla yapabilir mi, Oed? Sadece o ikili vuruştaki notalarıyla. Kulağının neye benzediğini bir düşünsene; sonra ellerinin, kollarının adale yapısı ve nihayetinde bir bütün olarak adam. Tanrım, harika olmaz mıydı?”</p>

  <p>“Neden bunu isteyesin ki?”</p>

  <p>“O gerçekti. Sentetik değildi. İsteselerdi canlı müzisyenlerden vazgeçebilirlerdi. Bütün doğru armonik sesleri doğru ses şiddet ayarında bir araya koydun mu keman gibi olur. Tıpkı benim...” Aniden ışık saçan bir gülümse yüzüne yayılmadan önce duraksadı, “Delirdiğimi zannedeceksin, Oed. Ama tersten aynı şeyi yapabilirim. Herhangi bir şeyi dinleyip yeniden parçalarına ayırabilirim. Zihnimde tayf analizi. Akorları ve ses tınılarını ve sözcükleri de, farklı bütün ses şiddetleriyle birlikte, bütün temel frekanslarına ve armonilerine bölebilir, ayrı ayrı her bir saf notayı, ama aynı anda, dinleyebilirim.”</p>

  <p>“Bunu nasıl yapabiliyorsun?”</p>

  <p>“Sanki her biri için ayrı bir kanalım var,” dedi Mucho heyecanlanarak, “ve daha fazlası gerekirse sadece genişletiyorum. İhtiyacım olan şeye ekliyorum. Nasıl oluyor bilmiyorum ama son zamanlarda aynısını insanlarla konuşurken de yapabiliyorum. ‘Zengin, çikolatalı, erdem,’ de.”</p>

  <p>“Zengin, çikolatalı, erdem,” dedi Oedipa.</p>

  <p>“Evet,” dedi Mucho ve sessizliğe gömüldü.</p>

  <p>“Ee, <i>ne</i> oldu?” diye sordu Oedipa birkaç dakika sonra sesinde bir üstünlük tınısı vardı.</p>

  <p>“Geçen gece Tavşan’ın reklam yayını sırasında fark ettim. Kim konuşursa konuşsun, farklı şiddetteki tayflar aynı, üç aşağı beş yukarı küçük bir yüzde farkıyla. Yani şimdi senin ve Tavşan’ın ortak bir noktanız var. Daha da fazlası. Aynı sözcükleri söyleyen herkes tayflar aynıysa aynı kişi oluyor sadece farklı zamana rastlamış oluyorlar, anladın mı? Ama zaman keyfidir. Sıfır noktanı istediğin yerden seç, böylece her bir kişinin zaman çizgisini ta ki hepsi bir noktada çakışana kadar yana doğru kaydırabilirsin. Sonra da hep bir ağızdan ‘zengin, çikolatalı, erdem,’ diyen bu devasa, Tanrım, belki de birkaç yüz milyon koro çıkıverir ortaya ve hepsi de aynı ses olacaktır.”</p>

  <p>“Mucho,” dedi Oedipa, sabırsızdı ama çılgın bir şüpheyi de göz önünde tutuyordu, “koca bir oda dolusu insan gibi dolandığını söylerken Funch’ın demek istediği bu muydu?”</p>

  <p>“Öyleyim zaten,” dedi Mucho, “doğru. Herkes öyle.” Uzun uzun Oedipa’ya baktı, belki de başkalarının orgazm olması gibi Mucho’nun da bir uzlaşı görüşü vardı, ifadesi şimdi yumuşak, cana yakın ve huzurluydu. Oedipa onu tanıyamıyordu. Zihnindeki karanlık bir bölgeden panik tırmanmaya başladı. “Artık ne zaman kulaklığı taksam,” diye devam etti Mucho, “orada ne bulduğumu gerçekten de anlıyorum. O çocuklar ‘She loves you’ diye şarkıyı söylediğinde, şey, işte bilirsin, seviyordur, dünyanın her yerinde, eski zamanların hepsinden gelen, farklı renkte, endamda, yaşta, biçimde, ölümden farklı uzaklıkta olan bilmem kaç tane kızdır, ama seviyordur işte. Ve şarkıda ‘seni’ hem herkestir, hem de kızın kendisidir. Oedipa, insan sesi, bilirsin işte, arsız bir mucizedir.” Dolu dolu gözleri, biranın rengini yansıtıyordu.</p>

  <p>“Bebeğim,” dedi Oedipa çaresizce, bu durumda ne yapabileceğini bilmiyor ve Mucho adına korkuyordu.</p>

  <p>Mucho aralarına küçük bir berrak plastik şişe koydu. Oedipa içindeki haplara bakıp anladı. “Bu LSD mi?” dedi. Mucho ona gülümsemekle yetindi. “Nereden aldın bunu?” Biliyordu.</p>

  <p>“Hilarius’tan. Programını kocaları da dahil edecek şekilde genişletmişti.”</p>

  <p>“Demek öyle,” dedi Oedipa sağduyulu olmaya çalışarak, “Ne zamandır bunları kullanıyorsun?”</p>

  <p>Mucho gerçekten de anımsayamıyordu.</p>

  <p>“Ama henüz bağımlı hale gelmemiş olma olasılığın var.”</p>

  <p>“Oed,” ona şaşkın şaşkın bakıyordu, “bağımlı olmuyorsun ki. Uyuşturucu bağımlısı gibi değilsin. Alıyorsun çünkü güzel. Çünkü etrafındakileri duyup görüyorsun, hatta kokularını alıyor, onları tadıyorsun, hem de hiç yapamayacağın bir şekilde. Çünkü dünya çok bereketli. Sonu yok, bebeğim. Bir antensin, sinyal diyagramını gecede milyonlarca yaşama gönderiyorsun ve onlar senin de yaşamların.” Şimdi Mucho’nun yüzünde sabırlı, anaç bir bakış vardı. Oedipa ağzına bir tane patlatmak istedi. “Şarkılar, sadece bir şey söylemiyorlar, saf sesin içinde, <i>gerçekten</i> bir şeyler. Yeni bir şey. Üstelik rüyalarım değişti.”</p>

  <p>“Hadi be.” Saçlarını bir iki kez arkaya attı, öfkeliydi. “Artık kâbuslar yok mu? İyiymiş. Yani, her kimse, son küçük arkadaşın, durumu çözmüş. Malum, o yaşta alabilecekleri uykunun tümüne ihtiyaçları olur.”</p>

  <p>“Kız falan yok, Oed. Sana anlatayım. Eskiden hep gördüğüm o kötü rüya, şu oto galeriyle ilgili olan, hatırladın mı? Sana onu hiç anlatamadım. Ama şimdi anlatabilirim. Artık beni rahatsız etmiyor. Beni korkutan şey, oto galerideki o tabelaydı sadece. Rüyamda normal bir iş gününde oluyordum ve birdenbire, hiçbir ikaz olmadan, o işaret beliriyordu. Milli Otomobil Satıcıları Derneği’ne üyeymişiz. MOSD. Sadece, mavi göğün önünde, nada, nada yazıp duran şu gıcırdayan metal tabela. Çığlık çığlığa uyanırdım.”</p>

  <p>Oedipa hatırladı. Artık hortlak görmüş gibi korkmayacaktı, hapları aldığı sürece. San Narciso’ya gitmek için Mucho’yu bıraktığı günün onu gördüğü son gün olduğuna bir türlü inanamıyordu. Mucho’ya dair pek çok şey yitip gitmişti bile.</p>

  <p>“Dinle,” diyordu Mucho, “Oed, anlamaya çalış.” Ama Oedipa ezginin ne olduğunu çıkaramıyordu bile.</p>

  <p>Mucho’nun radyo istasyonuna dönme zamanı geldiğinde, başıyla hapları işaret etti. “Alabilirsin.”</p>

  <p>Oedipa başıyla reddetti.</p>

  <p>“San Narciso’ya geri mi döneceksin?”</p>

  <p>“Bu gece, evet.”</p>

  <p>“Ama ya polisler.”</p>

  <p>“Kanun kaçağı olacağım.” Sonrasında başka şey konuşup konuşmadıklarını anımsayamadı. Radyoda, birbirlerine veda öpücüğü verdiler, hepsi birlikte. Mucho uzaklaşırken karmaşık, 12 sesli müziğe dayalı bir şeyi ıslıkla çalıyordu, on iki perdelikti. Oedipa alnını direksiyona dayamış oturuyordu ki, Mucho’nun mektubundaki Tristero iptal damgasını ona sormadığı aklına geldi. Ama artık iş işten geçmişti.</p>
</body>
</html>