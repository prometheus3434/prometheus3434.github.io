<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>BİRİNCİ BÖLÜM</h2>

  <p>Bir yaz günü öğleden sonra Bayan Oedipa Maas, Tupperware partisinden eve döndü; partinin sahibesi, fondünün içine biraz fazla kiraz rakısı koymuş olsa gerekti zira Oedipa, Pierce Inverarity adında, bir keresinde boş zamanında iki milyon dolar kaybettiği halde bir vasiyet infaz memurunun altından kolay kolay kalkamayacağı kadar çok ve karmaşık mal varlığına sahip olmayı sürdürmüş olan Californialı bir emlak kralının vasisi, ya da herhalde vasiyesi olarak atandığını idrak etmekte zorlandı. Oedipa oturma odasında durup TV ekranının yeşilimsi ölü gözünün bakışlarına maruz kalarak, Tanrı’nın adını ağzına aldı ve mümkün olduğunca sarhoş görünmeye çalıştı. Ama bir yararı yoktu. Mazatlán’da, kapısı az önce çarpılan bir otel odasını düşündü ki bu yüzden lobideki iki yüz güvercin sanki sonu gelmeyecekmiş gibi havalanmıştı; sonra Cornell Üniversitesi’ndeki kütüphane yokuşunda duran hiç kimsenin, yokuş batıya baktığı için göremediği gün doğumunu; Bartók’un ‘Orkestra için Konçerto’sunun dördüncü bölümünden kuru ve acıklı bir ezgiyi; bir de Pierce yatağın üst tarafındaki daracık rafta tuttuğu için Oedipa’nın hep tepelerine ineceğinden korktuğu, kirece boyalı Jay Gould büstünü... Böyle mi öldü acaba, diye geçirdi içinden, rüya görürken evdeki tek ikonun altında ezilerek? Bu düşünce, Oedipa’yı yalnızca güldürdü, kahkahayla ve çaresizce: Hastasın sen Oedipa, dedi kendine ya da bunu bilen odaya.</p>

  <p>Mektup, Los Angeles’taki Warpe, Wistfull, Kubitschek ve McMingus adlı bir hukuk bürosundan geliyordu ve Metzger adında birinin imzasını taşıyordu. Pierce’ın ilkbaharda öldüğü, fakat vasiyeti daha yeni buldukları yazıyordu içinde. Metzger, konuyla ilgili herhangi bir hukuki ihtilaf durumunda ortak vasi ve özel danışman olarak devreye girecekti. Oedipa ayrıca, bir sene öncesine ait ekte de vasiyetnameyi yerine getirmekle görevlendirilmişti. Geriye dönüp o tarihlerde olağandışı bir şey olup olmadığını anımsamaya çalıştı. O öğleden sonranın geri kalanı boyunca hep düşündü; rikotta alıp muzak dinlemek için çıktığı Çamlık-İçinde- Kinneret şehir merkezindeki markete giderken (ki bugün, Fort Wayne Settecento Topluluğu’na ait Vivaldi’nin Kazoo Konçertosu’nun Boyd Beaver solistliğinde bütün yorumlarını içeren kaydın yaklaşık dördüncü barına boncuklu bir perdenin asılı olduğu girişten içeri adımını attı); sonra sebze bahçesinden güneşin altında merzengüş ve tatlı fesleğen toplarken; <i>Scientific American</i>’ın son sayısındaki kitap eleştirilerini okurken; lazanyanın katlarını hazırlarken, ekmek sarımsaklarken, marul yapraklarını elle doğrarken, sonunda fırını açıp da kocası Wendell (‘Mucho’) Maas’ın işten dönüşüne karşı alacakaranlığın viski mayhoşluğunu yemek kokularıyla karıştırırken; aşağı yukarı aynı gözüken (bunu itiraf eden ilk kişi de kendisi olmaz mıydı zaten?) ya da bir sihirbaz destesindeki gibi bütün kâğıtların aynı tarafı gösterdiği, farklı olanınsa tecrübeli bir göz tarafından hemen anlaşıldığı kalın bir deste günü geriye doğru kararken düşündü durdu. Ancak Huntley ve Brinkley programının ortalarına doğru, geçen sene sabaha karşı üç sularında, (şayet Pierce bir günlük bırakmamışsa) nereden geldiğini hiçbir zaman öğrenemeyeceği şu şehirlerarası telefonu anımsadı; telefondaki ses, kaçak bir yarasayı aradığını söyleyen Transilvanya Konsolosluğu’nun ikinci sekreterine ait, baskın bir Slav aksanıyla başlayıp önce komik bir Zenci sesine, sonra chinga ve maricone<a class="footnoteref" href="../Text/notlar.xhtml#dn1" id="dn1b">1</a> sözcükleriyle dolu saldırgan Pachuco lehçesine, daha sonra Oedipa’ya tiz çığlıklarla Almanya’da akrabası olup olmadığını soran bir Gestapo subayına, en sonunda da Pierce’ın Mazatlán’a giderken yol boyunca taklit ettiği Lamont Cranston’un<a class="footnoteref" href="../Text/notlar.xhtml#dn2" id="dn2b">2</a> sesine dönüştü. “Pierce, lütfen,” diyebildi Oedipa, “bence biz—”</p>

  <p>“Ama Margo,” diyordu ısrarla, “Komiser Weston’un<a class="footnoteref" href="../Text/notlar.xhtml#dn3" id="dn3b">3</a> yanından yeni geliyorum; eğlence evindeki o yaşlı adam, Profesör Quackenbush’u öldüren aynı hava tabancasıyla cinayete kurban gitti,” ya da böyle bir şey söylemişti.</p>

  <p>“Tanrı aşkına,” dedi Oedipa. Mucho, yatakta dönmüş, ona bakıyordu.</p>

  <p>“Telefonu niye yüzüne kapatmıyorsun,” diye makul bir öneride buludu.</p>

  <p>“Bunu duydum,” dedi Pierce. “Bence Wendell Maas’a, Gölge’nin<a class="footnoteref" href="../Text/notlar.xhtml#dn4" id="dn4b">4</a> küçük bir ziyarette bulunma zamanı gelmiş.” Mutlak ve tam bir sessizlik çöktü. İşte Pierce’ın seslerinden en son duyduğu bu oldu. Lamont Cranston. Ahizenin öbür ucu herhangi bir yerde, herhangi bir uzaklıkta olabilirdi. Görüşmeden sonraki aylarda, o sessiz belirsizlik ortadan kalkmış, eski anıları canlandırmıştı: Pierce’ın yüzünün, vücudunun, Oedipa’ya verdiği şeylerin, Oedipa’nın ara sıra duymazlıktan geldiği şeylerin anısını. Bu, Pierce’ı tam da unutulmanın eşiğinde yakalamıştı. Gölge, ziyaret etmeden önce bir yıl beklemişti. Ama şimdi Metzger’in mektubu vardı. Öyleyse Pierce, geçen sene bu vasiyetname ekinden söz etmek için mi aramıştı? Yoksa buna, her nasılsa Oedipa’nın duyduğu rahatsızlık ve Mucho’nun kayıtsızlığı yüzünden, sonradan mı karar vermişti? Oedipa kendini korunmasız, faka basmış ve küçümsenmiş hissediyordu. Daha önce hiç vasilik yapmamıştı, nereden başlayacağını bilmiyordu, LA’deki hukuk bürosuna nereden başlayacağını bilmediğini nasıl söyleyeceğini bile bilmiyordu.</p>

  <p>Çaresizlik krizine tutulmuşçasına, “Mucho, bebeğim,” diye seslendi.</p>

  <p>Mucho Maas perde kapıdan içeriye atlayarak eve girmişti.</p>

  <p>“Bugün de başka bir yenilgiydi,” diye lafa başladı.</p>

  <p>“Sana bir şey söyleyeceğim,” diyerek Oedipa da lafa girdi. Ama sözü önce Mucho’ya bıraktı.</p>

  <p>Mucho, Yarımada’nın ucunda çalışan ve mesleğiyle ilgili düzenli olarak buhran geçiren bir diskjokeydi. Sık sık, “Hiçbirine inanmıyorum, Oed,” sözleri dökülürdü ağzından. Ta derinlerden, “Sahiden deniyorum, ama yürekten inanamıyorum,” diyordu, belki de bunu o kadar derinlerden söylüyordu ki, böyle zamanlarda Oedipa, ona ulaşamayıp paniğin eşiğine sürükleniyordu. Mucho’yu böyle zamanlarda kendine getirmiş gibi görünen şey, Oedipa’nın kontrolü fazlasıyla elden kaybetmiş görüntüsü olabilirdi.</p>

  <p>“Fazla hassassın.” Tamam, bunun dışında bir dolu şey söyleyebilirdi, ama ağzından bu çıkmıştı işte. Her halükârda doğruydu söylediği. Mucho, birkaç yıl ikinci el araba satıcısı olarak çalışmış, fakat <i>bu mesleğin</i> ne anlama geldiğinin aşırı farkında olduğu için, çalışma saatleri ona dört dörtlük bir işkence gibi gelmişti. Mucho her sabah, bıyığından en ufak bir eser kalmasın diye, üst dudağını üç kez kılların çıktığı yönde, üç kez de aksi yönde tıraş ediyordu; yeni bıçaklarla kendini istisnasız kanatıyor ama gene de devam ediyordu; hep vatkasız takım elbiseler alıyor, sonra da bir terziye gidip yaka dökümlerini anormal derecede daralttırıyordu; saçı için sadece su kullanıyor, daha da geriye yatırmak için Jack Lemmon gibi tarıyordu. Talaş görmek, hatta ucu açılan kurşun kalem bile irkiltiyordu onu, oto galerideki iş arkadaşlarının talaşı, bozuk şanzımanı susturmakta kullandığı bilinirdi halbuki, ve rejimde olmasına karşın hâlâ, Oedipa gibi, kahvesini tatlandırmak için bal kullanamıyordu, çünkü her yapışkan şey gibi bal da onu bunaltıyordu, bu yüzden de pistonla silindir duvarı arasındaki boşluklara sürmek için motor yağına eklenerek hileli bir karışım hazırlanan şeyi büyük bir ızdırapla anımsardı. Sırf adamın biri, kulağının dibinde, hem de güya art niyetle “kremalı pasta” dedi diye bir partiyi gece vakti terk etmişti. Halbuki adam, dükkanından söz eden Macaristan göçmeni bir pastacıydı. Mucho böyle biriydi işte, alıngandı.</p>

  <p>Ama en azından arabalara inanmıştı. Belki de aşırıya kaçacak kadar: Zenci olsun, Meksikalı ya da beyaz köle olsun, kendisinden daha yoksul insanları, ve beraberinde en iğrenç takasları da getirerek haftanın yedi günü süren o rezil geçit törenini gördükçe nasıl inanmasındı ki: Kendilerinin, ailelerinin ve bütün yaşamlarının benzemesi gereken şeylerin motorlu, metal uzantıları herhangi birinin, kendisi gibi bir yabancının bakması için, çerçevesi yamuk, içeriden paslı, tamponu arabanın değerini düşürmeye yetecek kadar alakasız bir renk tonuyla yeniden boyanmış bir halde, öylece çırılçıplak duruyordu; içerisi -eğer Mucho kokmuyorsa- berbat bir şekilde çocuk, süpermarketten alınmış içki ve iki, bilemedin üç kuşaktır içilen sigara ya da sadece toz kokardı, bu yetmezmiş gibi bir de ortalık arabalardan temizlendiğinde bu yaşamların gerçek tortularına bakmak zorunda kalırdınız, üstelik nelerin sahiden reddedilmiş (küçükken, eşyaların çoğunun korkudan alınıp sonra da saklanmak zorunda kalındığını zannederdi), nelerin basitçe (belki de trajik bir biçimde) yitirilmiş olduğunu ayırt etmenin hiçbir yolu yoktu: 5 ya da 10 sentlik kazançlar vaat eden kırpılmış kuponlar, indirim kuponları, marketlerdeki özel ürünleri tanıtan pembe el ilanları, izmaritler, eksik dişli taraklar, eleman aranıyor ilanları, telefon rehberinden yırtılmış Sarı Sayfalar, bir film mi, çok istediğin bir kadın ya da araba mı, sadece talim amacıyla seni kenara çeken bir polis mi, artık her neyse onu görebil diye kendi nefesini ön camın iç kısmından silmek için kullandığın eski iç çamaşırı ya da zaten dönem kostümü haline gelmiş giysi parçaları, gri bir kül sosu içinde, umutsuzluk salatası gibi, hepsi aynı şekilde kaplanmış bütün o ıvır zıvır, yoğunlaştırılmış egzoz, toz, vücut pisliği... Bunlara bakmak midesini bulandırıyordu ama bakmak zorundaydı. Orası, açık bir hurda deposu olsaydı, büyük olasılıkla bir şeyleri dışarı çıkarabilir, hayatını bu yolla kazanabilirdi: Her bir enkazı yaratan şiddet yeterince nadirdi ve mucizevi olacak denli uzaktı ondan, tıpkı her ölümün, kendi ölüm ânımıza dek mucizevi oluşu gibi. Ne var ki, haftalarca süren takasların bitmek bilmez ayinleri asla şiddet ya da kan raddesine varmadığı için, aşırı duyarlı Mucho’nun uzun süre katlanamayacağı kadar akla yatkındı. O hiç değişmeyen gri hastalığa yeteri kadar maruz kalmak Mucho’ya iyi kötü bağışıklık kazandırmışsa bile, yine de her bir otomobil sahibinin, her bir gölgenin, kendisinin göçük, arızalı bir versiyonunu, tıpkı başkasına ait bir yaşamın geleceksiz, motorlu izdüşümü gibi, başka biriyle takas edebilmek uğruna sırayla içeri girmesine razı olamazdı. Sanki en doğal şeymiş gibi. Mucho için dehşet vericiydi bu. Sonsuz, sarmal ensestti.</p>

  <p>Oedipa şu anda bile, Mucho’nun nasıl olup da hâlâ bu kadar üzülebildiğini anlayamıyordu. Mucho Oedipa’yla evlendiğinde iki senedir KİS radyo istasyonunda çalışıyordu ve soluk, gürültülü anayoldaki o galeri, İkinci Dünya ya da Kore Savaşı, daha yaşlı kocalar için ne kadar geride kaldıysa o kadar geride kalmıştı artık. Tanrı Oedipa’nın yardımcısı olsun ama Mucho belki ağaçların Japonlar, Tiger tanklarının aşağılık Almanlar ve gecelerin trompetli çekik gözlülerle dolu olduğu bir savaşa girseydi, orada yaşananları tam beş yıldır zihnini dehşetle sarıp sarmalayarak esir almış olan o oto galeriden daha çabuk unutabilirdi. Beş yıl. Terler içinde ya da kâbusların lisanında avaz avaz haykırarak uyandıklarında onları teselli edersin, evet, onlara sarılırsın, sakinleşirler, bir gün gelir hepsi geçer: Oedipa bunu biliyordu. Ama Mucho ne zaman unutacaktı? Oedipa, (haftada bir oto galeriyi ziyarete gelen, ki oto galeri bu durumda sponsor oluyordu, iyi ahbaplık ettiği KİS FM reklam müdürü kanalıyla edindiği) disk jokeylik işinin, Top 200 listesini çalmanın, hatta makineden akıl almaz bir hızla akan haberleri -yeniyetmelerin tüm o sahte hayallerini- okumanın Mucho ile o oto galeri arasında tampon oluşturduğundan şüpheleniyordu.</p>

  <p>O oto galeriye fazlasıyla güvenmişti, radyo istasyonuna ise hiç güvenmiyordu. Yine de, şimdi alacakaranlık oturma odasında, buğulu kokteyl kabına konmak üzere iri bir kuş gibi süzülürken ve şişkin cinnet dairesinin merkezinden gülümserken, onu her kim görse her şeyin gayet düzgün, muhteşem ve sakin gittiğini düşünürdü.</p>

  <p>Ta ki Mucho ağzını açana kadar. “Bugün Funch,” diye Oedipa’ya anlatmaya başladı, “beni yanına çağırıp beğenmediği imajım hakkında konuşmak istedi.” Funch, program yönetmeni ve Mucho’nun ezeli rakibiydi. “Artık fazla abazan kaçıyorum. Olmam gereken, genç bir baba ya da büyük ağabey. Çıtırlar telefon edip şarkı istiyorlar ve Funch’a göre ağzımdan çıkan her sözcük salt bir arzuyla yankılanıyor. Şimdi de bütün telefon konuşmasını kaydetmem bekleniyor, Funch, hakaret olduğunu düşündüğü her şeyi şahsen düzeltecek, ki bu da görüşmenin benim payıma düşen tarafı demek oluyor. Ona sansür dedim, ‘oyunbozan’ diye homurdanıp yanından sıvıştım.” Mucho ve Funch herhalde haftada bir kez buna benzer bir şey yaşıyordu.</p>

  <p>Oedipa, Mucho’ya Metzger’den gelen mektubu gösterdi. Mucho, Oedipa ile Pierce arasındaki her şeyi biliyordu: Mucho’yla evlenmeden bir sene önce ilişkileri bitmişti. Mektubu okudu ve gözlerini utangaçça kırparak geri çekildi.</p>

  <p>“Ne yapacağım?” dedi Oedipa.</p>

  <p>“Yo hayır,” dedi Mucho, “yanlış adama soruyorsun. Bana değil. Ben gelir vergimizi bile doğru hesaplayamıyorum. Bir mirası yürürlüğe koymak konusunda, sana diyebileceğim hiçbir şey yok, Roseman ile görüş.” Avukatlarından söz ediyordu.</p>

  <p>“Mucho. Wendell. <i>Bitmişti.</i> Vasiyetnameye adımı koymadan önce.”</p>

  <p>“Evet evet. Ben de onu demek istedim, Oed. Ben bu işlerden anlamam.”</p>

  <p>Böylelikle ertesi sabah, o da öyle yaptı, Roseman ile görüşmeye gitti. Gözkapaklarına her seferinde yamuk yumuk ya da aşırı titrek çizgilerle tekrar tekrar siyah kalem çekerek tuvalet masasının başında yarım saat geçirdikten sonra tabii. Yine sabahın üçünde gelen bir telefondan sonra, gecenin büyük bölümünü uyanık geçirmişti. Telefonun ortalığı inleten sesi tam bir kalp krizi gibiydi, birdenbire çalıvermişti, bir saniye öncesinde dingin duran cihaz bir sonrakinde çığlık çığlığaydı. İkisi de hemen sıçrayarak uyanmış, eklemlerini yeniden hareket ettirmeye çalışarak, ilk birkaç zil sesinde birbirlerine bile bakmak istemeyerek öylece uzanmışlardı. Bildiği kadarıyla kaybedeceği hiçbir şey olmadığı için, Oedipa sonunda telefonu cevapladı. Dr. Hilarius’tu, deli doktoru ya da psikoterapisti. Ama Gestapo subayı taklidi yapan Pierce’a benziyordu sesi.</p>

  <p>“Seni uyandırmadım, değil mi?” diye kuru bir şekilde lafa girdi. “Sesin çok korkmuş gibi geliyor. İlaçlar nasıl, işe yaramıyor mu?”</p>

  <p>“İlaçları almıyorum,” dedi Oedipa.</p>

  <p>“Tehlikeli olduklarını mı düşünüyorsun?”</p>

  <p>“İçlerinde ne olduğunu bilmiyorum.”</p>

  <p>“Sadece sakinleştirici olduklarına inanmıyorsun.”</p>

  <p>“Sana güveniyor muyum?” Güvenmiyordu ve Hilarius’un bundan sonra söylediği şey, nedenini açıklıyordu.</p>

  <p>“Köprü için daha hâlâ yüz dördüncüye ihtiyacımız var,” diye cansız cansız kıkırdadı. Die Brücke, LSD-25, meskalin, psilosibin ve benzeri ilaçların banliyöde yaşayan ev kadınlarından oluşmuş geniş bir örneklem grubu üstündeki etkilerini incelemesi konusunda Hilarius’un belediye hastanesine yardım ettiği deneyin takma adıydı köprü. İçsel köprü. “Programımıza seni ne zaman dahil edebiliriz?”</p>

  <p>“Hayır,” dedi Oedipa, “aralarından birini seçebileceğiniz yarım milyon kişi daha var. Saat sabahın üçü.”</p>

  <p>“Biz seni istiyoruz.” Bütün postanelerimizin önünde beliren, herkesin malumu o Amca’nın, yatağının üstünde havada asılı duran portresine şimdi dikkatle baktı; gözleri sağlıksız sağlıksız parlıyordu, çökmüş sarı yanaklarına en göz alıcısından allık sürülmüştü, parmağı Oedipa’nın iki gözünün arasını işaret ediyordu. Seni istiyorum. Vereceği bütün yanıtlardan korktuğu için, Dr. Hilarius’a hiçbir zaman neden diye sormadı.</p>

  <p>“Şu anda bir sanrı görüyorum zaten, bunun için ilaçlara ihtiyacım yok.”</p>

  <p>“Sakın anlatma,” dedi çabucak. “Peki. Konuşmak istediğin başka bir şey var mıydı?”</p>

  <p>“Seni ben mi aradım?”</p>

  <p>“Öyle sanıyorum,” dedi Hilarius, “Bunu hissettim. Telepati değil. Ama bir hasta ile kurulan yakın ilişki bazen tuhaf bir hal alıyor.”</p>

  <p>“Bu sefer değil.” Telefonu kapadı. Sonra bir daha uyuyamadı. Ama Hilarius’un ona verdiği kapsülleri alacağına canını alsalar daha iyiydi. Gerçekten canını alıverselerdi ya. Hiçbir şekilde bağımlı olmak istemiyordu, bunu Hilarius’a söylemişti.</p>

  <p>“Yani,” diye omuz silkmişti Hilarius, “bana bağımlı değilsin, öyle mi? O zaman gidebilirsin. İyileştin.”</p>

  <p>Gitmedi. Deli doktoru, üzerinde karanlık bir güce sahip olduğundan falan değil. Ama kalmak daha kolaydı. Ne zaman iyileşeceğini kimbilirdi ki? Hilarius bilmiyordu, bunu Hilarius kendisi itiraf etmişti. “Haplar başka,” diye savunmaya geçti. Hilarius ise ona suratını buruşturmakla yetindi, bunu daha önce de yapmıştı. Adam, ortodoks<a class="footnoteref" href="../Text/notlar.xhtml#dn5" id="dn5b">5</a> bir terapistte rastlanmayacak hoşluklarla doluydu. Kuramına göre, bir surat Rorschach mürekkep testi gibi simetrikti, bir TAT resmi gibi hikâye anlatırdı, zihinde uyanan bir sözcük gibi tepkiyi harekete geçirirdi, yani neden olmasın. Otuz yedi numaralı, ‘Fu-Manchu’ adını verdiği suratla (suratların pek çoğu, Alman senfonileri gibi, hem numara hem de takma ad taşıyordu), bir zamanlar histerik bir körlük vakasını tedavi ettiğini iddia ediyordu; bu suratı yapmak için gözkapakları işaretparmaklarının yardımıyla yukarı çekiliyor, ortaparmaklarla burun delikleri açılıyor, serçeparmaklarla ağız iyice genişletiliyor ve dil dışarı çıkarılıyordu. Hilarius’un yüzünde hakikaten dehşet verici bir hal alıyordu. Aslında, Oedipa’nın Sam Amca sanrısı yavaş yavaş silikleşirken, şafak sökünceye dek aradan geçen saatler boyu bir önceki görüntüyle iç içe geçip onun yerini alan işte bu Fu-Manchu suratıydı. Bu da, Roseman’ı ziyaret etmeden önce kendisine çeki düzen vermesini neredeyse imkânsızlaştırıyordu.</p>

  <p>Ama Roseman da, geçen gece izlediği Perry Mason televizyon programı üstüne düşüncelere dalmış, uykusuz bir gece geçirmişti; karısı bu programa bayılıyordu ama Roseman, programa karşı yoğun bir duygu karmaşası yaşıyordu çünkü aynı anda hem Perry Mason gibi başarılı bir dava avukatı olmak, hem de, bu imkânsız olduğu için, Perry Mason’un ayağını kaydırarak onu mahvetmek istiyordu. Oedipa içeriye birdenbire dalınca, güvenilir aile avukatını farklı boyut ve renklerde bir tomar kâğıdı çalışma masasının çekmecesine suçlu bir telaşla tıkıştırırken yakaladı. Bunun, TV şovu yayına başladığından bu yana yazılmaya devam eden <i>Mesleğe karşı Perry Mason, O Kadar da Varsayımsal Olmayan bir İddianame</i>’nin ilk taslak metni olduğunu biliyordu.</p>

  <p>“Anımsadığım kadarıyla eskiden suçlu görünmezdin,” dedi Oedipa.</p>

  <p>Kendisini voleybol topu sanan Palo Altolu bir fotoğrafçıyla birlikte, dönüşümlü olarak birbirlerinin arabasıyla, çoğunlukla aynı grup terapi seanslarına gidiyorlardı. “Bu iyiye işaret, öyle değil mi?”</p>

  <p>“Perry Mason’un casuslarından biri olabilirdin,” dedi Roseman. Bir an düşündükten sonra ekledi: “Ha, ha.”</p>

  <p>“Ha, ha,” dedi Oedipa. Birbirlerine baktılar. “Bir vasiyeti işleme koymam gerekiyor,” dedi.</p>

  <p>“Eh, o zaman durma,” dedi Roseman, “seni tutmuş olmayayım.”</p>

  <p>Oedipa, “Öyle değil,” deyip ona her şeyi anlattı.</p>

  <p>“Neden böyle bir şey yapsın ki?” diye hayret etti Roseman mektubu okuduktan sonra.</p>

  <p>“Ölmesini mi kastediyorsun?”</p>

  <p>“Hayır,” dedi Roseman, “işleme konmasında yardımcı olman için seni atamasını diyorum.”</p>

  <p>“Sağı solu belli olmazdı.” Öğle yemeğine çıktılar. Roseman masanın altından ayağını Oedipa’nınkine sürterek onu tahrik etmeye çalıştı. Oedipa çizme giyiyordu ve fazla bir şey hissetmedi. Dolayısıyla, yalıtımlı olduğu için, üzerinde durmamaya karar verdi.</p>

  <p>Kahve geldiğinde Roseman, “Benimle kaç,” dedi.</p>

  <p>“Nereye?” diye sordu Oedipa. Bu soru Roseman’ı susturdu.</p>

  <p>Ofise döndüklerinde Oedipa’ya neyle karşı karşıya olduğunu ana hatlarıyla açıkladı: Kayıtları ve işi iyice öğrenmek, vasiyetname onayını gözden geçirmek, bütün borçları toplamak, mal varlığının dökümünü çıkarmak, mallara değer biçtirmek, nelerin nakde çevrilip nelerin elde tutulacağına karar vermek, borçları tamamen ödemek, vergileri temizlemek, mirası paylaştırmak...</p>

  <p>“Hey,” dedi Oedipa, “Bunları benim adıma birine yaptıramaz mıyım?”</p>

  <p>“Bana,” dedi Roseman, “belli bir kısmını, elbette. Ama merak bile etmiyor musun?”</p>

  <p>“Neyi?”</p>

  <p>“ Keşfedebileceklerini. ”</p>

  <p>Olaylar geliştikçe, her çeşit tezahür ile karşılaşacaktı. Ama Pierce Inverarity ya da kendisi hakkında pek değil de, daha çok değişmeden duran, ama her nasılsa, bundan önce uzakta kalmış şeyler hakkında. Korunma, yalıtılmışlık hisleri vardı orada, bir yoğunluk eksikliği fark etti, sanki ancak anlaşılabilecek kadar bulanık bir film izliyordu da sinema makinisti sorunu gidermeye yanaşmıyordu. Ve ayrıca, Kinneret’in çam ağaçları ve tuzlu sisleri arasına, nasıl olmuşsa bir büyü yüzünden hapsolmuş, ‘Hey, saçlarını sarkıt,’ diye seslenecek birini arayan dalgın bir kızın Rapunzel’e benzer tuhaf rolüne girerek kendisini usul usul yutturmuştu. Seslenenin Pierce olduğunu anlayınca, firkete ve bigudileri sevinçle çıkarmıştı ve saçları hışırtılı, zarif bir çığ gibi aşağı döküldü; ne var ki, Pierce yolu herhalde daha yeni yarılamışken, Oedipa’nın o güzel saçları, uğursuz bir büyü sonucu, sabitlenmemiş koskoca bir peruğa dönüşünce Pierce, kıçüstü yere düşmüştü. Ancak gözüpek Pierce, büyük olasılıkla bir sürü kredi kartından birini maymuncuk gibi kullanarak, kule kapısının kilidini açtıktan sonra helezonik deniz kabuklarını andıran merdivenleri çıkmıştı; açıkçası sahtekârlık doğasında olsaydı, baştan bu yolu tercih ederdi. Ama o zamanlar aralarında geçenler, aslında o kulenin duvarları ötesine hiçbir zaman geçmemişti. Mexico City’deyken nereden estiyse, güzel İspanyol sürgünü Remedios Varo’nun resim sergisini dolaşmışlardı: ‘Bordando el Manto Terrestre’ adlı üç parçalı tablonun ortadaki bölümünde, yuvarlak bir kulenin en yukarısındaki odada tutsak bulunan, kalp şeklindeki yüzleri, iri gözleri, bukleli altın saçları olan birkaç çelimsiz kız vardı; daracık pencerelerden boşluğa dökülen ve çaresizce boşluğu doldurmaya çalışan bir tür duvar örtüsü işliyorlardı: Çünkü yeryüzünün diğer bütün binaları, yaratıkları, dalgaları, gemileri, ormanları bu örtünün içinde yer alıyordu ve örtü dünya idi. Oedipa, huysuz huysuz, tablonun önünde durmuş ve ağlamıştı. Hiç kimse fark etmemişti; balon biçiminde koyu yeşil bir gözlük takıyordu. Bir an, göz çukurunun çevresine oturan o plastik kısmın, gözyaşlarının öylece akıverip gitmesine engel olacak ve gözlük camının içindeki boşluğun tamamını doldurarak orayı asla kuru bırakmayacak kadar sıkı olup olmadığını merak etmişti. Böylelikle, o ânın hüznünü sonsuza dek beraberinde taşıyabilir, sanki henüz keşfedilmemiş işaretler, ağlamadan ağlamaya, gerçekten farklılaşabilirmiş gibi, dünyayı o gözyaşlarından, o âna özgü bu gözyaşlarından, yansıyan haliyle görebilirdi. Ayaklarına bakmış ve o zaman, bir resim sayesinde, üzerinde durduğu şeyin birkaç bin kilometre ötedeki kendi kulesinde daha yeni dokunmuş olduğunu, tesadüfen Mexico olarak bilindiğini ve dolayısıyla Pierce’ın onu oradan almadığını, herhangi bir kaçışın söz konusu olmadığını anlamıştı. Bu kadar büyük bir arzuyla kaçmak istediği şey de neydi? Düşünecek bol bol vakti olan böylesine tutsak bir bakire, kulesinin, yüksekliğinin ve mimarisinin, kendi egosu gibi sadece rastlantıya bağlı olduğunu önünde sonunda fark eder: Üstelik onu olduğu yerde gerçekten tutan şey büyüdür; kimin yaptığı belli olmayan, kötücül, ona dışarıdan ve ortada hiçbir sebep yokken dadanan bir büyü. Göt korkusu ve dişi kurnazlığı dışında, elinde bu biçimsiz büyüyü inceleyecek, onun nasıl işlediğini anlayacak, alan gücünü ölçmede ve kuvvet çizgilerini hesaba katmada ona yardım edecek başka hiçbir yol kalmadığı için, batıl inanca kayabilir, nakış gibi yararlı bir hobi edinebilir, delirebilir ya da bir diskjokeyle evlenebilirdi. Eğer kule her yerdeyse ve kurtarıcı şövalye onun büyüsünü bozamıyorsa, başka ne yapabilirdi ki?</p>
</body>
</html>