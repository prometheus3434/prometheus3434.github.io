<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>İKİNCİ BÖLÜM</h2>

  <p>Oedipa, Kinneret’ten ayrılırken, yeni bir şeylere doğru yol aldığını aklının ucuna dahi getirmedi. Pierce’ın defter ve kayıtlarına bir göz atıp ortak vasi Metzger ile durumu görüşmek üzere bir süreliğine San Narciso’ya gideceğini anlatırken, Mucho Maas muamma dolu (o zamanlar beğendiği ama bir şey çıkacağına pek inanmadığı) İngiliz grubu Sick Dick and the Volkswagens’in yeni çıkan parçası ‘I Want to Kiss Your Feet’i ıslıkla çalarak, elleri ceplerinde öylece duruyordu. Oedipa’yı giderken görmek Mucho’yu hüzünlendirdi fakat perişan etmedi; böylece Oedipa, kocasına Dr. Hilarius arayacak olursa telefonu yüzüne kapatmasını ve bahçedeki garip bir küfle kaplanmış keklikotuna bakmasını tembihledikten sonra yola çıktı.</p>

  <p>San Narciso, daha güneyde, LA yakınlarında kalıyordu. California’daki pek çok nam salmış yer gibi burası da ayrı olarak tanımlanabilecek bir şehirden çok, bir dizi işleve dayalı kavramdan oluşan bir yerdi; nüfus sayım müdürlükleri, özel yükümlülüklere ve tahvil ihracına hizmet veren bölgeler, alışveriş merkezleri ve her biri otobana açılan bağlantı yolları vardı. Ama burası Pierce’ın ikametgah adresi ve merkez bürosuydu: Arsa spekülasyonculuğuna on yıl önce bu yerde başlamıştı, bu nedenle de, gökyüzüne doğru ne kadar sarsak ve grotesk bir şekilde yükselirse yükselsin, sonradan her şeyin üzerine inşa edileceği sermayenin temel taşı buraya konmuştu; ki bu da, Oedipa’ya göre, o yeri diğerlerinden ayırıyor, ona farklı bir hava katıyordu. Ancak San Narciso ile Güney California’nın geri kalan bölümü arasında esaslı bir ayrım varsa bile, ilk bakışta göze çarpmıyordu. Bir pazar günü, kiralık bir İmpala ile San Narciso’ya girdi. Hiçbir hareket yoktu. Gün ışığı yüzünden gözlerini kısarak, bir yokuştan aşağıya, donuk kahverengi topraktan, iyi yetiştirilmiş hasat gibi, hep beraber fışkıran geniş ev yığınına bakarken, bir transistörlü radyoyu pilini değiştirmek üzere açmasıyla hayatında ilk kez bir baskı devresi gördüğü ânı hatırladı. Bu yükseklikten bakınca, evlerin ve sokakların oluşturduğu düzenli girdap, şimdi Oedipa’nın zihnine, bir zamanlar gördüğü ilk devre kartıyla aynı şaşırtıcı ve beklenmedik berraklıkla hücum etti. Radyolar hakkında, Güney Californialılar hakkında bildiğinden bile daha az şey bilmesine karşın, her ikisinin dış görünüşünde de bir düzen, iletişime yönelik, hiyeroglifleri hatırlatan şifreli ve gizli bir anlam vardı. (Şayet anlamaya çalışsaydı) baskı devresinin ona anlatabileceklerinin sınırı yoktu sanki; dolayısıyla San Narciso’ya ayak bastığı daha ilk dakikada yeni bir tezahür de onun idrak kapılarının eşiğini sarsıp geçti. Kirli hava ufkun tamamını kaplamıştı ve parlak bej kırlardaki güneş can yakıcıydı; Oedipa ile Chevy tuhaf, dini bir ânın ortasında park etmiş gibiydi. Sanki sözcükler başka bir frekanstan ya da Oedipa’nın ısınmış teninin merkezkaç serinliğini hissetmeyeceği kadar ağır ağır dönen bir girdabın merkezinden dökülüyordu. Artık bu kadarından kuşku duymaya başladı. Mucho’yu, işine inanmaya çalışan kocasını düşündü. Kulaklığı sımsıkı kafasına takmış, bir din adamının kutsal suyu, buhurdanlığı ya da ayin kadehini tutuşunu andıran bir edayla bir sonraki plağı seçerken, ama aslında kendisini duyduğu sesin, seslerin, müziğin, ilettiği mesajın ahengine kaptırmışken, mesajın ulaştığı bütün inananlar gibi kendisine iletilen şeyle sarıp sarmalanmışken ve onu kavrıyorken, ses geçirmez camdan iş arkadaşlarından birine baktığında hissettiği böyle bir şey miydi acaba; Mucho, böyle bir şeyi duysa bile inanmayacağının farkında olarak, Stüdyo A’nın dışında durup içeriye bakmış mıydı?</p>

  <p>Bu düşünceleri hemen bir kenara bıraktı, sanki bir bulut güneşe yaklaşmış ya da kirli hava kalınlaşmıştı da, artık o şey her neyse, ‘dini an’ı bozmuştu; tekrar gaza bastı, ağlayan asfaltın üzerinde saatte belki de 110 km hızla, Los Angeles’a doğru gittiğini tahmin ettiği otobanda yoluna devam edip, trafikteki incecik geçiş hakkı mesafesinden biraz daha genişçe olan, kenarı park yerleriyle, emanetçilerle, arabayla girilebilen lokantalarla, küçük ofis binalarıyla ve kapı numaraları 70’ten 80.000’lere kadar devam eden fabrikalarla sıralı bir mahalleye girdi. Kapı numaralarının bu kadar arttığını hiç görmemişti. Bu normal değildi. Solunda dikenli tellerle örülmüş ve ara ara bekçi kuleleriyle kesintiye uğrayan kilometrelerce uzunluktaki parmaklıklarla çevrili, geniş bir alan boyunca uzayıp giden pembe binalar yığını yer alıyordu: Çok geçmeden bir giriş kapısı vızıldadı; kapının iki yanında yaklaşık yirmi metre menzilli birer füze bulunuyordu ve her iki roketin ön kısmında üzerinde gösterişsiz harflerle YOYODYNE adı yazılıydı. Burası San Narciso’nun büyük istihdam kaynağı, Yoyodyne A.Ş.’ye bağlı Galaktronik Şubesi’ydi; uzay gemileri ve bunların teçhizatlarını imal eden sanayi devlerinden biri. Tesadüfen öğrendiğine göre, Pierce burada büyük bir paya sahipmiş, bu arsa için ilk başta Yoyodyne’ın aklını çelmek amacıyla bir yolunu bulup, eyalet vergi memuruyla karşılıklı anlayış müzakeresine bulaşmıştı. “Bu, kuruculardan olmanın bir parçası,” diye açıklamıştı Pierce.</p>

  <p>Dikenli tellerin yerini bir kez daha bej renkli, prefabrike ve beton briketlerle inşa edilmiş büro makinesi distribütörleri, dolgu malzemesi üreticileri, tüp gaz tesisleri, kilit fabrikaları, depolar ve daha kimbilir neler neler alıyordu. Pazar günü, bütün bunları sessizliğe ve kıpırtısızlığa gömmüştü, ara sıra karşısına çıkan bir emlak ofisi ve dinlenme tesisi dışında hepsini... Oedipa, ne kadar çirkin olursa olsun, bir sonraki motele girmeye karar verdi; artık bir yerden sonra durgunluğu ve dört duvarı bu hız, özgürlük, saçlarını karıştıran rüzgâr ve makaradan çözülen manzara yanılsamasına tercih eder olmuştu -bunların hepsi yalandı. Yolun aslında, çevreyolunun damarlarından birine sokulmuş bir enjeksiyon <i>iğnesi olduğunu hayal etti. LA’in dolaşım sistemini besleyen, onu neşeli, uyumlu kılan ve acıdan yahut bir şehir için acı yerine geçen şey her neyse ondan uzak tutan bir damardı bu. Ama Oedipa, şehirdeki eroinin eritilmiş kristal parçalarından biri olsaydı bile, LA gerçekten de, Oedipa’nın yokluğunda şu halinden daha az çılgına dönmezdi.</i></p>

  <p>Yine de, bir sonraki motele şöyle bir baktığında, bir an için tereddüt etti. Bembeyaz bir çiçek tutan, boyalı sac levhadan yapılmış bir peri kızı, havaya doğru dokuz on metre kadar yükseliyordu; güneşe rağmen ışığı açık tabelada Echo Courts yazılıydı. Peri kızının yüzü Oedipa’nınkine çok benziyordu; ancak bu benzerlik Oedipa’yı gizli bir havalandırma sisteminin peri kızının bürümcük mintanını tahrik edercesine sürekli sağa sola sallaması, kumaşın her oynayışıyla kıpkırmızı uçlu iri memelerini ve uzun pembe uyluklarını ortaya çıkarması kadar şaşırtmadı. Rujlu ve kimseden sakınmadığı bir gülümseme vardı yüzünde, bir fahişeninkine pek benzemiyordu, ama aşktan sararıp solmuş bir peri gülümsemesiyle de uzaktan yakından alakası yoktu. Oedipa park yerine yanaştı, arabadan inip bir anlığına sıcak güneşin altında durdu -ölü gibi kıpırtısızdı hava- ve tepedeki yapay kasırganın bürümcüğü bir iki metrelik dalgalanmalarla savuruşunu seyretti. Ağır ağır dönen girdap hakkındaki düşüncelerini, işitmediği sözcükleri hatırladı.</p>

  <p>Orada geçireceği süreyi göz önünde bulundurunca oda hiç de fena sayılmazdı. Odanın kapısı bir avluya açılıyordu. Avluda, suyunun yüzeyi dümdüz ve güneş ışığıyla pırıl pırıl bir havuz bulunuyordu. Öteki uçta, başka bir perinin durduğu bir çeşme vardı. Hiçbir şey kıpırdamıyordu. Diğer kapıların ardında insanlar yaşıyorsa ya da her biri gürültülü birer klimayla tıkalı pencerelerin ardından bakıyorlarsa bile, Oedipa onları göremiyordu. Oedipa’nın çantalarını Miles adındaki, aşağı yukarı on altısında olan, okuldan terk otel sorumlusu taşıdı. Beatles grubunu andıran saç tıraşı ve yakasıyla manşeti olmayan tek düğmeli moher takım elbisesi içinde Miles, kendi kendine, belki de Oedipa’ya, bir şarkı söylüyordu:</p>

  <div class="poem">
    <p>MILES’IN ŞARKISI</p>

    <p>Frug dansı edemeyecek kadar şişkosun,</p>

    <p>Beni küçük düşürmeye çalışırken,</p>

    <p>Hep bunu söyleyip duruyorsun,</p>

    <p>Ama biliyorum,</p>

    <p>O koca ağzını kapa,</p>

    <p>Evet, bebeğim,</p>

    <p>Frug dansı edemeyecek kadar şişman olabilirim,</p>

    <p>Ama en azından Swim dansı edemeyecek kadar zayıf değilim.</p>
  </div>

  <p>“Bu harika,” dedi Oedipa, “ama İngiliz aksanıyla konuşmadığın halde, şarkıyı neden öyle söylüyorsun ki?”</p>

  <p>“Üyesi olduğum grup yüzünden,” diye açıkladı Miles, “adı Paranoyaklar. Daha yeniyiz. Menajerimiz şarkıları böyle söylememiz gerektiğini söylüyor. Aksan kapmak için İngiliz filmlerini izliyoruz.”</p>

  <p>“Kocam disk jokeydir,” diye yardımcı olmaya çalışarak söze girdi Oedipa, “sadece bin watt’lik bir istasyon, ama bir kasetiniz falan varsa, çalması için ona verebilirim.”</p>

  <p>Miles, arkalarında kalan kapıyı kapattı, sinsi bir bakışla, “Neye karşılık?” diye sorup Oedipa’ya doğru hamle yaptı. “Düşündüğüm şeyi mi istiyorsun? Anlarsın ya, işte karşında Rüşvet Çocuğu.” Oedipa, en yakındaki silahı kaptı, ki köşedeki televizyonun eline tesadüfen geçen çift kulaklı anteniydi bu. “Of,” diye inledi Miles ve durdu. “Sen de benden nefret ediyorsun.” Kâkülünün ardındaki gözleri ışıl ışıldı.</p>

  <p>“Sen hakikaten paranoyaksın,” dedi Oedipa.</p>

  <p>“Pürüzsüz, genç bir vücudum var,” dedi Miles, “Senin gibi olgun piliçlerin bundan hoşlandığını sanıyordum.” Dört parça çanta taşıdı diye Oedipa’dan para sızdırdıktan sonra çekip gitti.</p>

  <p>O gece avukat Metzger çıkageldi. Beklediğinin aksine, o kadar yakışıklıydı ki, ilk başta Oedipa, Onlar, yukarıdan birileri, kendisini işletiyor sandı. Bir aktör olmalıydı. Metzger odanın kapısında durmuş, arkasında gece vakti gökyüzünden yayılan hafif bir ışıkla sessizce ışıldayan dikdörtgen havuz, sitem edercesine, “Bayan Maas,” demişti. Kocaman, alev gibi parlayan, aşırı uzun kirpikli gözleri Oedipa’ya hınzırca gülümsüyordu; Oedipa, adamın etrafında projektörler, mikrofonlar, kamera kabloları falan aradı, ama sadece Metzger’in kendisi ve geçen sene gümrükten California’ya kaçak soktuğunu söylediği zarif bir şişe Fransız Bojole şarabı vardı -bu itaatsiz adam sınır muhafızlarını atlatmıştı.</p>

  <p>“Şey, merhaba,” diye mırıldandı, “seni bulabilmek için bütün gün motelleri tek tek aradıktan sonra içeriye gelebilirim, değil mi?”</p>

  <p>Oedipa’nın o gece televizyonda Bonanza izlemekten başka planı yoktu. Streç bir kot pantolon ve bol bir siyah kazak giymiş, saçlarını da açık bırakmıştı. Gayet iyi göründüğünü biliyordu. “İçeri gelsene,” dedi, “ama sadece bir tek bardak var.</p>

  <p>Centilmen Metzger, “Ben şişeden içebilirim,” dedi. İçeri girip takım elbisesine aldırmadan yere oturdu. Şişeyi açtı, Oedipa’ya içki koyup konuşmaya başladı. Hemen anlaşıldı ki, Oedipa, Metzger’in oyuncu olduğunu düşünmekle o kadar da isabetsiz bir tahminde bulunmamış. Yirmi yılı aşkın bir süre önce Metzger, şu çocuk film yıldızlarından biriymiş, Bebek Igor adında bir karakteri canlandırmış. “Annem,” diye acı acı konuştu, “annem, beni koşer yapmayı amaçlardı, sanki lavabodaki bir et parçasıymışım gibi, bütün pis sıvılarımdan arınıp bembeyaz olmamı isterdi. Bazen,” saçının arkasını düzelterek devam etti, “acaba bunu başardı mı diye düşünmeden edemiyorum. Bu beni ürkütüyor. Böyle annelerin oğullarını neye çevirdiğini bilirsin.”</p>

  <p>“Kesinlikle şey gibi birine benzemiyorsun,” diye söze girdi Oedipa, sonradan bir kez daha düşünmeye koyuldu.</p>

  <p>Metzger, ona iki büyük sıra halindeki eğri büğrü ön dişlerini ışıldattı. “Görünüş artık bir şey ifade etmiyor, görünüşümün içinde yaşıyorum ama bundan hiçbir zaman emin olamıyorum. Bu olasılık yakamı bırakmıyor.”</p>

  <p>“Söyle bakalım Bebek Igor, bu düşünce biçimi ne sıklıkla işini görüyor?” diye sordu Oedipa, artık her şeyin sözcüklerden ibaret olduğunun farkındaydı.</p>

  <p>“Biliyor musun,” dedi Metzger, “Inverarity bana senden sadece bir kez söz etti.”</p>

  <p>“Yakın mıydınız?”</p>

  <p>“Hayır. Vasiyetnamesini hazırladım. Ne söylediğini öğrenmek istemiyor musun?”</p>

  <p>“Hayır,” dedi Oedipa, sonra da çat diye televizyonu açtı. Ekranda, cinsiyeti belli olmayan bir çocuğun görüntüsü belirdi, çıplak bacaklarını beceriksizce birleştirmiş, omuz hizasındaki bukleleriyse St. Bernard’ın daha kısa tüylerine karışmıştı; Oedipa izlerken, köpeğin uzun dili, çocuğun gül gibi pespembe yanaklarını şap şap yaladı, bunun üzerine çocuk, burnunu sevimli sevimli buruşturup, “Ah, Murray, hadi ama her yerimi ıslattın,” dedi.</p>

  <p>“Bu benim, bu benim,” diye bağırıp uzun uzun baktı Metzger, “Aman yarabbi.”</p>

  <p>“Hangisi?” diye sordu Oedipa.</p>

  <p>“Bu filmin adı,” dedi Metzger parmaklarını çıtlatarak, “Cashiered idi.”</p>

  <p>“Sen ve annen hakkında herhalde.”</p>

  <p>“Bir çocuk ve korkaklığı yüzünden İngiliz Ordusu’ndan kovulmuş babası hakkında, aslında sadece bir arkadaşını idare ediyordu, bilirsin işte, o da kendini aklamak için eski alayını Gelibolu’ya kadar takip edip, orada bir şekilde küçük bir denizaltı inşa eder ve birlikte her hafta Çanakkale Boğazı’ndan Marmara Denizi’ne geçip Türk tüccarlarını torpille vururlar baba, oğul ve St. Bernard. Köpek periskobun başına oturup herhangi bir şey gördüğünde havlar.”</p>

  <p>Oedipa şarap koyuyordu. “Dalga geçiyorsun.”</p>

  <p>“Dinle, dinle, işte burada şarkı söylüyorum.” Gerçekten de çocuk, köpek ve elinde sitarıyla aniden ortaya çıkıveren neşeli ve yaşlı bir Rum balıkçı, hep beraber gün batımında deniz kıyısını gösteren dandik bir On İki Ada seti <i>önünde duruyorlardı ve çocuk şarkı</i> söylüyordu.</p>

  <div class="poem">
    <p>BEBEK IGOR’UN ŞARKISI</p>

    <p>Hunlardan<small><a class="footnoteref" href="../Text/notlar.xhtml#dn6" id="dn6b">6</a></small> ve Türklerden hiçbir zaman yılmadık,</p>

    <p>Babam, köpeğim ve ben.</p>

    <p>Tehlike dolu yıllar boyu, Üç Silahşörler gibi</p>

    <p>Duracağız mümkün olduğunca birbirimize yakın.</p>

    <p>Yakında denizaltımızın periskobu Konstantinopolis’i hedef alacak</p>

    <p>Biz yeniden umutla denize açılırken;</p>

    <p>Bir kez daha gediğe doğru, sahildeki çocuklar için</p>

    <p>Babam, köpeğim ve ben.</p>
  </div>

  <p>Sonrasında, balıkçıyla müzik aletini ön plana taşıyan bir geçiş duyuldu, daha sonra ise yaşlanmakta olan Metzger, Oedipa’nın itirazlarına karşın ezgiyi mırıldanırken, genç olan ikizi yüksek perdeden girdi.</p>

  <p>Oedipa aniden Metzger’in bütün hikâyeyi uydurduğunu ya da yerel televizyon istasyonundaki mühendise rüşvet verip bu filmi oynattırdığını, bütün bunların bir komplonun, özenle hazırlanmış baştan çıkarma komplosunun bir parçası olduğunu düşündü. Hadi be Metzger.</p>

  <p>“Şarkıya eşlik etmedin,” dedi Metzger.</p>

  <p>“Bilmiyordum,” diye gülümsedi Oedipa. Fangoso Lagünleri’ni tanıtan yüksek sesli bir reklam başladı, bulundukları yerin batısında kalan yeni bir yerleşim projesiydi bu.</p>

  <p>“Inverarity’nin hisselerinden biriydi,” diye belirtti Metzger. Sürat tekneleri için özel iskelelerin bulunacağı kanallarla dantel gibi örülecekti, yapay bir gölün ortasında yüzen bir salon olacaktı; gölün dibindeyse Bahamalar’dan getirilip restore edilmiş kalyonlar, Kanaryalardan getirilmiş Atlantis sütun ve friz parçaları, İtalya’dan gelmiş gerçek insan iskeletleri, Endonezya’dan dev istiridye kabukları duracaktı -hepsi Scuba meraklıları eğlensin diye. Bu yerin haritası ekranda görünüp aniden kayboldu, Oedipa birdenbire iç çekti, Metzger, bunun kendisiyle ilgili olduğunu sanıp şöyle bir baktı. Ama Oedipa’nın aklına, o öğle vakti yokuşun aşağısındaki görüntü gelmişti sadece. Yine bir tür dolaysız mevcudiyet söz konusuydu, kutsal bir varlığın tezahürünü vaat eden bir an: Baskı devresi, nazikçe kıvrılan sokaklar, suya özel erişim, Ölüler Kitabı...</p>

  <p>Henüz buna hazır değilken, Cashiered adlı film yeniden başladı. Hayatını kaybetmiş annenin ardından Justine diye adlandırılan küçük denizaltı rıhtımda denize açılmaya hazırlanıyordu. Küçük bir kalabalık denizaltıyı uğurluyordu; aralarında balıkçı ve balıkçının -mutlu bir son olsaydı, filmin sonunda Metzger’le birlikte olabilecek- uzun bacaklı ve lüle saçlı supericiği kızı; Metzger’in babasıyla birlikte olması muhtemel, taş gibi bir İngiliz misyoner hemşire; hatta St. Bernard Murray’e göz koymuş dişi bir çoban köpeği bile vardı.</p>

  <p>“Ah evet,” dedi Metzger, “işte filmin burasında Boğaz’da başımız belaya giriyor. Kepez’deki mayın tarlaları yüzünden içine düştüğümüz sikik bir durum, ama Jerry’ler<a class="footnoteref" href="../Text/notlar.xhtml#dn7" id="dn7b">7</a> bir ağı, altı buçuk santimetre kalınlığında telden örülmüş bu devasa ağı, yeni germişti.”</p>

  <p>Oedipa şarap kadehini yeniden doldurdu. Şimdi yan yana uzanmış ekrana bakarken, vücutları birbirine hafifçe değiyordu. Televizyondan müthiş bir patlama sesi geldi. Metzger yüzünü kapatıp Oedipa’dan öteye yuvarlanarak, “Mayınlar,” diye çığlık attı. “Babacığım korkuyorum,” diye hüngür hüngür ağladı televizyon ekranındaki Metzger. Küçük denizaltının içi karmakarışıktı; bir ileriye bir geriye koşuşturan köpeğin salyaları, gemi duvarında açılmış bir delikten ince ince püsküren ve şimdi babanın gömleğiyle tıkamaya çalıştığı sızıntıya karışıyordu. “Yapabileceğimiz tek bir şey var,” diye açıkladı baba, “o da dibe inip ağın altından geçmeye çalışmak.”</p>

  <p>“Saçma,” dedi Metzger. “Alman denizaltıları geçip İngiliz filosunu vurabilsin diye bir kapı yapmışlardı. E sınıfı bütün denizaltılarımız sırf bu kapıyı kullandı.”</p>

  <p>“Bunu nereden biliyorsun?”</p>

  <p>“Orada değil miydim?”</p>

  <p>“Ama,” diye söze girdi Oedipa, sonra şarabın bitiverdiğini fark etti.</p>

  <p>“Aha,” dedi Metzger ve iç cebinden bir şişe tekila çıkardı.</p>

  <p>“Limon yok mu?” diye sordu Oedipa filmlerdeki gibi sevinerek. “Tuz yok mu?”</p>

  <p>“Turist işi. Sen oradayken, Inverarity limon kullanıyor muydu?”</p>

  <p>“Orada olduğumuzu nasıl bildin?” Metzger, Oedipa’nın bardağını doldururken, Oedipa onu izledi, bardaktaki içki seviyesi yükseldikçe Metzger’e daha da gıcık oldu.</p>

  <p>“O yıl iş masrafı olarak kaydetmişti. Ben vergi işlerini yapıyordum.”</p>

  <p>“Para ilişkisi,” diyerek derin düşüncelere daldı Oedipa, “Sen ve Perry Mason, aynı türün iki örneğisiniz, sizin gibi üçkâğıtçı avukatların tek bildiği bu.”</p>

  <p>“Ama güzelliğimiz,” diye açıklamaya koyuldu Metzger, “bu yüksek eğilip bükülme kapasitesinde yatıyor. Mahkeme salonundaki bir avukat, herhangi bir jürinin önünde oyuncu haline gelir, haksız mıyım? Raymond Burr, bir avukatı canlandırarak jürinin önünde bir oyuncu haline gelen bir oyuncu. Bense, avukat olmuş eski bir oyuncuyum. Aslında, kabaca benim kariyerime dayanarak, bir zamanlar avukatken oyuncu olmak için şirketini bırakan arkadaşım Manny Di Presso’nun başrolünü oynadığı bir TV dizisi için deneme filmi çektiler. Manny, bu deneme filminde beni oynuyor, düşünsene, bir oyuncu avukat olup düzenli aralıklarla oyunculuğa geri dönüyor. Film, Hollywood stüdyolarındaki klimalı bir mahzende çekilmiş, ışık onu eskitemez, sonsuza kadar yinelenebilir.”</p>

  <p>Kendi pantolonu ile Metzger’in takımının altından, adamın kalçalarının ılıklığını hissederek ekrana bakarken, “Başın belada,” dedi Oedipa. Ardından:</p>

  <p>“Türkler, projektörleriyle oradalar,” dedi Metzger biraz daha tekila koyup küçük denizaltının suyla dolmasını izleyerek, “devriye botları ve makineli tüfekleri de var. Filmin sonu üstüne iddiaya var mısın?”</p>

  <p>“Elbette yokum,” dedi Oedipa, “film çekilmiş bitmiş.” Metzger ona gülümsemekle yetindi. “O sonu gelmez nakaratlarından biri işte.”</p>

  <p>“Ama sen hâlâ bilmiyorsun,” dedi Metzger. “Henüz tamamını izlemedin.” O sırada Beaconsfield Sigaralarının o kulakları sağır eden reklamı inledi. Sigaraların cazibesi, filtrede kullanılan en iyi cins kemik kömüründen geliyordu.</p>

<p>“Nelerin kemiği acaba?” diye merak etti Oedipa</p>















. 

<p>“Inverarity bilirdi. Filtre işinin yüzde elli birine sahipti.”</p>

  <p>“Anlatsana.”</p>

  <p>“Daha sonra. Şimdi iddiaya girerek şansını deneme vakti. Buradan çıkacaklar mı, çıkamayacaklar mı?”</p>

  <p>Oedipa sarhoş gibiydi. Neden, bilmiyordu ama, gözüpek üçlü filmin sonunda oradan çıkamazmış gibi geliyordu ona. Filmin daha ne kadar süreceğini hiçbir şekilde kestiremiyordu. Saatine baktı ama durmuştu. “Bu çok saçma,” dedi, “elbette çıkacaklar.”</p>

  <p>“Nereden biliyorsun?”</p>

  <p>“Böyle filmler hep mutlu sonla biter.”</p>

  <p>“Hepsi mi?”</p>

  <p>“Çoğu.”</p>

  <p>“Bu olasılığı düşürür,” dedi Metzger kendini beğenmiş bir tonda.</p>

  <p>Bardağının ardından gözlerini kısarak ona baktı. “O zaman bana ipucu ver.”</p>

  <p>“İpucu filmin sonunu ele verir.”</p>

  <p>“O halde,” diye haykırdı Oedipa, belki biraz çekinerek, “Bir şişe içkisine iddiaya giriyorum. Tekila, olur mu? Buradan çıkamayacağına.” Sanki sözcükler ağzından hileyle alınmıştı.</p>

  <p>“Çıkamayacağıma.” Metzger iyice ölçüp biçti. “Bu gece bir şişe daha seni uyutur, olmaz.”</p>

  <p>“O zaman nesine iddiaya girmek istersin?” Aslında biliyordu. İkisi de inatla, beş dakika gibi gelen bir süre boyunca birbirlerinin gözlerinin içine baktılar. Oedipa, TV hoparlöründen birbiri ardına gelen reklamları işitiyordu. Belki dut gibi sarhoş olduğundan, belki de filmin devamı için sabırsızlandığından, gitgide daha da sinirlendi.</p>

  <p>“İyi o zaman,” sonunda pes etti, sesine kırılgan bir ton vermeye çalışıyordu, “iddiaya girdik. Nesine istersen. Çıkamayacağına. Hepiniz, babacığın, köpeciğin ve sen, Çanakkale Boğazı’nın dibindeki balıkların ağzına layık birer leş olacaksınız.”</p>

  <p>“Eyvallah,” dedi Metzger sözcükleri uzata uzata, iddianın ardından Oedipa’nın elini sıkacakmış gibi yapıp bunun yerine, dilinin kuru ucuyla kader çizgilerini, kimliğinin o değişmez incecik tuzlu çizgilerini, kısaca yalayıp geçerek, avuç içinden öptü. O zaman Oedipa, bütün olanların, aynen ölü Pierce ile ilk yattığı zamanki gibi gerçekleşip gerçekleşmediğine dair şüpheye düştü. Ama ardından film yeniden başladı.</p>

  <p>Baba, Anzak kıyı mevziindeki dik yamaçlarda bulunan bir mermi çukurunda kıvrılmış duruyordu, etrafta Türk şarapnelleri uçuşuyordu. Ne Bebek Igor ne de Köpek Murray ortalıktaydı. “Şimdi ne halt oldu?” dedi Oedipa.</p>

  <p>“Tüh,” dedi Metzger, “film makaralarının içine etmiş olmalılar.”</p>

  <p>“Burası filmin başından mı, sonundan mı?” diye sordu Oedipa tekila şişesine uzanarak; bu hareket, sol göğsünü Metzger’in burun nahiyesine dayamıştı. Son derece komik görünen Metzger, cevap vermeden önce gözlerini şaşı yaptı.</p>

  <p>“O zaman filmin sonunu ele vermiş olurum.”</p>

  <p>“Hadi ama.” Sutyenin takviyeli uç kısmıyla Metzger’in burnunu hafifçe dürtüp içki koydu. “Yoksa iddia biter.”</p>

  <p>“Olmaz,” dedi Metzger.</p>

  <p>“En azından, oradaki eski alay mı, onu söyle bari.”</p>

  <p>“Durma,” dedi Metzger, “soru sor. Ama her bir cevap için üstünden bir şey çıkarman gerekecek. Buna ‘Strip Boticelli’ diyelim.”</p>

  <p>Oedipa’nın aklına harika bir fikir geldi. “Peki,” dedi, “ama önce, bir koşu banyoya gidip geleceğim. Gözlerini kapat, arkanı dön, sakın gizlice bakmaya kalkma.” Ekranda, River Clyde adında 2000 adam taşıyan bir kömür gemisi, bu dünyaya ait olmayan bir sessizlikle Seddülbahir’de sahile çıktı. Birisinin, taklit olduğu anlaşılan bir İngiliz aksanıyla, “İşte bu, beyler,” diye fısıldadığı duyuldu. Birdenbire sahildeki bir sürü Türk tüfeği ateş açtı ve katliam başladı.</p>

  <p>“Bu bölümü biliyorum,” dedi Metzger Oedipa’ya, gözlerini sımsıkı yummuş, kafasını televizyondan öte yana çevirmişti. “Denizin dışında kırk beş metrelik bir alan kandan kıpkırmızıydı. Bunu göstermiyorlar.” Oedipa, genişçe bir bölmesi olan banyoya geçti, çabucak soyunup, getirdiği kıyafetlerden mümkün olduğunca fazlasını giymeye koyuldu: Çeşitli renklerde altı külot, korse, üç naylon çorap, üç sutyen, iki dar kesim pantolon, dört jüpon, siyah bir dar elbise, iki yazlık elbise, yarım düzine evaze etek, üç kazak, iki bluz, kapitone bir sabahlık, bebek mavisi bir sabahlık ve orlon bir Hawaii elbisesi. Sonra bilezikler, broşlar, küpeler ve bir kolye. Bütün bunları giymek saatler sürmüş gibiydi ve bitirdiğinde neredeyse yürüyemiyordu. Kendisine boy aynasında bakma gafletinde bulunduğunda ayakları olan bir su topu görünce öyle bir kahkaha koyverdi ki, lavabodaki saç spreyini de beraberinde götürerek yere düştü. Teneke kutu yere çarptı, bir şey kırıldı ve sprey dışarı doğru yayılan büyük bir basınçla püskürmeye başladı, kutu, banyoda, hızla bir oraya bir buraya sürükleniyordu. Metzger telaşla içeri daldı ve Oedipa’yı, yerde yuvarlanıp hoş kokulu saç spreyinden oluşan yapış yapış büyük bir miyasmanın ortasında, ayağa kalkmaya çalışırken buldu. “Of, Tanrı aşkına,” dedi Bebek Igor sesiyle. Kötü kötü tıslayan sprey kutusu klozetten sekip, yarım santimetre kadar mesafeyle <i>ıskalayarak</i> Metzger’in kulağının dibinden vızladı geçti. Metzger döşemeye çarptı, kutu son sürat geri tepmeye devam ederken, Oedipa ile birlikte yerde öylece çöktü kaldı; diğer odadan deniz kuvvetleri bombardımanı, makineli tüfek, havan topu ve hafif silah sesleri, çığlıklar ve ölmekte olan piyadelerin parçalanmış dualarından oluşan ağır, boğuk bir kreşendo işitiliyordu. Oedipa’nın bakışları önce Metzger’in gözkapaklarına, sonra daha yukarıya, tavandaki sallanan lambaya takıldı, ne var ki basıncı bir türlü bitmek bilmeyen çılgın saç spreyi kutusunun sıçrayışları görüş alanını kapatıyordu. Korkmuştu ama ayıldığı da söylenemezdi. Kutu, nereye gideceğini biliyor gibi geldi Oedipa’ya, ya da yeteri kadar hızlı bir şey -Tanrı veya dijital bir makine- kutunun seyredeceği çetrefilli yolu önceden belirlemişti sanki; fakat Oedipa fazla hızlı değildi ve sadece şunu biliyordu ki, kutu, saatte yüz altmış kilometre mi, artık ne kadar hız yapıyorsa, onlara her an çarpabilirdi. “Metzger,” diye inledi ve dişlerini adamın hafif parlak kumaşın içindeki pazısına geçirdi. Her şey saç spreyi kokuyordu. Kutu, bir aynaya çarpıp lavaboyu boylamadan önce, bir an için havada asılı kalan tuz buz olmuş gümüşi bir sırça çiçek bırakarak sekti; sonra da duş kabinine doğru yükselip buradaki buzlu cam paneline çarptı ve camı alaşağı etti; oradan fayans kaplı üç duvar boyunca yol aldı, kendi çıkardığı ıslık ve vızıltı ile televizyondan gelen sesi bozulmuş hengamenin ortasında yere serilmiş iki bedenin üzerindeki ışığı geçip tavana ulaştı. Oedipa bunun sonunu düşünemiyordu; ama az sonra sprey kutusu, uçuşunun orta yerinde gerçekten de vazgeçti ve yere, Oedipa’nın burnunun yaklaşık otuz santim ötesine düştü. Oedipa, uzandığı yerden ona bakakaldı.</p>

  <p>“Vay canına,” diye şaşkınlığını dile getirdi biri. “Eyvah!” Oedipa, dişlerini Metzger’in kolundan çekti, çevresine bakındı ve kapı ağzında Miles’ı gördü; kâküllü, moher takım elbiseli çocuktan şimdi dört tane vardı. Daha önceden sözünü ettiği şu grup, Paranoyaklar, gibi gözüküyorlardı. Oedipa, onları birbirinden ayırt edemedi, üçü de elektrogitar taşıyordu ve hepsinin ağzı açıktı. Ayrıca, koltukaltlarından ve dizlerinin ardından gözünü dikmiş birkaç kızın yüzü de seçiliyordu. “Bu çok sapıkça,” dedi kızlardan biri.</p>

  <p>“Londralı mısınız?” diye sordu bir diğeri: “Bu yaptığınız Londra’ya has bir şey mi?” Saç spreyi sis gibi asılı kalmış, cam zeminin her tarafında ışıldıyordu.</p>

  <p>“Yok artık daha neler!” diye durumu özetledi elinde maymuncuk tutan bir oğlan ve Oedipa, onun Miles olduğuna karar verdi. Herkes eğlensin diye geçen hafta gittiği, sörfçüler tarafından düzenlenmiş bir seks partisini anlatmaya koyuldu; partide hemen hemen 20 litrelik bir teneke böbrek iç yağı, açılır tavanlı küçük bir otomobil ve eğitimli bir fok balığı da vardı.</p>

  <p>“Eminim bu onun yanında sönük kalmıştır,” dedi yuvarlanmayı başaran Oedipa, “haydi, hepiniz dışarı çıkın. Ve şarkı söyleyin. Bunların hiçbiri duyguları harekete geçirecek bir müzik olmadan işe yaramaz. Bize serenat yapın.”</p>

  <p>Paranoyaklar üyelerinden biri, utana sıkıla, “Belki daha sonra havuzda bize katılırsınız,” diye onları davet etti.</p>

  <p>“Buranın ne kadar ısınacağına bağlı, çocuklar,” diye neşeyle göz kırptı Oedipa. Diğer odalardaki kullanılmayan prizlere uzatma kablolarını takıp bunları bir pencereden dışarı sarkıttıktan sonra, çocuklar tek sıra halinde odadan çıktılar.</p>

  <p>Metzger, sendeleyerek ayağa kalkan Oedipa’ya yardım etti. “Strip Boticelli’ye katılacak var mı?” O sırada, diğer odadaki sesi sonuna kadar açık televizyon, San Narciso şehir merkezinde bulunan, artık şehir merkezi neresiyse, Hogan’ın Hamamı adında bir Türk hamamının reklamını veriyordu. “Bu da Inverarity’nindi,” dedi Metzger. “Biliyor muydun?”</p>

  <p>“Sadist,” diye bağırdı Oedipa, “bunu bir kere daha söyle de televizyonu kafanda paralayayım.”</p>

  <p>“Sen hakikaten delisin,” diye gülümsedi Metzger.</p>

  <p>Deli değildi, hakikaten. “Hangi halt onun değildi?”</p>

<p>Metzger bir kaşını kaldırdı. “Sen söyle.”</p>

  <p>Eğer söyleyecekse hiç şansı yoktu, çünkü dışarıda, Paranoyaklar’ın hepsi, kalın gitar tellerinin titreyen seline kendilerini kaptırmış, şarkıya başlamışlardı bile. Davulcuları, çalacağı aleti tehlikeli bir biçimde tramplene kurmuştu, diğerleriyse görünmez olmuştu. Metzger, Oedipa’nın memelerini avuçlama düşüncesiyle arkasından yaklaştı, ama bütün o kıyafetler yüzünden aradığını hemen bulamadı. Pencerenin kenarında durup Paranoyakları dinlediler:</p>

  <div class="poem">
    <p>SERENAT</p>

    <p>Uzanmış seyrederken ayı</p>

    <p>Issız denizin üstünde,</p>

    <p>Seyrederken ıssız gelgiti çekişini</p>

    <p>Üzerime doğru bir yorgan gibi,</p>

    <p>Durgun ve yüzü yitik ay</p>

    <p>Dolduruyor sahili bu gece</p>

    <p>Sadece günün hayaletiyle,</p>

    <p>Bütün gölgeler gri, ay ışığıysa beyaz,</p>

    <p>Ve sen yalnız yatıyorsun bu gece,</p>

    <p>Benim kadar yalnız;</p>

    <p>Yapayalnız kız yapayalnız evinde, işte burada</p>

    <p>O zaman tek başına ağlamayı bırak,</p>

    <p>Sana nasıl gelebilirim, ayı nasıl çıkarabilirim,</p>

    <p>Gelgiti nasıl gönderebilirim?</p>

    <p>Gece öyle grileşti ki, yolu kaybederim ve içerisi karanlık</p>

    <p>Hayır, yalnız uzanmalıyım,</p>

    <p>Benim için gelene kadar;</p>

    <p>Göğü, kumu, ayı ve ıssız denizi alana kadar</p>

    <p>Issız denizi alana kadar... vs. [Ses giderek azalır]</p>
  </div>

  <p>“Haydi başla.” Oedipa neşeyle ürperdi.</p>

  <p>“İlk soru,” diye anımsattı ona Metzger. Televizyonda St. Bernard havlıyordu. Oedipa ekrana baktı ve Bebek Igor’u Türk bir dilenci çocuğu kılığında, Konstantinopolis olduğunu sandığı bir sette, köpekle birlikte gizlenmeye çalışarak dolaşırken gördü.</p>

  <p>“Film makarasının başından bir sahne daha,” dedi Oedipa umutla.</p>

  <p>“Bu soruya izin veremem,” dedi Metzger.</p>

  <p>Paranoyaklar, kapı eşiğine, leprikonun<a class="footnoteref" href="../Text/notlar.xhtml#dn8" id="dn8b">8</a> gönlünü <i>almak için koyulan süt gibi, 75’lik bir Jack Daniels bırakmıştı.</i></p>

  <p>“Vay be,” dedi Oedipa. Kendisine bir içki koydu. “Bebek Igor, Konstantinopolis’e ‘Justine’ adlı şu güzel denizaltıyla mı gitti?”</p>

  <p>“Hayır,” dedi Metzger. Oedipa bir küpe çıkardı.</p>

  <p>“Oraya, ne demiştin adına, E-Sınıf bir denizaltıyla mı gitti?”</p>

  <p>“Hayır,” dedi Metzger. Oedipa başka bir küpe daha çıkardı.</p>

  <p>“Bir küpe daha mı?” dedi Metzger.</p>

  <p>“Buna cevap verirsem, sen de üzerinden bir şey çıkaracak mısın?”</p>

  <p>Metzger kahkahayı basarak, “Cevap vermesen de çıkaracağım zaten,” dedi ve üzerindeki monttan kurtuldu. Oedipa bardağını yeniden doldurdu, Metzger de şişeden bir yudum daha aldı. Daha sonra Oedipa beş dakika boyunca oturup televizyon izledi, soru sorması gerektiğini unutmuştu. Metzger, ciddiyetle pantolonunu çıkardı. Şimdi baba, görünüşe bakılırsa askeri mahkemeye çıkarılmıştı.</p>

  <p>“O zaman,” dedi Oedipa, “makaranın başından bir sahne. Burada ordudan atılıyor, ha, ha.”</p>

  <p>“Belki geçmişi gösteren bir sahnedir bu,” dedi Metzger. “Ya da belki de iki kez başına geldi.” Oedipa bir bilezik çıkardı. Böylece devam etti: Ekranda birbiri ardına beliren sahneler, Oedipa’yı hiçbir şekilde çıplaklığa yaklaştırmayan kıyafetlerin tek tek çıkarılışı, kafaları çekme, dışarıda havuzun kenarında bitmek bilmeyen insan ve gitar sesi curcunası... Ara sıra bir reklam başlıyor, Metzger her seferinde “Inverarity’nin” ya da “Büyük hisse parçaları,” diyordu ve sonrasında başını sallayıp gülümseyerek yerine yerleşiyordu. Oedipa buna karşılık suratını asıyor, gözlerinin ardında bir baş ağrısı filizlenirken, gitgide daha da emin oluyordu ki, yeni âşıklar olan Metzger ile kendisi, diğer bütün olasılıklar arasında, bizzat zamanı yavaşlatmanın yolunu bulmuştu. Her şey giderek belirginliğini yitirdi. Bir ara Oedipa banyoya gitti, aynada görüntüsünü aradı, ama bulamadı. Bir an için neredeyse tamamen dehşete teslim oluyordu. Sonra, aynanın kırılıp lavaboya düştüğünü anımsadı. “Yedi yıllık kötü şans,” dedi yüksek sesle. “Otuz beş yaşında olacağım.” Arkasındaki kapıyı kapattı, sonra da sendeleye sendeleye, büyük bir kayıtsızlıkla başka bir jüpon ve eteğin yanı sıra, uzun paçalı bir korse ile birkaç çift diz altı çorabı geçirdi üzerine. Eğer sabah olur da güneş doğarsa Metzger ortadan kaybolacakmış gibi geldi ona. Kaybolmasını istediğinden emin değildi. Geri döndüğünde, Metzger’i paçalı külodu dışında çırılçıplak, erekte olmuş ve başı kanepenin altına uzanmış bir halde, ölü gibi uyurken buldu. Ayrıca takım elbisenin gizlediği yağlı göbeğini de fark etti. Televizyon ekranında, Yeni Zelandalılar ile Türkler birbirlerini kazığa oturtuyorlardı. Oedipa bir çığlık atarak Metzger’e koştu, adamın üzerine düştü ve uyandırmak için öpmeye başladı. Metzger ışıltılı gözlerini birden açtı, bakışı Oedipa’yı deldi geçti, sanki Oedipa memelerinin arasında, neresi olduğunu tam olarak bilmediği bir yerde keskinliğini hissedebilecekmiş gibi. Bütün katılığını mitolojik bir sıvı gibi ondan söküp alan muazzam bir iç çekişle Metzger’in yanına çöktü; o kadar güçsüzdü ki, kendisini soyması için ona yardım bile edemedi, bu yüzden Metzger’in Oedipa’yı bir o yana bir bu yana yuvarlayıp çevirerek hazır hale getirmesi yirmi dakikasını aldı, o sırada Metzger, sanki Barbie bebeğiyle oynayan, iri, kısa saçlı, ifadesiz suratlı küçük bir kızmış gibi geldi Oedipa’ya. Bir ya da iki kez uyuyakalmış olabilirdi. En sonunda uyandığında, beceriliyordu; tıpkı hareketli bir sahnenin kesilmesi gibi, Oedipa da bir cinsel kreşendo devam ederken boşaldı. Dışarıda bir gitar fügü başlamıştı ve Oedipa, içeri giren her bir elektronik sesi saydı, altı tane daha falan vardı, ama Paranoyaklar üyelerinden sadece üçünün gitar çaldığını anımsadı; demek ki diğerleri prize takılıydı.</p>

  <p>Aslında öyleydiler. Oedipa’nın orgazmıyla Metzger’inki, TV ekranı dahil bütün ışıkların aniden sönmesi ve mekânın zifiri karanlığa bürünmesiyle aynı zamana denk geldi. Acayip bir deneyimdi. Paranoyaklar sigortayı attırmıştı. Işıklar yeniden geldiğinde ve Oedipa ile Metzger, odanın dört bir yanına saçılmış elbise yığını ile dökülmüş bourbon viskisinin ortasında birbirine sarılmış yatıyorken, televizyon ekranı, baba, köpek ve Bebek Igor’u su seviyesi önlenemez bir biçimde yükseldikçe gitgide karanlığa gömülen Justine’in içinde kapana kısılmış olarak gösterdi. Bir sürü hava kabarcığı eşliğinde ilk boğulan köpek oldu. Tek eli kontrol panelinde ağlayan Bebek Igor’u yakın çekime almak için kamera iyice yaklaştı. O sırada bir şey kısa devre yaptı ve Bebek Igor, bir öne bir arkaya sarsılıp korkunç çığlıklar ata ata elektrik çarpması sonucu öldü. Şu Hollywood’a özgü saçmalıklardan biri sayesinde, baba veda konuşması yapabilmek için elektrik çarpmasından kurtulmuş, Bebek Igor’dan ve köpekten onları bu sona sürüklediği için özür diliyor ve cennette buluşamayacakları için üzgün olduğunu söylüyordu: “Minik gözlerin babanı son defa gördü. Sen günahlarından kurtulacaksın, bense cehennem çukuruna yuvarlanacağım.” Son sahnede, adamın acı çeken gözleri ekranı kapladı, içeriye dolan suyun sesi kulakları sağır edecek kadar arttı, saksafonların gümbür gümbür duyulduğu, garip otuzlu yıllar film müziği gitgide yükseldi, nihayet o efsanevi SON yazısı ekranda yavaşça belirdi.</p>

  <p>Oedipa ayağa fırladı, karşı duvara koşup yüzünü Metzger’e döndü ve ona ateş püsküren gözlerle baktı. “Başaramadılar!” diye haykırdı. “Piç herif, ben kazandım.”</p>

<p>Gülümseyerek, “Sen beni kazandın,” dedi Metzger.</p>

<p>“Inverarity sana benim hakkımda ne söylemişti?” diye sordu nihayet.</p>

  <p>“Kolay olmayacağını.”</p>

  <p>Oedipa ağlamaya başladı.</p>

  <p>“Gel buraya,” dedi Metzger. “Hadi.”</p>

  <p>Bir süre sonra Oedipa, “Geleceğim,” dedi. Gitti de.</p>
</body>
</html>