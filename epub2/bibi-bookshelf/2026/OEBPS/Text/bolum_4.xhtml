<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>DÖRDÜNCÜ BÖLÜM</h2>

  <p>Mike Fallopian’ı tekrar görüp <i>Ulağın Trajedisi</i> metninin izini belli bir mesafeden sürmesine karşın, bu takipler, şimdi katlanarak üzerine çullanıyor gibi görünen diğer tezahürler kadar kaygı verici değildi; sanki ne kadar çok toplarsa o kadar çok şey üstüne çullanacakmış gibiydi, ta ki gördüğü, kokladığı, hayalini kurduğu, anımsadığı her şey bir şekilde Tristero örgüsüne bağlanana kadar.</p>

  <p>Önce vasiyeti yeniden, bu sefer daha dikkatli okudu. Pierce’ın yapmak istediği gerçekten de kendi yok oluşunun ardından organize bir şey bırakmak idiyse, o halde varlığını inatla sürdürmüş şeylere hayat bahşetmek, Driblette gibi, gökevinin merkezindeki karanlık makine olmaya çalışmak, çevresinde yükselen kubbenin içindeki yıldızlar gibi titreşen Anlam’a bir vücut kazandırmak, Oedipa’nın sorumluluğunun bir parçasıydı, öyle değil mi? Keşke önünde bu kadar çok engel olmasaydı: Oedipa ne hukuktan, ne yatırımdan, ne de emlaktan anlardı, ölü adamın kendisi hakkında da tam bir kara cahildi üstelik. Veraset mahkemesinin Oedipa’nın görevi için belirlediği kefalet, önündeki engelin dolar olarak karşılığıydı herhalde. Yeni Ufuklar’ın tuvalet duvarından ajandasına kopyaladığı şeklin altına <i>Bir dünyayı harekete geçireyim mi?</i> diye yazmıştı. Harekete geçirmese bile en azından kubbeye bir ok yollar, böylece ok, takımyıldızların arasından kayıp Ejderha’nın, Balina’nın, Güney Haçı’nın taslağını çizerdi. Herhangi biri işe yarayabilirdi.</p>

  <p>Bir sabah erkenden kalkıp Yoyodyne hissedarlar toplantısına gitmesini sağlayan da buna benzer bir duyguydu işte. Orada yapabileceği hiçbir şey yoktu, ama yine de bu sayede ataletten biraz da olsa kurtulabileceğini hissetmişti. Kapılardan birinde ona yuvarlak köşeli, beyaz bir ziyaretçi kartı verdiler ve arabayı aşağı yukarı yüz metre uzunluğunda, pembe boyalı bir çelik barakanın yanındaki devasa otoparka bıraktı. Burası Yoyodyne kafeteryasıydı, toplantı burada yapılacaktı. Oedipa iki saat boyunca uzun bir bankın üzerinde, ikiz olmaları muhtemel iki yaşlı adamın arasında oturdu; ya birinin ya ötekinin eli Oedipa’nın bacağına düşüp duruyordu (sanki bu ellerin sahipleri uyuyakalmıştı da bu benli, çilli eller rüyalar aleminde dolanıyordu). Çevrelerinde Zenciler; patates püresi, ıspanak, karides, kabak, rosto dolu gambotları parıl parıl parlayan uzun buhar tablalarına taşıyarak öğle vaktinde kafeteryayı işgal edecek Yoyodyne işçilerini beslemek için hazırlık yapıyorlardı. Bu rutin iş bir saat sürdü, sonraki bir saat boyunca da hissedarlar, vekiller ve şirket çalışanları hep beraber Yoyodyne şarkılarını söylediler. Güfte, Cornell Üniversitesi marşının ezgisi üstüne yazılmıştı:</p>

  <div class="poem">
    <p>MARŞ</p>

    <p>LA otoyollarının çok üstünde,</p>

    <p>Ve trafiğin vızıldadığı yerde,</p>

    <p>Ünlü Glactronics yükselir</p>

    <p>Yoyodyne’ın şubesi.</p>

    <p>Sonsuza kadar, ant içeriz hep</p>

    <p>Sadık kalacağımıza sana,</p>

    <p>Cesaretle parlayan pembe büyük çadır</p>

    <p>Palmiye ağaçları, uzun ve hakiki.</p>
  </div>

  <p>‘Aura Lee’nin ezgisi üstüne de şunu söylediler; koroyu bizzat şirket başkanı Bay Clayton (‘Lanet’) Chiclitz yönetiyordu:</p>

  <div class="poem">
    <p>ÇOK SESLİ KORO</p>

    <p>Bendix yol gösterir mermi başlarına</p>

    <p>Avco onları güzelce inşa eder</p>

    <p>Douglas, Kuzey Amerika’dan,</p>

    <p>Grumman paylarına düşeni alır</p>

    <p>Martin bir yastık fırlatır,</p>

    <p>Lockheed aşağıdan çıkagelir;</p>

    <p>ArGe alamayız</p>

    <p>Piper Cub<small><a class="footnoteref" href="../Text/notlar.xhtml#dn17" id="dn17b">17</a></small> üstünde.</p>

    <p>Convair iteler uyduyu</p>

    <p>Dönen yörüngeye doğru;</p>

    <p>Boeing üretir Minuteman’ı<small><a class="footnoteref" href="../Text/notlar.xhtml#dn18" id="dn18b">18</a></small></p>

    <p>Biz yerde kalırız.</p>

    <p>Yoyodyne, Yoyodyne,</p>

    <p>Sözleşmeler tüyer senden oysa.</p>

    <p>Savunma Bakanlığı sıçar ağzına,</p>

    <p>Duyduğu garezden, varım her iddiasına.</p>
  </div>

  <p>Ve sözlerini anımsayamadığı başka eski ünlü şarkılar... Daha sonra şarkıcılar, fabrikada şöyle bir tur atmak için, müfreze büyüklüğünde gruplara ayrıldı.</p>

  <p>Oedipa nasıl olduysa kayboldu. Bir ara, bir grup yaşlı, uyuklayan adamın emniyete aldığı bir uzay kapsülü modelini seyrediyordu; hemen sonrasında floresan ışığının uğultusuyla kaplı koskoca bir ofiste tek başınaydı. Gözünün görebildiği her yön beyaz ya da pasteldi: Erkeklerin gömlekleri, kâğıtlar, yazı tahtaları. Düşünebildiği tek şey, bu ışığa karşı güneş gözlüğünü takmak ve birinin gelip kendisini kurtarmasını beklemekti. Ama kimse farkına bile varmadı. Açık mavi çalışma masalarının arasındaki koridorlarda dolanmaya başladı, ara sıra bir köşeyi dönüyordu. Ökçelerinden çıkan sese birkaç kafa döndü; mühendisler Oedipa geçene kadar ona baktıysa da hiçbiri onunla konuşmadı. Bu şekilde beş ya da on dakika geçti, kafasının içindeki panik gitgide büyüyordu; Buradan çıkış yok gibiydi. Sonra tesadüfen (Dr. Hilarius’a sorulsa Oedipa’yı çevredeki bilinçdışı işaretleri kendisini belli bir kişiye yöneltmek için kullanmakla suçlardı) ya da artık her nasılsa, Stanley Koteks diye birine rastladı; tel çerçeveli gözlüğü, sandaletleri ve baklava desenli çoraplarıyla ilk bakışta burada çalışıyor olamayacak kadar genç görünüyordu. Zaten sonra çalışan olmadığını öğrendi, sadece kalın bir boya kalemiyle şu işareti karalıyordu:
<span class="fig2"><img alt="fig2" src="../Images/fig2.jpg"/></span></p>

  <p>“Merhaba,” dedi Oedipa, bu tesadüf onu kıskıvrak yakalamıştı. Anlık bir hevesle, “Beni Kirby yolladı,” diye ekledi; bu, tuvalet duvarındaki addı. Bunu tam bir budala gibi söyledi, sesinin esrarengiz bir tona bürünmesi gerekirdi oysa.</p>

  <p>“Selam,” dedi Stanley Koteks ve şekli çizdiği büyük zarfı el çabukluğuyla açık bir çekmeceye itip çekmeceyi kapattı. Ziyaretçi kartını görünce, “Kayboldun, öyle mi?” dedi.</p>

  <p>“O işaretin anlamı nedir?” gibi küt diye sorulan soruların onu hiçbir yere götürmeyeceğini biliyordu. “Aslında turistim. Şirket hissedarıyım,” dedi.</p>

  <p>“Hissedar.” Koteks, Oedipa’yı baştan ayağa şöyle bir süzdü. Yan masadan ayağıyla çektiği bir döner sandalyeyi Oedipa’ya doğru itti. “Otursana. Gerçekten şirket politikasını etkileyebilir misin ya da doğruca çöpe atmayacakları önerilerde bulunabilir misin?”</p>

  <p>“Evet,” diye yalan söyledi Oedipa, nereye varacağını görmek istiyordu.</p>

  <p>“Eğer,” diye lafa girdi Koteks, “onlara patentlerle ilgili koşulu bıraktırabilirsen... İşte bu, bayan, benim bilediğim öfkem.”</p>

  <p>“Patentler mi?” dedi Oedipa. Koteks, her mühendisin, Yoyodyne sözleşmesini imzalayarak icat edebileceği her şeyle ilgili patent haklarından nasıl feragat ettiğini açıkladı.</p>

  <p>“Bu durum gerçekten yaratıcı bir mühendisin elini kolunu bağlıyor,” dedi Koteks ve acı acı ekledi, “böyle biri varsa tabii.”</p>

  <p>“İnsanların hâlâ bir şeyler icat ettiklerini bilmiyordum,” dedi Oedipa, bunun Koteks’i kışkırtacağını sezmişti. “Yani Thomas Edison’dan beri kim var ki? Artık her şey takım çalışması değil mi?” Lanet Chiclitz, bu sabahki karşılama konuşmasında takım çalışmasını vurgulamıştı.</p>

  <p>“Takım çalışması,” diye homurdandı Koteks, “böyle de denilebilir, evet. Aslında sorumluluktan kaçmanın bir yolu. Toplumun genelindeki ödlekliğin bir belirtisi.”</p>

  <p>“Vay,” dedi Oedipa, “böyle konuşmana izin veriliyor mu?”</p>

  <p>Koteks sağına soluna bir baktı, sonra da sandalyesini Oedipa’ya biraz daha yaklaştırdı. “Nefastis Makinesi’ni biliyor musun?” Oedipa gözlerini iyice açtı. “John Nefastis tarafından icat edilmişti, şimdi Berkeley’de. John, hâlâ bir şeyler icat edenlerden. Patentin bir kopyası bende.” Bir çekmeceden fotokopi edilmiş bir tomar kâğıt çıkarıp üzerinde Victoria dönemine ait sakallı birinin eskizi bulunan bir kutuyu gösterdi; kutunun üst kısmından bir krank miliyle çarka bağlanmış iki piston çıkıyordu.</p>

  <p>“Bu sakallı da kim?” diye sordu Oedipa. “James Clerk Maxwell,” diye açıklamaya koyuldu Koteks, “Maxwell’in Cini olarak bilinen ufak bir bilgiyi zamanında doğru varsaymış olan ünlü bir İskoç bilim adamı. Cin, bir kutunun içinde, tamamen farklı ve rastgele hızlarda hareket eden hava moleküllerinin arasında oturmuş, hızlı molekülleri yavaş olanlarından ayırıyordu. Hızlı moleküllerin enerjisi yavaş olanlardan daha fazladır. Yeterli sayıda molekülü bir yerde yoğunlaştırırsanız, yüksek sıcaklıkta bir alan elde edersiniz. Daha sonra, kutunun bu sıcak alanıyla daha serin olan herhangi bir alanı arasındaki ısı farkını kullanarak bir ısı motorunu çalıştırabilirsiniz. Cin sadece oturup sınıflandırma yaptığından, sisteme gerçek bir emek vermemiş olursunuz. Dolayısıyla, hiçbir şey karşılığında bir şey alarak, süreğen bir devinim sağlar, böylece Termodinamiğin İkinci Yasası’nı çiğnersiniz.”</p>

  <p>“Sınıflandırma emek sayılmaz mı?” dedi Oedipa. “Bunu postane çalışanlarına bir söyle de gör bakalım, kendini nasıl Fairbank, Alaska’ya giden bir posta çuvalının içinde buluyorsun, üstelik KIRILABİLİR etiketi olmadan.”</p>

  <p>“Zihinsel emek,” dedi Koteks, “termodinamik anlamda bir emek değil.” Sonra da Nefastis Makinesi’nde Maxwell’in Cini’nin bire bir aynısının bulunduğunu anlatmaya koyuldu. Bütün yapman gereken Clerk Maxwell’in fotoğrafına uzun uzun bakmak ve dikkatini Cin’in sıcaklığı yükseltmesini istediğin, sağ ya da sol, silindire vermekti. Hava genleşip pistonu itiyordu. Maxwell’i sağ profilden gösteren Hıristiyan Bilgisini Yayma Cemiyeti fotoğrafı içlerinde en çok işe yarayanıydı.</p>

  <p>Oedipa, kafasını oynatmamaya çalışarak, güneş gözlüğünün ardından etrafına dikkatlice baktı. Kimsenin onlarla ilgilendiği yoktu: Ta tepelerinde uzun süredir sessizliğini koruyan floresan lambalar neşeyle parıldarken, klima uğuldamaya devam ediyor, IBM daktiloları tıkırdıyor, döner sandalyeler gıcırdıyor, kalın başvuru kitapları pat diye kapatılıyor, hışırdayan ozalit baskılar üst üste katlanıyordu; Yoyodyne’daki her şeydi normaldi. Yani bir istisna dışında: Oedipa Maas, tam burada, binlerce insan arasında, kendi rızasıyla gelip bu deliyi bulmuştu.</p>

  <p>“Elbette herkes bunu çalıştıramaz,” diyerek lafına devam ediyordu Koteks, konuya iyice ısınmıştı. “Sadece tanrı vergisi yeteneği olanlar. John bu kişilere ‘Duyarlılar’ der.”</p>

<p>Oedipa güneş gözlüğünü burnunun üzerine yerleştirip kirpiklerini kırpıştırdı; cilveleşerek bu muhabbetin kancasından kurtulmanın yolunu arıyordu.</p>

  <p>“Sence benden iyi bir duyarlı olur mu?”</p>

  <p>“Gerçekten denemek ister misin? John’a yazabilirsin. Sadece birkaç duyarlı tanıyor. Denemene izin verebilir.”</p>

<p>Oedipa küçük ajandasını çıkarıp kopya ettiği işaretle birlikte Bir <i>dünyayı harekete geçireyim mi?</i> sözcüklerinin bulunduğu sayfayı açtı. “Posta Kutusu 573,” dedi Koteks.</p>

<p>“Berkeley’de.”</p>

  <p>“Hayır.” Sesi bir tuhaf çıkmıştı, bu yüzden Oedipa haddinden fazla sertçe baktı adama, o zaman Koteks belli bir düşüncenin hızına kapılıp şöyle dedi: “San Francisco’da; hiç—” dedi ve bir hata yaptığını anladı. “Telgrafın orada bir yerde yaşıyor,” diye mırıldandı. “Sana yanlış adresi verdim.”</p>

<p>Oedipa şansını denedi: “O zaman ATIK adresi artık kullanılmıyor.” Ama bunu atık der gibi telaffuz etmişti. Koteks’in kuşkuyla maskelenmiş yüzü taş kesildi. “A-T-I-K diye söylenir, bayan,” dedi, “bu bir kısaltma, ‘atık’ değil, ama en iyisi bu konuya daha fazla girmeyelim.”</p>

  <p>“Bunu bir kadınlar tuvaletinde gördüm,” diye itiraf etti Oedipa. Ama Stanley Koteks’i tatlı dille kandırmanın bir yolu yoktu artık.</p>

  <p>“Unut gitsin,” diye tavsiyede bulundu Koteks, sonra da bir kitap açıp Oedipa’yı görmezden gelmeye başladı.</p>

  <p>Ama Oedipa elbette unutmayacaktı. Koteks’i ‘ATIK’nin simgesi’ olduğunu düşündüğü bir şekli zarfın üzerine çiziktirirken görmüştü; o zarfın John Nefastis’den geldiğine adı gibi emindi. Ya da onun gibi birinden. Şüpheleri, onca insan arasında, Peter Pinguid Derneği’nden Mike Fallopian üzerinde yoğunlaştı.</p>

  <p>“Tabii bu Koteks denen adam yeraltının bir parçası,” demişti Mike Fallopian Oedipa’ya birkaç gün sonra, “muhtemelen dengesizlerin bir yeraltı örgütü, ama biraz gücendiler diye onları nasıl suçlayabilirsin ki? Onlara ne olduğuna bir baksana. Okulda, hepimiz gibi, Amerikan Mucidi Mitine inanmaları için beyinleri yıkanıyor -Morse ve telgrafı, Bell ve telefonu, Edison ve ampulü, Tom Swift ve bilmem nesi. Her icada bir adam. Sonra büyüdüklerinde, bütün haklarını Yoyodyne gibi bir canavara devretmeleri gerektiğini öğreniyorlar; bir ‘proje’, ‘görev gücü’ ya da ‘takım’a saplanıp kalıyorlar ve anonimlik içinde ufalanıp gidiyorlar. Kimse onlardan bir şey icat etmelerini beklemedi -bir tasarım ayininde, el kitabında kendileri için zaten belirlenmiş olan prosedürleri uygulayıp küçük rollerini sergilemeleri yeterliydi. Böyle bir kâbusun içinde tek başına olmak nasıl bir şeydir dersin, Oedipa? Tabii ki birbirlerine kenetlenip iletişimi koparmıyorlar. Kendileri gibi biriyle karşılaştıklarında hemen anlarlar. Belki beş senede bir kere olur bu, ama yine de, anında anlarlar.”</p>

  <p>O akşam Yeni Ufuklar’a Oedipa’yla birlikte gelen Metzger tartışmak istedi: “O kadar sağcısın ki solculara benziyorsun,” diye karşı çıktı. “Bir işçiden kendi patent haklarından feragat etmesini isteyen bir şirkete nasıl karşı olabilirsin? Bu bana artı değer kuramını anımsatıyor, arkadaş, sen de bir Marksist gibi konuşuyorsun.” Sarhoşlukları arttıkça, bu tipik Güney California muhabbetinin de çivisi çıkmaya başladı. Oedipa içine kapanmış, yalnız başına oturuyordu. Bu gece, sadece Stanley Koteks’le karşılaşmasından değil, başka tezahürler yüzünden de Yeni Ufuklar’a gelmeye karar vermişti, çünkü posta ve dağıtılma biçimiyle ilgili resmin ana hatları yavaş yavaş belirmeye başlıyordu sanki. Fangoso Lagünleri’nin öteki tarafında tarihe bronzdan bir damga vurulmuştu. Şöyle diyordu: <i>Burada, 1853 yılında, bir düzine Wells Fargo postacısı, esrarengiz siyah üniformaları içindeki maskeli bir çapulcu takımıyla kahramanca çarpıştı. Bu anlatımı, katliamın tek görgü tanığı olup çarpışmadan kısa bir süre sonra ölen bir posta sürücüsüne borçluyuz. Diğer ipucu ise kurbanlardan birinin toprağa çizdiği bir haçtı. Bugüne kadar katillerin kimlikleri bir gizem örtüsünün altında kalmıştır.</i></p>

  <p>Bir haç mı? Yoksa ilk harf olan T mi? Aynı şeyi, <i>Ulağın Trajedisi</i>’nde Niccolò da gevelemişti. Oedipa buna kafa yordu. Bu Wells Fargo olayını bilip bilmediğini öğrenmek için, telefon kulübesinden Randolph Driblette’i aradı; acaba bu yüzden mi oyundaki suikastçıları simsiyah giydirmeyi tercih etmişti? Telefon boşluğun içinde çaldı durdu. Telefonu kapatıp Zapf’ın sahafına yöneldi. Zapf, 15 wattlık soluk bir ışık konisinin içinden belirip Driblette’in sözünü ettiği <i>Jakoben İntikam Oyunları</i> adlı kitabı bulması için Oedipa’ya bizzat yardımcı oldu.</p>

  <p>“Son zamanlarda çok talep görüyor,” dedi Zapf. Kapaktaki kuru kafa, loş ışıkta onları izliyordu.</p>

  <p>Driblette’i mi kastetmişti acaba? Soracak oldu ama sonra vazgeçti. Bu, yaşayacağı pek çok duraksamanın ilki olacaktı.</p>

  <p>Echo Courts’a geri döndü, Metzger başka bir iş için bir günlüğüne LA’deydi, Oedipa da hemen Trystero sözcüğünün geçtiği tek sayfaya gömüldü. Satırın karşısında kurşunkalemle <i>Karşılaştır: farklı basım, 1687 bsk.</i> yazıyordu. Herhalde bir öğrenci tarafından not edilmişti. Bu, Oedipa’yı biraz keyiflendirdi. Bu satırı yeniden okumak, sözcüğün karanlık yüzünün aydınlığa kavuşmasını sağlayabilirdi. Kısa önsöze göre, metin tarihi belirsiz büyük boy bir basımdan alınmıştı. İşin garibi, önsözde herhangi bir imza yoktu. Telif haklarının yazdığı sayfayı kontrol ettiğinde, özgün ciltli basımın, 1957’de Berkeley, California’da Lectern Yayınları’nca basılmış <i>Ford, Webster, Tourneur ve Whatfinger’in Oyunları</i> adlı bir ders kitabı olduğunu gördü. Kendisine yarım bardak Jack Daniels koydu (geçen akşam Paranoyaklar yeni bir şişe bırakmıştı) ve LA kütüphanesini aradı. Baktılar, ama ellerinde ciltli baskı yoktu. Oedipa isterse, kütüphaneler arası ödünç sistemini kullanarak bakabilirlerdi. “Bir saniye,” dedi Oedipa, aklına o anda bir fikir gelmişti, “yayımcı Berkeley’de. Belki doğrudan onlara ulaşabilirim.” Aynı zamanda John Nefastis’i de ziyaret edebileceğini düşünüyordu.</p>

  <p>Bu bronz tabelayı fark etmesinin tek sebebi, Inverarity’den geriye kalan darmadağınık ticaret faizlerine kendinden bir şey katmayı -o şey salt kendi mevcudiyeti dahi olsa- gitgide büyüyen şu saplantı diyebileceğiniz bir sebepten ötürü, bir gün Inverarity Gölü’ne bilerek geri dönmesiydi. Onları düzene sokar, takımyıldızları yaratırdı; ertesi gün Vesperhaven Evi’ne doğru yola çıktı; burası Yoyodyne’ın San Narciso’ya geldiği zamanlarda Inverarity’nin yaşlı yurttaşları misafir etmek için inşa ettiği bir yuvaydı. Ön taraftaki dinlenme odasına sanki her pencereden gün ışığı giriyormuş gibi geldi Oedipa’ya; yaşlı bir adam, televizyonda gösterilen loş bir Leon Schlesinger çizgi filmi önünde başını sallayıp duruyordu ve bir karasinek, yaşlı adamın saçının ayrım yerindeki kepekli pembe kuru vadide besleniyordu. Elinde böcek ilacı tüpüyle şişman bir hemşire içeri daldı ve sineğe korkup uçması için bas bas bağırdı, böylece onu öldürebilecekti. Kurnaz sinek olduğu yerde kaldı. “Bay Thoth’u rahatsız ediyorsun,” diye bağırdı ufaklığa. Bay Thoth olduğu yerde sıçradı, sineği korkutup kaçırdı, sonra sinek de can havliyle kapıya doğru uçtu. Hemşire onu takip edip zehri püskürttü.</p>

  <p>“Merhaba,” dedi Oedipa.</p>

  <p>“Rüyamda dedemi gördüm,” dedi Bay Thoth. “Çok yaşlı bir adamdı, en azından benim şimdiki yaşım kadar, 91. Küçük bir çocukken, bütün yaşamı boyunca 91 yaşındaymış gibi gelirdi bana. Şimdiyse,” diyerek kahkaha attı, “bütün yaşamım boyunca ben 91 yaşımdaymışım gibi geliyor. Yaşlı adam ne hikâyeler anlatırdı ama... Altına hücum yıllarında Pony Express posta hizmetleri aracını sürerdi. Atının adının Adolf olduğunu anımsıyorum.”</p>

  <p>Duyduğunun etkisiyle duruma duyarlılaşan Oedipa’nın aklına bronz tabela geldi, yaşlı adama elinden geldiğince onun torunuymuş gibi gülümseyip, “Hiç haydutlarla dövüşüp onları yenmek durumunda kaldı mı?” diye sordu.</p>

  <p>“O zalim ihtiyar,” dedi Bay Thoth, “bir Kızılderili katiliydi. Tanrım, Kızılderilileri öldürmekten her bahsettiğinde, ağzından köpükler saçılırdı. İşin bu yanına bayılıyordu herhalde.”</p>

  <p>“Rüyanızda ne görüyordunuz?”</p>

  <p>“Ha, o mu,” dedi, biraz utanmıştı galiba. “Hepsi şu Porky Pig çizgi filmiyle karıştı.” Eliyle televizyona işaret etti. “Malum, rüyana giriyor. Pis makine. Porky Pig ve anarşistle ilgili olanı izlemiş miydin?</p>

  <p>Aslında izlemişti, ama, “Hayır,” dedi.</p>

  <p>“Anarşist baştan aşağı simsiyah giyinmiştir. Karanlıkta sadece gözlerini görebilirsin. 1930’lardan bir çizgi film. Porky Pig dediğim de küçücük bir çocuk. Çocuklar, şimdi bir yeğeninin olduğunu söyledi bana. Çiçero. Hatırlıyor musun, savaş sırasında, Porky bir savunma fabrikasında çalışıyordu? O ve Bugs Bunny. O da iyiydi.”</p>

  <p>“Simsiyah giyinmişti,” diyerek yaşlı adama nerede kaldığını anımsattı Oedipa.</p>

  <p>“Bu da rüyada,” diyerek hatırlamaya çalıştı adam, “Kızılderililere karıştı. Kızılderililer siyah tüy takıyordu, Kızılderili olmayan Kızılderililer. Dedem bana öyle söyledi. Kuş tüyleri beyazdı ama görünen o ki o sahte Kızılderililer kemik yakıp tüyleri siyaha boyamak için kemik kömürünü tüylere sıvıyorlardı. Bu şekilde geceleyin görünmez oluyorlardı, çünkü geceleri çıkageliyorlardı. Bu sayede ihtiyar, toprağı bol olsun, onların Kızılderili olmadığını anlayabiliyordu. Kızılderililer asla gece vakti saldırmazlardı. Öldürülürlerse ruhları sonsuza kadar karanlıkta dolanır dururdu. Kafirler.”</p>

  <p>“Peki Kızılderili değillerse,” diye sordu Oedipa, “neydiler?”</p>

  <p>“İspanyolca bir adı vardı,” dedi Bay Thoth kaşlarını çatarak, “Daha doğrusu bir Meksika adı. Maalesef hatırlayamıyorum. Yüzüğe yazmışlar mıydı acaba?” Sandalyesindeki örgü torbasına uzanıp içinden mavi iplik, iğneler, modeller ve en sonunda matlaşmış altın bir mühür yüzüğü çıkardı. “Dedem bunu öldürdüğü Kızılderililerden birinin parmağından kesip almış. 91 yaşındaki bir adamın bu kadar vahşi olabileceği aklına gelir miydi?” Oedipa yüzüğe bakakaldı. Üzerinde ATIK’nin simgesi vardı; bir kez daha karşısına çıkmıştı işte.</p>

  <p>Çevresine göz gezdirdi, bütün pencerelerden içeriye dolan gün ışığına hayalet gürmüşçesine baktı, sanki dallı budaklı bir kristalin tam ortasına hapsedilmişti ve “Tanrım,” dedi.</p>

  <p>“Onu hissediyorum, belli günlerde, belli bir ısının ve hava basıncının olduğu günlerde,” dedi Bay Thoth. “Onu yakınımda hissediyorum, biliyor musun?”</p>

  <p>“Dedenizi mi?”</p>

  <p>“Hayır, Tanrımı.”</p>

  <p>Böylece Oedipa Fallopian’ı bulmaya gitti; özel posta dağıtımıyla ilgili bir kitap yazdığına göre, Pony Express ve Wells Fargo ile ilgili pek çok şey biliyor olmalıydı. Gerçekten de biliyordu, ama onların karanlık hasımları hakkında değil.</p>

  <p>“Elbette,” diyordu Fallopian Oedipa’ya, “elime ipuçları geçti. O bronz tabelayla ilgili Sacramento’ya yazdım, aylardır bürokratik bataklıklarında bunu tartışıp duruyorlar. Gün gelecek, okuyabileceğim bir kaynak kitapla geri dönecekler. Şöyle diyecek: ‘İhtiyarlar, anlatılan masalı unutmayın,’ artık ne olduysa onun hakkında. İhtiyarlar. Gerçekten iyi bir belgeleme yöntemi, şu California boku. Bahse girerim yazar çoktan ölmüş olacak. Bunun izini sürmenin hiçbir yolu yok, yaşlı adamla olduğu gibi rastlantısal bir bağıntının peşine düşmek istemiyorsan tabii.”</p>

  <p>“Gerçekten bu bir bağıntı mı sence?” Her şeyin nasıl da incecik bir hal aldığını düşündü, yüzyıl öncesinden kalan uzun beyaz bir saç teli gibi. İki çok yaşlı adam. Kendisiyle hakikat arasındaki bütün o bitkin beyin hücreleri.</p>

  <p>“İsimsiz, yüzsüz, siyahlara bürünmüş o çapulcular. Muhtemelen Federal devlet tarafından tutulmuşlardı. O baskılar çok acımasızdı.”</p>

  <p>“Rakip posta arabası olamaz mı?”</p>

  <p>Fallopian omuz silkti. Oedipa ona ATIK işaretini gösterdi ve adam yine omuz silkti.</p>

  <p>“Mike, tam burada, Yeni Ufuklar’ın kadınlar tuvaletindeydi.”</p>

  <p>“Kadınlar işte,” dedi sadece. “Akıllarından ne geçtiğini kim bilebilir?”</p>

  <p>Wharfinger’ın oyunundaki birkaç dizeyi kontrol etmek aklına gelseydi eğer, Oedipa aradaki bağlantıyı kendisi kurabilecekti. Bu durumda, LA bölgesindeki en seçkin pul koleksiyoncusu olan Cengiz Cohen adlı birinden yardım aldı. Vasiyetnamedeki talimatlara göre hareket eden Metzger, Inverarity’nin pul koleksiyonunun envanterini çıkarıp ona değer biçmesi için, danışmanlığı karşılığında bir kar yüzdesiyle bu cana yakın, biraz burnundan konuşan uzmanı tutmuştu.</p>

  <p>Havuzun üzerini sisle kaplayan, yağmurlu bir sabahta, Metzger yine şehir dışındayken ve Paranoyaklar bir stüdyo kaydı için bir yerlere gitmişken, Oedipa’yı Cengiz Cohen aradı, telefonda konuşurken bile adamın huzursuzluğu hissediliyordu.</p>

  <p>“Bazı usûlsüzlükler var, Mayan Maas,” dedi. “Gelebilir misiniz?”</p>

  <p>Kaygan otoyolda arabayla giderken, “usûlsüzlüklerin” nedense Trystero sözcüğüne bağlanacağından emindi. Metzger bir hafta önce pul albümlerini kiralık banka kasasından alıp Oedipa’nın İmpala’sıyla Cohen’e götürmüştü, sonra da Oedipa merak edip içlerine bakmamıştı bile. Ama şimdi, sanki yağmur kulağına fısıldamış gibi, Fallopian’ın özel kuryeler hakkında bilmediği şeyi Cohen’in biliyor olabileceği geldi aklına.</p>

  <p>Cohen ev/ofisinin kapısını açtığında, Oedipa onu bir kapı boşluğu dizisi ya da kervanıyla çerçevelenmiş olarak gördü; Santa Monica yönünde gitgide uzaklaşan, hepsi yağmur ışığına batmış odalardı bunlar. Cengiz Cohen yaz nezlesinden mustaripti, pantolonunun fermuarı yarı açıktı ve bir Barry Goldwater eşofman üstü giymişti. Birden Oedipa’nın annelik duyguları kabardı. Süitinin yaklaşık üçte bir yolunu kat ettikten sonra geldikleri bir odada Cohen, Oedipa’yı bir sallanan sandalyeye oturttu ve küçük temiz bardaklarda ev yapımı karahindiba şarabı getirdi.</p>

  <p>“Karahindibaları bir mezarlıktan topladım, iki sene önce. Şimdi mezarlık yok. Doğu San Narciso Otoyolu için boşalttılar.”</p>

  <p>Olayların bu raddesinde, artık böyle işaretleri fark edebiliyordu, tıpkı, söylendiğine göre, bir sara hastasının krizin habercisi bir kokuyu, bir rengi, diğer notaları bölen bir ilave notayı fark etmesi gibi. Sonrasında hasta sadece bu işareti anımsar, aslında bir süprüntüdür bu dünyevi bildiri, ama kesinlikle kriz sırasında gün yüzüne çıkan şey değil. Oedipa bütün bunların sonunda (şayet bir sonu olacaksa), kendisinin de ipuçları, duyurular ve imalardan derlenmiş anılarla baş başa kalıp kalmayacağını merak etti; hem de her seferinde hafızasının her nasılsa koruyamayacağı parlaklıktaki asıl hakikate ilişemeden; bu öyle bir hakikat ki, illaki yeniden alevlenir hep, kendi mesajını geri dönüşsüz bir biçimde yerle bir edip sıradan dünya geri geldiğinde ise fazla ışığa maruz kalmış bir boşluk bırakır. Karahindiba şarabından aldığı bir yudumluk arada, böyle bir krizin şimdiye kadar kaç kere gelmiş olabileceğini ve bir daha geldiğinde bunu nasıl anlayacağını asla bilemeyeceğini düşündü. Muhtemelen bu son saniyede bile... ama bunu anlamanın bir yolu yoktu. Cohen’in yağmur altındaki odalarının sıralandığı koridora şöyle bir baktı ve ilk kez, bütün bunların içinde kaybolmanın ne kadar da mümkün olduğunu gördü.</p>

  <p>“Kendi kendime,” diyordu Cengiz Cohen, “bir Uzman Komitesi ile iletişime geçmeye karar verdim. Söz konusu pulları daha onlara iletmedim, sizin ve tabii ki Bay Metzger’in iznini bekliyordum. Ama eminim bütün ücretler vasiyetten düşülebilir.”</p>

  <p>“Anladığımı sanmıyorum,” dedi Oedipa.</p>

  <p>“İzninizle anlatayım.” Oedipa’nın önüne bir masa çekti ve plastik bir dosyadan büyük bir özenle, bir cımbız yardımıyla ABD’deki tarihi olaylardan birinin anısına yapılmış bir pul çıkardı; 1940 tarihli 3 sentlik kına kahvesi renginde bir Pony Express puluydu bu. İptal edilmişti. “Bakın,” dedi küçük, parlak, lambayı yakıp Oedipa’ya dikdörtgen bir büyüteci uzatırken.</p>

  <p>“Bu yanlış taraf,” dedi Oedipa, Cohen pulu benzenli bir bezle silip siyah bir tabla üzerine yerleştirdi.</p>

  <p>“Filigran.”</p>

  <p>Oedipa dikkatle baktı. Siyah renkte beliren ATIK’nin simgesi yine oradaydı, pulun ortasının biraz sağ tarafında.</p>

  <p>“Bu nedir?” diye sordu Oedipa, aradan ne kadar zaman geçtiğini bilemeden.</p>

  <p>“Emin değilim,” dedi Cohen. “Zaten bu yüzden, bu ve diğerleri için Komite’ye başvurdum. Bazı arkadaşlar da bu pulları görmeye geldiler, ama hepsi aşırı ihtiyatlıydı. Bir de şuna ne diyeceksiniz bakalım.” Aynı plastik dosyadan cımbızla, şimdi de Alman puluna benzeyen bir pul çıkardı. Pulun ortasında ¼ sayısı, tepesinde <i>Freimarke</i>, sağ tarafına doğru da <i>Thurn und Taxis</i> yazısı vardı.</p>

  <p>Oedipa, Wharfinger oyunundan anımsayıp, “Bunlar bir tür özel kurye şirketiydi, değil mi?” dedi.</p>

  <p>“1300’lü yıllardan Bismarck 1867’de bütün hisseleri ele geçirene kadar, Mayan Maas, bunlar Avrupa’nın tek posta hizmetiydi. Bu, onlara ait çok az sayıdaki yapışkanlı pullardan biri. Ama köşelerine bir bakın.” Oedipa, pulun her köşesinin içinde tek bir ilmik bulunan bir boruyla süslenmiş olduğunu gördü. Neredeyse ATIK’nin simgesi gibi. “Posta borusu,” dedi Cohen, “Thurn ve Taxis’in simgesiydi. Armalarında bu işaret vardı.”</p>

  <p><i>Ve sessizliğe gömülmüştür bir zamanların düğümlü altın borusu;</i> Oedipa oyundaki bir dizeyi anımsadı. Tabii ya. “O zaman bulduğunuz filigran,” dedi Oedipa, “hemen hemen aynı şey, çanın içinden çıkan şu küçük fazladan zımbırtı hariç.”</p>

  <p>“Kulağa saçma geliyor,” dedi Cohen, “ama bence bir surdin.<a class="footnoteref" href="../Text/notlar.xhtml#dn19" id="dn19b">19</a>”</p>

  <p><i>Oedipa başıyla onayladı. Siyah kostümler, sessizlik, esrarengizlik.</i> Bunlar her kimse, Thurn ve Taxis posta borusunun sesini kısmayı amaç edinmişlerdi.</p>

  <p>“Normalde bu pul ve bunun gibi diğerlerinde filigran yok,” dedi Cohen, “ve başka detaylar -resimdeki tarama yöntemi, delik sayısı, kâğıdın eskime biçimi- göz önüne alındığında taklit olduğu apaçık. Sadece bir hata değil.”</p>

  <p>“O zaman hiçbir değeri yok.”</p>

  <p>Cohen gülümsedi, burnunu sildi. “Düzgün yapılmış bir taklidi ne kadara satabileceğinizi duysanız şaşar kalırsınız. Bu konuda uzman koleksiyoncular var. Mesele bunları kimin yaptığı. Acımasızlar.” Pulun arka yüzünü çevirip cımbızın ucuyla ona gösterdi. Resimde, batı hisarından dörtnala yola çıkmış bir Pony Express atlısı vardı. Pulun sağ tarafındaki çalılıktan, muhtemelen atlının gittiği yönden, büyük bir zahmetle işlenmiş tek bir siyah kuş tüyü dışarı doğru uzanıyordu. “Kasten niye böyle bir hata eklensin ki?” diye sordu Cohen, Oedipa’nın yüzündeki bakışı -gördüyse bile- görmezlikten gelmişti. “Şimdiye kadar böyle sekiz pulla karşılaştım. Hepsinde buna benzer bir hata var, dalga geçer gibi, büyük emek verilerek pul tasarımına eklenmiş. Hepsinden ayrı, bazı harfleri değiştirmişler - ABD Pastası.”</p>

  <p>“En son ne zaman gördünüz?” dedi Oedipa, fazla yüksek çıkmıştı sesi.</p>

  <p>“Bir şey mi oldu, Mayan Maas?”</p>

  <p>Önce, Mucho’dan gelen, üzerinde müstehcen postaları pasta müdürüne bildirmesini söyleyen bir iptal damgasının bulunduğu şu mektubu anlattı.</p>

  <p>“Garip,” diyerek Oedipa’ya katıldı Cohen. “Harflerin değiştirilmesine,” diyerek bir deftere baktı, “sadece 4 sentlik Lincoln’de rastlanıyor. Normal basım, 1954. Diğer taklitler 1893’e kadar geri gidiyor.”</p>

  <p>“Yetmiş yıl,” dedi Oedipa. “Sahtekâr epey yaşlı olmalı.”</p>

  <p>“Şayet aynı sahtekârlık söz konusuysa,” dedi Cohen. “Peki ya Thurn ve Taxis kadar eskiyse? Milano’dan sürgün edilen Omedio Tassis, ilk kuryelerini 1290’larda Bergama bölgesinde organize etmişti.”</p>

  <p>Pencereleri ve panjurları ağır ağır kemiren yağmuru dinleyerek sessizce otururken, aniden bu fevkalade ihtimalle yüzleştiler.</p>

  <p>“Bu daha önceden de olmuş muydu?” diye sormak zorunda kaldı Oedipa.</p>

  <p>“800 yıllık bir posta dolandırıcılığı bu. Bir bilgim yok.”</p>

  <p>Oedipa daha sonra ona Bay Thoth’un mühür yüzüğü, Stanley Koteks’i karalarken yakaladığı simge ve Yeni Ufuklar’ın kadınlar tuvaletine çizilmiş sessiz boru hakkındaki her şeyi anlattı.</p>

  <p>“Her neyse,” dedi Cohen, aslında gerek olmasa da, “belli ki hâlâ epey aktifler.”</p>

  <p>“Yetkililere falan bildirecek miyiz?”</p>

  <p>“Eminim bizim bildiğimizden daha çok şey biliyorlardır.” Sesi kaygılı geliyordu ya da birden geri adım atmıştı. “Hayır, ben bildirmezdim. Bu bize düşmez, değil mi?”</p>

<p>Oedipa daha sonra ona ATIK’nin açılımını sordu, ama nedense iş işten geçmişti artık. Oedipa onu kaybetmişti. Cohen, hayır dedi, ama aniden Oedipa’nın düşünceleriyle olan senkronizasyonu öylesine koptu ki, yalan söylüyor bile olabilirdi. Oedipa’ya biraz daha karahindiba şarabı koydu.</p>

  <p>“Hava artık açtı,” dedi Cohen, biraz da mesafeli bir tonda. “Birkaç ay önce epey bulutluydu. İşte, baharda, karahindibalar yeniden çiçek açmaya başladığında, şarap fermantasyona uğrar. Sanki hatırlar gibi.”</p>

  <p>Hayır, diye düşündü Oedipa, hüzünle. Sanki eski mezarlık her nasılsa yürüyebildiğiniz bir diyarda bir şekilde hâlâ ayaktaydı da ihtiyaç duyulmuyordu Doğu San Narciso Otoyolu’na ve kemikler, kimsenin topraktan sökmeyeceği karahindiba hayaletlerini besleyerek huzur içinde yatmaya devam edebilirlerdi. Sanki bir şişe şarabın içinde bile, ölüler gerçekten ölüme ayak direyebiliyordu.</p>
</body>
</html>