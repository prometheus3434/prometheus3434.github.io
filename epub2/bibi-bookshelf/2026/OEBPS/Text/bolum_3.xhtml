<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>ÜÇÜNCÜ BÖLÜM</h2>

  <p>Olaylar çok geçmeden iyice tuhaflaştı. Oedipa’nın (sanki bir şeylerin gizli lakabıymış gibi) Tristero Sistemi ya da daha çok yalnızca Tristero diye adlandıracağı şeyi keşfinin ardında yatan amaçlardan biri, içinde bulunduğu kuledeki tutsaklığına bir son vermekse eğer, o gece Metzger’le yaşadığı ihanet, mantıksal olarak bunun başlangıç noktasıydı; yani mantıksal olarak. Herhalde onu en çok korkutan şey de buydu: Her şeyin, mantıksal olarak birbirine oturması. Sanki (San Narciso’daki o ilk dakikada tahmin ettiği gibi) her yanını, hâlâ devam eden bir tezahür sarmıştı.</p>

  <p>Tezahürün büyük bölümü, Pierce’ın bıraktığı pul koleksiyonuyla gelecekti, Oedipa için çoğunlukla Pierce’ın yerini alan şeylerdi bunlar -uzam ve zamanın derin dehlizlerine açılan binlerce küçük, rengârenk pencere: Antilop ve ceylanlarla dolu savanalar, batıda boşluğa doğru yelken açmış kalyonlar, Hitler kafaları, gün batımları, Lübnan sedirleri, hiçbir zaman var olmamış alegorik yüzler... Pierce, Oedipa’ya hiç aldırmadan, her birini dikkatle inceleyerek saatler geçirebilirdi. Oedipa bunların cazibesini hiçbir zaman anlamamıştı. Şimdi hepsinin envanterinin çıkarılıp her birine değer biçilmesi gerektiği fikri, baş ağrısından başka bir şey değildi. Bütün bunların Oedipa’ya anlatacak bir şeyleri bulunduğuna şüphe yoktu. Yine de, önce garip bir şekilde baştan çıkarılışı, sonrasındaysa hemen hemen tesadüfen gelişen diğer olaylar Oedipa’ya bir şey sezdirmemiş ya da duyarlılık kazandırmamışsa, tıpkı Oedipa gibi ölüm tarafından aldatılmış ve bilmem kaç tane yeni sahip bulmak üzere müzayede parçalarına bölünerek, sadece eski rakiplere özgü bir kararlılıkla hayatta kalan bu dilsiz pullar en nihayetinde ona ne anlatabilirdi ki?</p>

  <p>Ya Mucho’dan gelen mektup ya da Metzger’le birlikte öylesine uğradıkları Yeni Ufuklar adlı bardaki o akşam yüzünden, bu duyarlılık kazandırma işi iyice önüne geçilemez bir hal almıştı. Geriye dönüp baktığında, hangisinin daha önce olduğunu unutmuştu. Mektubun pek bir şey söylediği yoktu gerçi; Oedipa’nın haftada iki kez görev duygusuyla yazdığı, üç aşağı beş yukarı konudan konuya atlayan notlarıyla dolu mektuplarından birine cevaben yazılmıştı. Ancak Oedipa, bu notlarda, Metzger’le yaşadığı rezaleti itiraf etmemişti, çünkü ona öyle geliyordu ki, Mucho bunu zaten bir şekilde anlayacaktı. Sonra da KİS’in düzenlediği bir dans partisinin ortasından geçip spor salonunun ışıl ışıl zemininin öteki ucuna şöyle bir bakacaktı; derken orada, potaya atış yapılmak üzere yere çizilmiş devasa anahtar deliklerinden birinde, sergilediği ayakta sırtüstü yüzme hareketine herhangi bir erkeğin karşısında biraz beceriksizce çeki düzen vermeye çalışırken, yüksek ökçelerin kızı bir Sharon’dan, Linda ya da Michele’den birkaç santim daha uzun gösterdiğini fark edecekti; on yedisinde, tarz denen kızlardan biriydi, kadife gözleri eninde sonunda, istatistiksel olarak Mucho’nunkilerle buluşacak, ona karşılık verecekti ve sonrasında, on sekiz yaşından küçük bir kızla girilen cinsel münasebet suçunu kanunlara bağlı kafandan bir türlü söküp atamadığını fark ettiğin zaman neler olabilecekse, olaylar da işte öyle mükemmel bir şekilde gelişecekti. Oedipa olayların gelişme sırasını biliyordu, çünkü daha önceden de birkaç kere yaşamıştı bunu, fakat gerçekten de Mucho’ya adil davranmaya büyük özen göstermiş ve bu konuya sadece bir kere, o da saat sabahın üçünde, bir şafak vaktinin karanlık göğü altında değinmiş, Mucho’ya ceza yasasından endişe edip etmediğini sormuştu. Mucho bir süre sonra, “Elbette,” demişti, hepsi bu; ama Oedipa, ses tonundan daha fazlasını, kızgınlıkla ızdırap arası bir şey duyduğunu düşünmüştü. Sonra da taşıdığı endişenin performansını etkileyip etkilemediğini merak etmişti. Bir zamanlar kendi de on yedi yaşında ve hemen hemen her şeye gülmeye hazır olan Oedipa, kendini, sıkışıp kalma korkusuyla asla dibine kadar gidemediği bir duygu, adına hassasiyet diyelim, tarafından yenilgiye uğratılmış hissetti. Bu duygu, o sabah Oedipa’yı Mucho’ya daha fazla soru sormaktan alıkoydu. İletişim kurmaktaki bütün acizlikleri gibi, bunun da erdemli bir gerekçesi vardı.</p>

  <p>Oedipa, mektup geldiğinde, içinden bir haber çıkmayacağını sezmiş olacaktı ki, dışına daha dikkatle baktı. İlk önce görmedi. Kırtasiyeden araklanmış, sıradan, Muchovari bir zarftı ve üstünde sıradan bir uçak postası damgası vardı, fakat iptal mührünün solunda devlet tarafından eklenmiş, MÜSTEHCEN POSTALARI PASTA MÜDÜRÜNÜZE İLETİN, açıklaması yer alıyordu. Mucho’nun mektubunu okuduktan sonra, hiç pis bir laf etmiş mi diye, mektuba yeniden bir göz gezdirdi. “Metzger,” diye sormak aklına geldi, “pasta müdürü nedir?”</p>

  <p>“Mutfaktaki adam,” diye otoriter bir tonda yanıtladı Metzger banyodan, “bütün ağır işlerden sorumludur; konserve vakumlama tencerelerinden, gambotlardan, kazanlardan...”</p>

  <p>Ona bir sutyen fırlatıp, “Müstehcen postaları pasta müdürüme iletmem gerekiyormuş,” dedi Oedipa.</p>

  <p>“Yazım yanlışıdır o zaman,” dedi Metzger, “boş ver. Yanlış düğmeye basmamaya özen gösterdikleri sürece sorun yok, değil mi?”</p>

  <p>Herhalde aynı akşam, LA yolu üzerinde, Yoyodyne fabrikası yakınlarındaki bir barın, yani Yeni Ufuklar’ın karşısında buluvermişlerdi kendilerini. Belki havuzun durgunluğu ve havuza bakan boş pencereler yüzünden belki de akıllarına estiğinde tuhaf cinsel sahneleri izlemek isterlerse otele giriş yapabilsinler diye Miles’ın çoğalttığı maymuncuğu taşıyan bir sürü yeniyetme röntgenci yüzünden, Echo Courts, tıpkı bu akşamki gibi, arada bir çekilmez oluyordu. Durum o kadar kötüleşmişti ki, Oedipa ve Metzger, şilteyi büyük gömme dolaba atmayı alışkanlık haline getirmişti, fakat Metzger’in şifonyeri kapıya bakacak şekilde ittirip ayaklarını bu boşluğa uzatması gerekiyordu (bölmenin içinde boylu boyunca uzanabildiği tek pozisyon buydu çünkü), ki bu da tüm hevesini kaçırıyordu.</p>

  <p>Yeni Ufuklar’ın, Yoyodyne’da çalışan elektronik montaj işçilerinin uğrak yeri olduğunu öğrendiler. Dışarıdaki yeşil neon tabela, üzerinde sürekli değişen Lissajous şekillerinin dans ederek aktığı bir osiloskop ekranını büyük bir hünerle gösteriyordu. Görünüşe göre, bugün maaş günüydü ve içerideki herkes şimdiden sarhoş gibiydi. Oedipa ve Metzger, düşmanca bakışların arasından geçip en arkada bir masa buldular kendilerine. Güneş gözlüğü takan kart bir barmen masanın yanında belirdi, Metzger bir bourbon söyledi. Bara şöyle bir göz gezdiren Oedipa’nın tedirginliği arttı. Yeni Ufuklar’daki kalabalığın je ne sais quoi<a class="footnoteref" href="../Text/notlar.xhtml#dn9" id="dn9b">9</a> denebilecek bir hali vardı: Hepsi gözlük takıyordu ve gözlerini onlara dikmiş, tek kelime bile etmeden bakıyorlardı. Kapının daha yakınında durmuş, girdikleri burun karıştırma yarışmasında sümüklerini barın karşı tarafına doğru ne kadar uzağa atabileceklerine bakan birkaç kişi dışında herkes.</p>

  <p>Birdenbire barın dibindeki bir tür müzik kutusundan bir ürkünç sesler korosu yükseldi. Herkes konuşmayı kesti. Barmen elinde içkilerle parmak uçlarına basarak geri adım attı.</p>

  <p>“Neler oluyor?” diye fısıldadı Oedipa.</p>

  <p>“Bu çalan Stockhausen,” diye bilgilendirdi gri sakallı afili barmen, “erkenciler Radio Cologne’cudur. Asıl hareket sonra başlar. Bölgede tamamen elektronik müzik politikası olan tek bar biziz de. Cumartesi günleri bir uğrayın, gece yarısından itibaren Sinewave Session dediğiniz parti var, birlikte canlı müzik olayı, eyaletin dört bir yanından elemanlar jam yapmak için geliyorlar; San Jose’den, Santa Barbara’dan, San Diego’dan...”</p>

  <p>“Canlı mı?” dedi Metzger, “canlı elektronik müzik, öyle mi?”</p>

  <p>“Kayda alıyorlar, burada canlı, delikanlı. Ses osilatörü dediğiniz şeylerle, ateşli silahlar, kulaklı mikrofonlar ve daha bir sürü şeyle dolu bir arka odamız var. Diyelim ki gitarını getirmedin, e ama havaya girdin ve diğerlerine katılmak istiyorsun, işte o zaman odadan sana verebileceğimiz bir şey her zaman bulunur.”</p>

  <p>“Kusura bakma,” dedi Metzger, tatlı Bebek Igor gülümsemesiyle. Ütü istemeyen kumaştan takım elbisesi içinde çelimsiz bir genç adam, karşılarındaki sandalyeye ilişti, kendisini Mike Fallopian olarak tanıtıp Peter Pinguid Topluluğu diye bilinen bir örgüte katılmaları için onları ikna etmeye koyuldu.</p>

  <p>“Sen şu sağcı manyaklardan biri misin?” diye sordu Metzger diplomatik bir tavırla.</p>

  <p>Fallopian gözlerini kırptı. “Bizi paranoyak olmakla suçluyorlar.”</p>

  <p>“Onlar da kim?” diye sordu Metzger, o da gözlerini kırptı.</p>

  <p>“Biz mi?” dedi Oedipa.</p>

  <p>Peter Pinguid Topluluğu, adını Güney Eyaletleri Konfederasyonu’na ait savaş gemisi <i>Disgruntled</i>’ın komutanından almıştı; komutan, gözüpek bir planla, Horn Burnu’ndan bir görev kuvvetini dolaştırıp San Francisco’ya saldırmak ve böylece Güney Bağımsızlık Savaşı’nda ikinci bir cephe açmak amacıyla, ta 1863’te denizlere yelken açmıştı. Fırtına ve iskorbüt, yaklaşık bir sene sonra California sahiline çıkagelen bu küçük mert <i>Disgruntled</i> hariç, armadadaki bütün tekneleri ya yok etmiş ya da yıldırmıştı. Oysa Komodor Pinguid’in bilmediği bir şey vardı: Rus Çarı II. Nikola, Britanya ve Fransa’nın (başka şeylerin yanı sıra) Güney Eyaletleri Konfederasyonu yanında savaşa müdahil olmasını engelleyecek bir tertibin parçası olarak, Uzak Doğu Filosu’nu, dört korvet ve iki hızlı yelkenli gemiyi Tuğamiral Popov adında birinin komutası altında San Francisco Körfezi’ne göndermişti. Pinguid, San Francisco’ya saldırmak için daha kötü bir zaman seçemezdi. O kış ortalıkta dolanan söylentilere göre, Konfederasyon kruvazörleri <i>Alabama</i> ve <i>Sumter</i> gerçekten de şehre az kalsın saldıracaktı, Rus amiral ise sorumluluğu üstüne alıp, Pasifik donanmasına, böyle bir girişimde bulunulacak olursa, hemen harekete geçip engellerden kurtulması için daimi bir emir çıkarmıştı. Halbuki kruvazörlerin gezinmekten başka yaptığı bir şey yok gibiydi. Bu durum, Popov’u belli aralıklarla keşfe çıkmaktan alıkoymadı. 9 Mart 1864’te, günümüzde bütün Peter Pinguid Topluluğu üyelerince kutsal kabul edilen bu günde ne olduğu kesin bilinmiyor. Popov gerçekten de, ne görebiliyorsa görsün diye, bir gemi gönderdi; ya <i>Bogatir</i> adındaki korvet ya da <i>Gaidimak</i> adlı hızlı yelkenliydi bu. Bugün Carmel Yalısı ya da Pismo Sahili diye bilinen yerin açıklarında, öğle vakti civarında ya da akşamüstüne doğru da olabilir, iki gemi birbirinin görüş alanına girdi. Biri ateş açmış olabilir; eğer açtıysa, diğeri de karşılık vermiştir; ama ikisi de menzil dışındaydı, bu nedenle sonradan herhangi bir şeyi kanıtlayacak bir çizik bile almamışlardı. Gece çöktü. Sabahleyin Rus gemisi gitmişti. Fakat hareket görecelidir. Eğer nisan ayında St. Petersburg’daki General Yaveri’ne iletilmiş, şimdi ise Krasnyi Arkhiv’de bir yerlerde bulunan <i>Bogatir</i> ya da <i>Gaidamak</i>’a ait seyir defterinden bir parçaya inanacak olursanız, geceleyin kaybolan gemi <i>Disgruntled</i> idi.</p>

  <p>“Kimin umurunda?” diye omuz silkti Fallopian. “Sonuçta oturup kutsal kitap yazmaya çalışmıyoruz. Haliyle bu bize İncil Kuşağı’nda<a class="footnoteref" href="../Text/notlar.xhtml#dn10" id="dn10b">10</a> çok fazla desteğe mal oldu, oysa burada gayet iyi karşılanacağımız beklenebilirdi. Eski Güney Eyaletleri Konfederasyonu.”</p>

  <p>“Ama bu, Rusya ile Amerika’nın ilk karşı karşıya gelişiydi. Saldırı, misilleme, her iki taraftan da atılan toplar hep harap etti ve Pasifik çalkalandı durdu. Ancak o çalkantıdan çıkan dalgacıklar yayıldı, büyüdü ve bugün hepimizi içine çekti.”</p>

  <p>“Peter Pinguid gerçekten bizim ilk gazimizdi, Birch Topluluğu’ndaki daha sol eğilimli arkadaşlarımızın şehitlik payesi vermeyi tercih ettiği fanatik değil.”</p>

  <p>“O zaman Komodor öldürüldü mü?” diye sordu Oedipa.</p>

  <p>Fallopian’a göre daha da beteri olmuştu. Rusya ile Amerika’nın karşı karşıya gelişinin ardından, kölelik karşıtı Rusya ile (Nikola 1861’de serflere özgürlüklerini vermişti), bir yandan sanayi işçilerini bir tür maaşlı kölelik sistemi içinde tutarken, bir yandan da köleliğin kaldırılışına yapmacık bir saygı gösteren Kuzey Federasyonu arasında askeri olması gereken bu ittifak karşısında dehşete düşen Peter Pinguid, haftalarca kabininde kalıp derin düşüncelere daldı.”</p>

  <p>“İyi de,” diye itiraz etti Metzger, “sanki sanayi kapitalizmine karşı olduğu anlaşılıyor. Bu onu, herhangi bir anti Komünist konumuna düşürüp etkisiz kılmaz mı?”</p>

  <p>“Bir Birch<a class="footnoteref" href="../Text/notlar.xhtml#dn11" id="dn11b">11</a> yanlısı gibi düşünüyorsun,” dedi Fallopian. “İyi adamlar ve kötü adamlar. Bu şekilde altta yatan hakikate ulaşmak mümkün değil. Elbette sanayi kapitalizmine karşıydı. Biz de öyleyiz. Bu da kaçınılmaz olarak Marksizme yol açmadı mı? Alttan alta, her ikisi de aynı sefil korkunun birer parçası.”</p>

  <p>“Sanayiyle ilgili <i>her şeye,</i>” demeyi göze alabildi Metzger.</p>

  <p>“İşte şimdi anladın,” diye başıyla onayladı Fallopian.</p>

  <p>“Peter Pinguid’e ne oldu?” diye sordu Oedipa.</p>

  <p>“Sonunda görevinden istifa etti. Yetiştirilme tarzını ve ahlak kurallarını çiğnedi. Onu buna Lincoln ve Çar zorladı. Gazi derken kastettiğim buydu. Pinguid ve mürettebatının büyük çoğunluğu, LA yakınlarına yerleşti ve hayatının geri kalan yılları boyunca zenginliğine zenginlik katmaktan başka pek bir şey yapmadı.”</p>

  <p>“Ne kadar da dokunaklı,” dedi Oedipa. “Ne yaparak zengin oldu?”</p>

  <p>“California emlak piyasasında spekülasyon yaparak,” dedi Fallopian. Oedipa, içkisinden aldığı bir yudumu yutmak üzereyken, rahat üç metre uzağa, pırıltılı bir koni biçiminde geri püskürttü ve kıkırdamaktan olduğu yerde yığıldı kaldı.</p>

  <p>“Ya,” dedi Fallopian. “O seneki kıtlıkta, LA şehir merkezinin kalbinde arazilerin tanesini altmış üç sente alabiliyordunuz.”</p>

  <p>Giriş kapısının orada büyük bir bağırtı koptu, vücutlar omzunda deri bir posta çantasıyla beliren şişmanca, solgun bir genç adama doğru aktı.</p>

  <p>“Posta borusu,” diye bağrışmaya başladı insanlar. Sahiden de bir orduyu andırıyorlardı her şey. Yılgın görünen şişman çocuk, barın üstüne tırmandı ve yüksek sesle insanların adlarını söyleyip kalabalığa zarfları atmaya başladı. Fallopian izin isteyip diğerlerinin arasına karıştı.</p>

  <p>Metzger gözlüğünü takmış, barın üstündeki çocuğa gözlerini kısarak bakıyordu. “Yoyodyne rozeti takmış. Buna ne dersin?”</p>

  <p>“Kurum içi bir posta trafiği,” dedi Oedipa.</p>

  <p>“Gecenin bu saatinde mi?”</p>

  <p>“Belki geç bir vardiyadır, olamaz mı?” Ama Metzger sadece kaşlarını çattı. Oedipa omuz silkip, “Hemen dönerim,” dedi ve bayanlar tuvaletine gitti.</p>

  <p>Hela duvarında, rujla yazılmış müstehcen şeylerin arasında, mühendis elinden çıkmışçasına düzgün harflerle özene bezene yazılmış şu mesajı fark etti:</p>

  <div class="alinti">
    <p>Sofistike eğlencelerle mi ilgileniyorsunuz? Sen, kocacığın, kız arkadaşlar. Ne kadar çok, o kadar eğlenceli. Sadece ATIK yoluyla, PK 7391, LA adresinden Kirby ile iletişime geçin.</p>
  </div>

  <p>ATIK mı? Oedipa hayretle düşündü. İlanın altında, daha önce hiç görmediği, kurşunkalemle silikçe çizilmiş bir sembol vardı; bir ilmik, üçgen ve ikizkenar yamuktan oluşuyordu. Şöyle:</p>

  <div class="fig">
    <img alt="0049" src="../Images/0049.jpg"/>
  </div>

  <p>Cinsellikle ilgili bir şey olabilirdi, ama Oedipa nedense bundan emin değildi. Çantasında bir tükenmezkalem buldu, adresle işareti ajandasına kaydederken aklından Tanrı ve hiyeroglifler geçiyordu. Dışarı çıktığında Fallopian da yeniden yanlarına gelmişti ve suratında komik bir ifade vardı.</p>

  <p>“Bunu görmemeniz gerekiyordu,” dedi onlara. Elinde bir zarf vardı. Oedipa, posta pulu yerine, elle yazılmış PPS harflerini seçebildi.</p>

  <p>“Elbette,” dedi Metzger. “Posta dağıtımı devlet tekelindedir. Buna karşı gelmiş olursunuz.”</p>

  <p>Fallopian onlara alaycı bir gülümsemeyle karşılık verdi. “Göründüğü kadar büyük bir başkaldırı değil yaptığımız. Yoyodyne’ın kurum içi dağıtımını kullanıyoruz. Çaktırmadan. Ama kurye bulmak güç, büyük bir iş hacmimiz var. Çok sıkı bir programla çalıştırılıyorlar ve sinirleri bozuluyor. Fabrikadaki güvenlikçiler bir şeyler döndüğünün farkında. Gözlerini dört açmış durumdalar. De Witt,” o sırada çekiştirilen, bardan aşağı itelenen ve istemediği halde önüne sıra sıra içki dizilen şişman postacıyı işaret etti, “bütün sene boyunca bize çalışan kuryeler arasında en sinirlisidir.”</p>

  <p>“Ne kadar yaygın bu?” diye sordu Metzger.</p>

  <p>“Sadece San Narciso bölgesi içinde. Washington ve sanırım Dallas bölgelerinde de buna benzer pilot projeler başlattılar. Ama şimdiye kadar California’daki tek proje biziz. Sizin gibi daha varlıklı üyelerin bazıları mektuplarını önce tuğlalara, sonra da kahverengi kâğıda sarıp Ekspres Tren Yoluyla gönderiyorlar, ama bilmiyorum...”</p>

  <p>“Biraz kaytarıcılık gibi sanki,” dedi Metzger halden anlar bir tavırla.</p>

  <p>“Bu ilkedir,” diye kabul etti Fallopian, savunmaya geçmiş gibiydi. “Postaları makul bir miktarda tutabilmek için, her üye Yoyodyne sistemiyle haftada en azından bir mektup göndermek zorunda. Göndermezseniz para cezasına çarptırılırsınız.” Mektubunu açıp Oedipa ve Metzger’e gösterdi.</p>

  <p><i>Sevgili Mike</i>, diyordu, <i>nasılsın? Aklıma sana bir not yazmak geliverdi. Kitabın nasıl gidiyor? Sanırım şimdilik bu kadar. Yeni Ufuklar’da görüşürüz.</i></p>

  <p>“İşte çoğu zaman böyle şeyler,” diye çaresiz kabul etti Fallopian acı acı.</p>

  <p>“Hangi kitabı kastetti?” diye sordu Oedipa.</p>

  <p>Meğer Fallopian, ABD’deki özel posta dağıtımının tarihi üstüne bir kitap hazırlıyormuş. İç Savaş’ı, 1845 civarında başlayan posta reformu hareketine bağlamaya çalışıyordu. Fallopian’a göre, tam 1861 yılında federal hükümetin, ’45, ’47, ’51 ve ’55 yıllarında çıkarılan çeşitli yasalarda hâlâ ayakta kalmayı başaran o bağımsız posta yollarını büyük bir gayretle baskı altına almaya başlaması basit bir tesadüf değildi; söz konusu yasaların hepsi, herhangi bir özel rekabeti mali yıkıma sürüklemek için tasarlanmıştı. Bunu beslenen, büyüyen ve kötüye kullanılan iktidarla ilgili bir mesele olarak görüyordu, ama o gece Oedipa ile konuşurken konunun bu kadar derinine inmedi. Aslında Oedipa’nın ilk başta Fallopian’a dair hatırlayacağı tek şey, ince yapısı, düzgün Ermeni burnu ve gözlerinin yeşil neona benzerliğiydi.</p>

  <p>İşte Oedipa için, Tristero’nun o cansız, meşum tomurcuğu ilk böyle filizlendi. Daha doğrusu, sanki gecenin son gösterisi gibi süresi uzadıkça uzayan, bu kadar geç saate kadar kalanlar için ek olarak konulmuş, benzersiz bir gösteriydi katıldığı. Sanki birer birer eksilen elbiseler, dantelli sutyenler, taşlı jartiyerler ve tarihi figürlerle süslü G-stringler Oedipa’nın Metzger’le Bebek Igor filminin önünde oynadığı o oyundaki kıyafetleriymiş gibi kat kattı; sanki Tristero dehşet verici çıplaklığıyla tezahür etmeden önce, şafak vaktinin ne kadar süreceği belirsiz, karanlık saatlerine dalmak sahiden de gerekliydi. O zaman mahcup bir gülücük atıp zararsızca sahne arkasına doğru salındıktan sonra, Bourbon Sokağı’na has bir reveransla iyi geceler deyip Oedipa’yı rahat mı bırakacaktı? Yoksa bunun yerine, dans sona erdiğinde, ışıltılı gözlerini Oedipa’nın gözlerine kilitleyerek kötücül ve gaddar bir tebessümle sahneden inecek ve sıra sıra boş bırakılmış oturma yerleri arasında sadece Oedipa’nın önünde eğilip ona işitmeyi hiç istemeyeceği sözcükler söylemeye mi başlayacaktı?</p>

  <p>Gösterinin başlangıcı gayet açıktı. O sırada Oedipa ve Metzger, Inverarity’nin Arizona, Texas, New York ve Florida’daki gayrimenkulleri ile Delaware’deki anonim şirketinin vekaletini alabilmek için akreditif mektuplarını bekliyordu. O günü, Inverarity’nin son büyük projelerinden biri olan Fangoso Lagünleri’nde geçirmeye karar vermişlerdi, Paranoyaklar grubu üyeleri Miles, Dean, Serge ve Leonard ile manitaları da onları üstü açık bir arabayla takip ediyordu. Şoför Serge, saçları yüzünden yolu göremiyordu, bu nedenle Paranoyaklar az kalsın iki üç ufak kazaya yol açacaktı, ama bunun dışında seyahat olaysız geçti. Serge’yi direksiyonu kızlardan birine vermesi için ikna ettiler. Tirizlerin ötesinde, geniş bir alana yayılmış üç yatak odalı evler, binlercesiyle, hızla ilerleyerek, karşıdaki açık kahverengi tepelere doğru yükseliyordu; San Narciso’nun karasal rehaveti azaldıkça bir şekilde üstü kapalı bir kibre bürünen ya da kirli sisin içinde kaybolan deniz pusuda bekliyordu; akla hayale sığmayan Pasifik’ti bu, bütün sörfçülerin, kumsal yataklarının, kanalizasyon boşaltma projelerinin, turist istilalarının, güneşlenen eşcinselliğin, izinli balık avlamanın önemsizleştiği yerdi, göğü delerek çekip giden ayın geride bıraktığı boşluk ve Oedipa’nın içinde bulunduğu sürgünün anıtıydı; onu duyamıyor, hatta kokusunu bile alamıyordu ama oradaydı işte, gelgitin sebep olduğu bir şey, belki de en ince mikroelektrotun bile yanında iri kaldığı beyin dalgalarına ait parçaları harekete geçirmek için, gözlerindeki ve kulak zarlarındaki duyargalara ulaşmaya başlıyordu. Oedipa, Kinneret’ten ayrılmadan çok önce, denizin Güney California için bir kurtarıcı olduğu ilkesine inanırdı (eyaletin kendisinin de yaşadığı bölgesi hariç elbette, çünkü oraların bir kurtarıcıya ihtiyacı yok gibiydi), kıyılarına ne yapılırsa yapılsın, asıl Pasifik’in el değmeden kaldığına ve bir kıyıdaki çirkinliği daha genel bir hakikatle bütünleştirdiği veya ona dönüştürdüğüne dair dile getirilmemiş bir düşünceye inanırdı. Belki de o öğle öncesinde, denize doğru sokulurlarken, Oedipa’nın zihninde yalnızca bu fikir ve onun bir denizi aniden sonuna getiren çorak umudu vardı.</p>

  <p>Yeryüzünü sarsan makinelerin, tamamen ağaçsız arazilerin, hiyeroglifleri andıran o alışıldık geometrinin arasından geçtiler ve nihayet helezonik bir toprak yoldan sallana saltana yürüyerek, Inverarity Gölü adlı oyuk bir toprağın içindeki su birikintisine geldiler. Göletin ortasında, mavi dalgacıklar arasındaki yuvarlak dolgu adanın üzerine büyük salon oturtulmuştu; bodur, kaş kemerli ve bakır pası rengindeki bu yapı, Avrupa’daki eğlence merkezi-kumarhanelerden birinin Art Nouveau tarzında bir yeniden inşasıydı. Oedipa bu yere âşık oldu. Gezinin Paranoyakları cümbür cemaat arabadan indi, ellerinde müzik aletleri, kamyonla dökülmüş beyaz kumun altında sanki priz ararmışçasına etraflarına bakındılar. Oedipa, İmpala’nın bagajındaki, arabaya servis yapan bir İtalyan lokantasından aldığı, patlıcanlı ve parmesan peynirli bir sepet dolusu soğuk sandviçi, Metzger de koca bir termos limonlu tekilayı çıkardı. Hepsi, dağınık bir düzen içinde kumsaldan aşağıya, tekne sahiplerinin suda doğrudan hissesi olmadığından, küçük yat limanına doğru gezintiye çıktılar.</p>

  <p>“Hey millet,” diye seslendi Dean, aslında Serge de olabilirdi, “haydi teknelerden birini kaçıralım.”</p>

  <p>“Hadi kaçıralım,” diye haykırdı kızlar. Metzger gözlerini kapadı ve eski bir çapaya takılıp yere düştü. “Niye etrafta gözlerin kapalı dolanıyorsun, Metzger?” diye sordu Oedipa.</p>

  <p>“Hırsızlık,” dedi Metzger, “belki avukata ihtiyaçları olur.” İskele boyunca domuz yavruları gibi dizilmiş gezi teknelerinin oradan dumanlı bir hırıltı yükseldi; anlaşılan o ki, Paranoyaklar sahiden de birinin teknesine binip motoru çalıştırmıştı. “Hadi gelin,” diye seslendiler. Birdenbire, on iki kadar tekne ileride, mavi bir polietilen brandayla örtülü bir şey doğruldu ve, “Bebek Igor, yardımına ihtiyacım var,” dedi.</p>

  <p>“Bu sesi tanıyorum,” dedi Metzger.</p>

  <p>“Çabuk,” dedi mavi branda, “sizinle gezintiye çıkalım.”</p>

  <p>“Acele et,” diye seslendi Paranoyaklar.</p>

  <p>Pek memnun olmuş görünmeyen Metzger, “Manny Di Presso,” dedi.</p>

  <p>Oedipa anımsadı, “Oyuncu/avukat arkadaşın.”</p>

  <p>“Hey, o kadar da yüksek sesle söyleme,” dedi Di Presso, iskeledeki polietilen bir koni ne kadar sessiz olabilirse onlara doğru o kadar çaktırmadan yürüyerek. “İzliyorlar. Dürbünleriyle.” Metzger, birazdan kaçırılacak olan, <i>Godzilla II</i> adlı 5 metre yüksekliğindeki alüminyum trimaran tekneye çıkması için Oedipa’ya yardım etti, Di Presso’ya da elini uzatmaya niyetlenmişti aslında, ama galiba tuttuğu sadece içi boş plastikti, kendine çektiğinde örtü olduğu gibi aşağıya indi ve Di Presso, üzerindeki dalgıç kıyafeti ve kafasını tamamen saran güneş gözlüğüyle kalakaldı.</p>

  <p>“Açıklayabilirim,” dedi.</p>

  <p>Kumsalın ilerisinden, belli belirsiz ve neredeyse hep bir ağızdan, “Hey,” nidaları işitildi. Bodur, asker tıraşlı, aşırı bronz ve güneş gözlüklü bir adamın koştuğunu gördüler. Koşarken elini ceketinin içinde, tam göğüs hizasında tuttuğundan, adamın kıvrılan kolu, kanadı andırıyordu.</p>

  <p>“Kameraya mı çekiliyoruz?” diye sordu Metzger duygusuzca.</p>

  <p>“Bu gerçek,” diye laf yetiştirmeye çalıştı Di Presso, “haydi ama.” Paranoyaklar alarga etti; <i>Godzilla II</i>’yi iskeleden çekip döndürdüler, uyum içinde hep beraber attıkları bir çığlıkla, cehennemden çıkan bir yarasa gibi yola çıkarken, az kalsın Di Presso’yu teknenin kıç tarafındaki çıkıntıdan aşağı yolluyorlardı. Oedipa arkasına baktı, kendilerini takip eden kişiye, aşağı yukarı onunla aynı kalıpta başka birinin daha katıldığını gördü. Her ikisinin üstünde de gri takım elbise vardı. Tabancaya benzer bir şeyleri olup olmadığını göremedi.</p>

  <p>“Arabamı gölün öteki tarafında bıraktım,” dedi Di Presso, “ama birine nöbet tutturduğunu biliyorum.”</p>

  <p>“Kimin?” diye sordu Metzger.</p>

  <p>Di Presso, hiç de hayra alamet olmayan bir ses tonuyla, “Anthony Giunghierrace’nin,” diye yanıtladı, “namı diğer Tony Jaguar.”</p>

  <p>“O kim?”</p>

  <p>“Sfacim,”<a class="footnoteref" href="../Text/notlar.xhtml#dn12" id="dn12b">12</a> deyip omuz silkti Di Presso ve teknenin su yüzünde bıraktığı ize tükürdü. Paranoyaklar “Adeste Fideles”in ezgisi üstüne bir şarkı söylüyordu:</p>

  <div class="poem">
    <p>Hey, örnek vatandaş, aşırıverdik tekne-ni</p>

    <p>Hey, örnek vatandaş, aşırıverdik tekneni...</p>
  </div>

  <p>Etrafta dolanarak pandik atıyorlar ve birbirlerini suya atmaya çalışıyorlardı. Oedipa bir köşeye sinip Di Presso’yu izledi. Metzger’in iddia ettiği gibi, bir pilot filmde gerçekten de Metzger rolünde oynamışsa, tipik bir Hollywood rol dağılımı yapılmış demekti: Ne görüntü ne de tavırlar bakımından bir alakaları vardı.</p>

  <p>“Peki,” dedi Di Presso, “Tony Jaguar kim. Cosa Nostra’da bir kodaman.”</p>

  <p>“Sen oyuncusun,” dedi Metzger. “Onlarla ne işin olur?”</p>

  <p>“Tekrar avukatlığa başladım,” dedi Di Presso. “O pilot filme hiçbir zaman talip çıkmayacak, Metz, yani çıkıp Darrow<a class="footnoteref" href="../Text/notlar.xhtml#dn13" id="dn13b">13</a> gibi olağanüstü bir şey yapmadığın sürece çıkmayacak. Belki sansasyonel bir savunmayla halkın ilgisini çekebilirsin.”</p>

  <p>“Ne gibi?”</p>

  <p>“Mesela Pierce Inverarity’nin mal varlığına karşı açtığım davayı kazanmak gibi.” Metzger, her zamanki soğukkanlılığıyla gözlerini belertti. Di Presso, güldü ve Metzger’in omzuna bir yumruk indirdi. “İşte böyle, ahbap.”</p>

  <p>“Kim neyi istiyor? Diğer vasiyle de konuşsan iyi olur,” deyip Oedipa’yı takdim etti, Di Presso güneş gözlüğünü kibarca indirdi. Hava aniden soğudu, güneş bulutların ardında kayboldu. O an, üçü birden başını kaldırıp baktığında üstlerine üstlerine gelen ve teknelerine çarpmak üzere olan soluk yeşil büyük salonu, salonun yüksek sivri pencerelerini, dökme demirden süslerini, koyu sessizliğini ve nedense onları beklermiş gibi duruşunu görerek dehşete kapıldılar. Dümendeki Paranoyaklar üyesi Dean, tekneyi küçük bir ahşap iskeleye güzelce yanaştırdı, herkes tekneden indi, Di Presso sinirli sinirli binanın dış merdivenine yöneldi. “Gidip arabama bir bakmak istiyorum,” dedi. Oedipa ve Metzger de ellerinde piknik malzemeleriyle merdivenleri çıktı, önce balkondan geçip binanın gölgesinden ayrıldılar, en sonunda metal bir merdivenden çatıya çıktılar. Bir davulun tepesinde yürümek gibi bir şeydi. Ayaklarının altındaki boş binanın içinde kendi adımlarının yankılarını ve Paranoyaklar’ın neşeli haykırışlarını duyabiliyorlardı. Pırıl pırıl dalış kıyafeti içindeki Di Presso, bir kubbenin kenarından yukarıya tırmandı. Oedipa bir örtü serdi ve sıkıştırılmış beyaz plastik köpükten bardaklara içki koydu. “Hâlâ orada,” dedi Di Presso yere çökerken. “Gidip bir bakayım.”</p>

  <p>Bir bardak limonlu tekila uzatarak, “Müvekkilin kim?” diye sordu Metzger.</p>

  <p>“Peşimdeki adam,” diye cevapladı Di Presso. Bardağı dişlerinin arasında tuttuğu için burnu kapanmıştı ve onlara kavisli bir açıyla bakıyordu.</p>

  <p>“Müvekkillerinden kaçar mısın sen?” diye sordu Oedipa. “Ambulans görünce tüyer misin?”</p>

  <p>“Bu kıyafetle herhangi bir yerleşim yerine karşı avans alamayacağımı söylediğimden beri,” dedi Di Presso, “benden borç para almaya çalışıyor.”</p>

  <p>“O zaman kaybetmeye tamamen hazırsın,” dedi Oedipa.</p>

  <p>“Bu işte gönlüm yok,” diye itiraf etti Di Presso, “ve eğer geçici olarak akli dengemi yitirdiğimde aldığım o XKE ödemelerini bile yapamıyorsam, nasıl borç para verebilirim ki?”</p>

  <p>“Otuz yıldan fazla,” diye gülerek homurdandı Metzger, “geçici dediği bu.”</p>

  <p>“Belayı anlamayacak kadar aklımı yitirmedim,” dedi Di Presso, “bu arada Tony J. de işin içinde, arkadaşlar. Bilhassa kumar, ayrıca söylentilere bakılırsa, yerel meclise orada ceza almaması gerektiğine dair itirazda bulunmuş. Başıma böyle dert almak istemem.”</p>

  <p>Oedipa ateş püsküren gözlerle baktı. “Bencil, rezil herifin tekisin sen.”</p>

  <p>“Cosa Nostra daima izliyor,” diye onu yatıştırdı Metzger, “izliyor. Örgütün yardım edilmesini istemediği kişilere yardım edildiğini bilmesi pek de akıl kârı bir iş olmaz.”</p>

  <p>“Sicilya’da akrabalarım var,” dedi Di Presso komik, bozuk bir İngilizceyle. Paranoyaklar ile manitaları küçük kulelerin, çatı duvarlarının, havalandırma borularının ardından gelip parlak göğün altında belirdiler ve sepetteki patlıcanlı sandviçlere uzandılar. Metzger, alıp götürmesinler diye içki sürahisinin üstüne oturdu. Rüzgâr da artmıştı.</p>

  <p>“Bana duruşmadan söz et,” dedi Metzger, iki eliyle saçını zapt etmeye çalışıyordu.</p>

  <p>“Inverarity’nin defterleriyle ilgileniyordun,” dedi Di Presso. “Şu Beaconsfield filtre işini biliyorsun.” Metzger belli belirsiz dudak büktü.</p>

  <p>“Kemikten yapılma kömürler,” diye anımsadı Oedipa.</p>

  <p>“Evet aynen, müvekkilim Tony Jaguar da kemik tedarik etmişti,” dedi Di Presso, “yani böyle olduğunu iddia ediyor. Inverarity ona hiç ödeme yapmadı. Mesele bu.”</p>

  <p>“Baştan savma,” dedi Metzger, “bu hiç Inverarity’nin tarzına benzemiyor. Kendisi bunun gibi ödemelerde son derece titizdi. Eğer rüşvet değilse tabii. Ben sadece yasal vergi indirimleriyle ilgilendim; eğer söz konusu ödeme rüşvetse görmüş olamam zaten. Müvekkilin hangi inşaat firması için çalışıyor?”</p>

  <p>“İnşaat firması,” diyerek gözlerini kıstı Di Presso.</p>

  <p>Metzger çevresine bakındı. Paranoyaklar üyeleriyle manitaları, herhalde onları işitemeyecekleri bir uzaklıktaydı. “İnsan kemikleri, değil mi?” Di Presso başıyla onayladı. “Tamam, onları şöyle aldı. Bölgedeki farklı firmalar, Inverarity’nin müşterisi olduğu otoyol malzemeleri firmaları, sözleşmelerle onlar ilgileniyordu. Hepsi kaşerdi, Manfred. Ortada bir rüşvet varsa bile, bunun kayıtlara geçtiğini sanmam.”</p>

  <p>“Nasıl oluyor da,” diye lafa girdi Oedipa, “otoyol müteahhitleri kemik satabilecek bir konumda olabiliyor?”</p>

  <p>“Eski mezarlıkların açılması gerekiyor,” diye açıkladı Metzger. Doğu San Narciso Çevreyolu’nun geçtiği yol gibi, orada olmaması gerekiyordu, biz de üzerinden silindirle geçtik, çok kolay oldu.”</p>

  <p>“Rüşvet yoksa çevreyolu da yok,” diye başını salladı Di Presso. “Bu kemikler İtalya’dan geldi. Doğrudan satış. Bazıları,” diyerek gölü gösterdi, “Scuba manyakları için gölün dibini süslemek amacıyla oradalar. Bugün yaptığım da bu, ihtilaflı olan malları inceliyordum. En azından Tony peşime düşene kadar öyleydi. Kemiklerin geri kalanı, ta ellili yılların başında, kanserden çok önce, filtre programının Ar-Ge evresinde kullanıldı. Tony Jaguar, hepsini Lago di Pietà’nın dibinden topladığını söyledi.”</p>

  <p>Bu isim ortaya atılır atılmaz Metzger, “Aman Tanrım,” dedi. “Amerikan askerleri mi?”</p>

  <p>“Bir bölükle ilgili,” dedi Di Presso. Lago di Pietà, Tiren kıyısı yakınlarında, Nepal ile Roma arasında bir yerlerdeydi; birlikler Roma’ya ilerlerken, küçük bir bölgenin alınması uğruna yapılan ama şimdilerde önemsenmeyen (1943’teki trajik) yıpratma savaşı burada sahnelendi. Baş döndürücü bir eğimle kumsalla birleşen kayalıkların ardındaki Almanlar tarafından aşırtma ve tarama ateşiyle gece gündüz vurulurken, haftalardır dış dünya ile bağlantısı kesik ve kapana sıkışmış durumdaki bir avuç Amerikan birliği berrak ve durgun gölün dar kıyısında toplandı. Göl suyu yüzülemeyecek kadar soğuktu: Güvenli bir sahile çıkamadan, soğuk su onları öldürürdü. Sal yapacak hiç ağaç yoktu. Ara sıra yalama hücumu amacıyla ortaya çıkan bir Stuka haricinde hiç uçak da geçmiyordu. Bu kadar az adamın bu kadar uzun süre dayanabilmesi büyük başarıydı. Kayalıklı kumsal elverdiğince siper kazdılar, yukarı küçük akıncı birlikleri gönderdiler, gerçi çoğu geri gelmese de bir keresinde makineli tüfek ele geçirdiler. Devriyeler çıkış yolu aradı; ancak geri dönen pek azının da elleri boştu. Bir çıkış yolu bulabilmek için ellerinden gelen her şeyi yaptılar; hayata mümkün olduğunca asıldılar, ama başaramadılar. Hepsi öldü, teker teker, suskun, arkalarında hiçbir iz ve söz bırakmaksızın. Bir gün, Almanlar kayalıklardan indi ve kumsalda yatan cesetleri, her iki tarafın da artık işine yaramayacak silah ve diğer mühimmatla birlikte göle attı. Cesetler o anda suyun dibini boyladı ve ellili yılların başında, o zamanlar Lago di Pietà’daki Alman kuvvetine bağlı bir İtalyan ekibinde onbaşı olan ve gölün dibinde ne olduğunu bilen Tony Jaguar, birkaç meslektaşıyla birlikte neleri kurtarabileceğine bir bakmaya karar verene kadar oldukları yerde kaldılar. Tony Jaguar ve arkadaşlarının çıkarabildikleri tek şey kemikti. O günlerde adım başı rastlanan Amerikalı turistlerin neredeyse her şeye iyi para bayılacağına ilişkin, aslında gözlemlere dayalı gerçekleri de içine alan bir mantık silsilesinden; Forest Lawn ve Amerikalıların ölü kültüyle ilgili hikâyelerden; o günlerde denizin öte yakasındaki zengin cretini<a class="footnoteref" href="../Text/notlar.xhtml#dn14" id="dn14b">14</a> üzerinde belli bir nüfuza sahip Senatör McCarthy ve onun gibi düşünenlerin dikkatini, bir şekilde yeniden II. Dünya Savaşı şehitlerine, özellikle de cesetleri hiçbir zaman bulunamamış olanlara çekeceklerine dair besledikleri zayıf umuttan; ve bütün bu sağlam gerekçeler labirentinden hareketle, Tony Jaguar, bugünlerde Cosa Nostra diye bilinen “aile”den irtibat kurduğu kişiler aracılığıyla, çıkardığı kemikleri Amerika’da bir yerlerde pekala satabileceği sonucuna vardı. Haklıydı da. Bir ithalat-ihracat firması kemikleri satın aldı, bir gübre işletmesine sattı; söz konusu işletme belki bir iki uyluk kemiğini laboratuvar testlerinde kullandı, ama sonunda kemik yerine aşamalı olarak tamamen ringa balığına geçmeye karar verdi ve arta kalan tonlarca kemiği bir holdinge sattı; o holding de, ta ki Becaonsfield ilgileninceye dek, yaklaşık bir yıl boyunca kemikleri Fort Wayne, Indiana dışındaki bir depoda tuttu.</p>

  <p>“Aha,” diye atıldı Metzger. “O halde onları satın alan Beaconsfield idi, Inverarity değil. Sahip olduğu tek hisse Osteolysis AŞ.’de idi, filtre üretimi için kurdukları şu şirket. Beaconsfield’de hiç hissesi olmadı.”</p>

  <p>“Biliyor musunuz, millet,” diye konuşmaya başladı kızlardan biri -kahverengi saçlı, uzun gövdeli bu kız, vücudunu saran siyah örgü giysisi ve sivri burunlu spor ayakkabılarıyla çok hoş görünüyordu-, “bütün bu olanlar, geçen hafta gittiğimiz o acayip Jakoben intikam oyununa fazlasıyla benziyor.”</p>

  <p><i>“Ulağın Trajedisi</i>,” dedi Miles, “haklı. Aynı dolambaçlı işler işte. Kayıp taburun kemikleri gölde oltayla yukarı çekiliyor, kömüre dönüştürülüyor filan...”</p>

  <p>“Dinlemedeler,” diye çığlığı bastı Di Presso, “o çocuklar. Birileri hep kulak misafiri olur; evinde sana dirlik vermezler, telefonuna dinleme cihazı yerleştirirler...”</p>

  <p>“Ama biz duyduğumuzu tekrarlamıyoruz,” dedi başka bir kız. “Zaten hiçbirimiz Becaonsfield sigarası içmiyoruz. Hepimiz ot içiyoruz.” Bir kahkaha koptu. Ama şaka değildi, çünkü davulcu Leonard, plaj bornozunun cebinden bir avuç dolusu marihuana çıkarıp arkadaşlarına dağıttı. Metzger gözlerini kapattı, kafasını çevirip, “kendime hakim olacağım,” diye homurdandı.</p>

  <p>Arkasını dönüp gölün öte yakasına gözleri yuvalarından fırlamış ve ağzı açık bir halde bakarken, “İmdat,” dedi Di Presso. Başka bir üstü açık tekne ortaya çıkmış onlara doğru geliyordu. Gri takım elbiseli iki kişi ön camın ardında çökmüştü. “Metz, ben kaçıyorum. Eğer burada duracak olursa onunla dalaşma, kendisi müvekkilim olur.” Ve merdivenlerden inip gözden kayboldu. Oedipa bir iç çekip kendisini olduğu yere sırtüstü bıraktı ve rüzgârın içinden bomboş gökyüzüne baktı. Kısa süre sonra <i>Godzilla II</i>’nin motor sesini işitti.</p>

  <p>“Metzger,” deyiverdi, “tekneyi mi aldı o? Mahsur kaldık.”</p>

  <p>Gerçekten de, güneş battıktan çok sonra, üzerine futbol maçının taktiklerinin çizildiği büyük not kâğıtlarını çevirir gibi kollarını kaldırarak içtikleri esrarın yanan ucuyla havaya S’ler, O’lar ve S’ler çizen Miles, Dean, Serge, Leonard ve manitaları, Fangoso Lagünleri Güvenlik Gücü’nün, vaktiyle kovboy filmlerinde oynamış oyunculardan ve LA’deki motosikletli polislerden oluşmuş gecenin içinde beliriveren bu garnizonun dikkatini çekene kadar mahsur kaldılar. Aradaki zaman, Paranoyaklardan şarkılar dinleyip kafaları çekerek, Fangoso Lagünleri’ni Pasifik Okyanusu’yla karıştıran şaşkın bir martı sürüsünü patlıcanlı sandviç kırıntılarıyla besleyerek ve gitgide yükselen helezonlar ile esrar dumanının bulutları kadar haritaya yabancı bölgelere döne döne sokulan sekiz belleğin anlattığı, Richard Wharfinger tarafından yazılmış <i>Ulağın Trajedisi</i> adlı oyunun neredeyse anlaşılmayacak hale gelen olay örgüsünü dinleyerek geçti. O kadar karışık anlatılmıştı ki, ertesi gün Oedipa gidip oyunu izlemeye karar verdi, hatta onu götürmesi için Metzger’i kandırdı.</p>

  <p><i>Ulağın Trajedisi</i>, Tank Oyuncuları diye bilinen San Narcisolu bir grup tarafından sahneleniyordu; Tank, bir trafik analiz şirketi ile geçen sene orada bulunmamış ve önümüzdeki sene de bulunmayacak olan ama bu arada Japonların bile fiyatını kıran ve bir kazı makinesi dolusu vurgunu taşıyan gayri resmî bir transistor şirketi arasında kurulmuş küçük bir arena tiyatroydu. Oedipa ile Metzger sadece yarısı dolu bir salonla karşılaştı. Oyun başladığında da katılım artmadı. Ama kostümler muhteşem, ışık kullanımı ise yaratıcıydı ve bütün oyun her ne kadar Orta Batı Sahne İngilizcesiyle aktarılmışsa da, Oedipa beş dakika sonra kendini şeytani Richard Wharfinger’in on yedinci yüzyıl izleyicileri için uydurduğu manzaranın ortasında buldu. Manzara, tıpkı kıyamet arifesi gibiydi, ölüm arzusuyla dolu, duyusal açıdan tükenmişti, başlamasına yalnızca birkaç yıl kalan eli kulağındaki iç savaşın açacağı soğuk ve derin boşluğa, biraz dokunaklı bir biçimde, hazırlıksızdı.</p>

  <p>Zamanın Squamuglia Dükü, kötü kalpli Angelo, oyunun başladığı tarihten aşağı yukarı on yıl önce, komşu Faggio’nun İyi Kalpli Dük’ünü saray şapelinde bulunan ve İyi Kalpli Dük’ün her pazar ayininde ayaklarını öptüğü Kudüs Piskoposu Aziz Narcissus heykeline zehir koymak suretiyle öldürmüştür. Bu sayede, kötü kalpli gayri meşru oğul Pasquale, gerçek veliaht ve oyunun esas oğlanı olan üvey erkek kardeşi Niccolò’nun yaşı gelene kadar, onun yerine yönetimi ele geçirmiştir. Elbette Pasquale’da üvey kardeşinin uzun yaşamasına izin verecek göz yoktur. Squamuglia Dükü’yle arasından su sızmayan Pasquale, saklambaç oynamayı önererek genç Niccolò’dan kurtulmak için kumpas kurmuş ve onu kocaman bir topun içine emeklemesi için kandırmıştır, daha sonra sadık uşak topu ateşe verecek ve içindeki çocuğu nihayet patlatacaktır. Pasquale bu olayı, üçüncü perdede, pişmanlık içinde şöyle anımsayacaktır:</p>

  <div class="poem">
    <p>Tarlalarımızı besleyen kanlı yağmurun altında</p>

    <p>Güherçile şarkısının Maenad bağırtısının</p>

    <p>Ve sülfürün cantus firmus’u<small><a class="footnoteref" href="../Text/notlar.xhtml#dn15" id="dn15b">15</a></small> ortasında.</p>
  </div>

  <p>Pişmanlık içinde, çünkü sevimli ve düzenbaz uşak Ercole, Faggio sarayındaki Niccolò’nun yaşamasını isteyen muhalif kanatla gizli kapaklı ilişkiler içinde olduğundan, bir yolunu bulup topun içine bir yavru keçiyi tıkıştırmış, bu arada Niccolò’yu yaşlı bir mama kılığında dükalık sarayından kaçırmıştır.</p>

  <p>Bu olayların hepsi ilk sahnede, Niccolò başından geçenleri Domenico adlı arkadaşına anlatırken ortaya çıkar. Artık Niccolò büyümüş, babasının katili Dük Angelo’nun sarayında, o zamanlar Kutsal Roma İmparatorluğu’nun büyük bölümünde posta tekelini elinde tutan Thurn ve Taxis ailesinin özel ulağı kılığında dolanmaktadır. Görünürde yeni bir pazar açmaya çalışmaktadır, çünkü kötü kalpli Squamuglia Dükü, Thurn ve Taxis sisteminin daha düşük fiyatlarla daha hızlı hizmet vermesine karşın, komşu Faggio’daki yardakçısı Pasquale ile haberleşmek için kendisine ait ulaklardan başkasını görevlendirmeyi ısrarla reddetmiştir. Tabii Niccolò’nun etrafta dolanmasının asıl sebebi, Dük’ten kurtulmak için bir fırsat kolluyor olmasıdır.</p>

  <p>Bu arada kötü kalpli Dük Angelo, kraliyet ailesine mensup tek kadın olan kız kardeşi Francesca’yı Faggio dükalığını hileyle ele geçiren Pasquale ile evlendirip Squamuglia ile Faggio dükalıklarını birleştirmeyi planlamaktadır. Bu birleşmenin önündeki tek engel, Francesca’nın Pasquale’in annesi olmasıdır -zaten Angelo, aslında Faggio’nun İyi Kalpli Eski Dük’ünü Francesca’yla olan yasak aşkı yüzünden zehirletmiştir. Oyunda, Francesca’nın erkek kardeşine ensest karşıtı toplumsal tabuları büyük bir özenle anımsattığı çok eğlenceli bir sahne de yer alır. Angelo verdiği cevapta, on yıldır süren <i>kendi</i> ilişkilerinde tabuların herhalde Francesca’nın aklından tamamen çıktığını söyler. Ensest ya da değil, bu evlilik gerçekleşmelidir; Angelo’nun uzun süreli politik planları açısından bu evlilik hayati önem taşımaktadır. Francesca, Kilise’nin bu evliliği kesinlikle tasdik etmeyeceğini söyler. Dük Angelo da, “O zaman kardinale rüşvet veririm,” der. Kız kardeşini şehvetle sıkıştırmaya başlar ve boynunu dişler; bu diyalog yerini taşkın arzularla dolu ateşli iki bedene bırakır ve çiftin bir divana yığılmasıyla sahne son bulur.</p>

  <p>Perde, saf Niccolò’nun sırrından cesaret bulan Domenico’nun, sevgili arkadaşına ihanet etmek üzere Dük Angelo’yla görüşme çabasıyla kapanır. Tabii ki Dük, o sırada odasında mala vurmakla meşguldür ve Domenico, görüşe görüşe ancak idari bir asistanla görüşebilir; bu asistan, bir zamanlar genç Niccolò’nun hayatını kurtarıp Faggio’dan kaçmasına yardım eden Ercole’den başkası değildir. Ercole, bunları hiç vakit kaybetmeden Domenico’ya itiraf eder, ama öncesinde, pornografik bir diorama gösterme bahanesiyle, bu ispiyoncuyu kandırarak kafasını öne eğip garip, siyah bir kutunun içine sokmaya ikna eder. Domenico’nun kafasına anında çelik bir mengene kenetlenir ve yardım çığlıkları kutunun içine hapsolur. Ercole, ispiyoncunun ellerini ve ayaklarını kızıl renkli ipek şeritlerle bağlar, kiminle dalaştığını ona bildirir, elinde kerpetenle kutuya uzanır, Domenico’nun dilini koparır, onu birkaç kere bıçaklar, kutuya bir maşrapa altın suyu döker ve onun için düşündüğü başka iyilikleri sıralar, ki bunların arasında Domenico’nun ölmeden maruz kalacağı iğdiş de vardır; hepsi kurbanın çığlıkları, dilsiz dua çabaları, acı dolu çırpınışları içinde gerçekleşir. Ercole, meçine sapladığı dille birlikte duvardaki oyuğa sokulmuş bir meşaleye koşar, dili ateşe verir ve deli gibi sağa sola sallayıp bağırarak sahneyi şöyle bitirir:</p>

  <div class="poem">
    <p><span style="font-style:normal">İşte, acımasız iğdişle işin görülür,</span></p>

    <p>Soytarı Şefaatçi Ercole böyle düşünür.</p>

    <p>Madem düştü bu melun, Şeytani Ruh elimize,</p>

    <p>Başlayalım dehşetli Hamsin’inimize.</p>
  </div>

  <p>Işıklar söndü ve Oedipa’nın karşısında oturanlardan biri, “Iyk,” diyerek sessizliği bozdu. Metzger, “Gitmek ister misin?” diye sordu.</p>

  <p>“Kemiklerle ilgili bölümü görmek istiyorum,” dedi Oedipa.</p>

  <p>Dördüncü perdeye kadar beklemesi gerekti. İkinci perde büyük ölçüde, Francesca’nın oğluyla evliliğini onaylamaktansa ölmeyi tercih eden bir kilise prensinin gördüğü uzatmalı işkenceler ve sonunda ölümü ile geçer. İşkencelere sadece, kardinalin ıstırabını gizlice seyreden Ercole, Pasquale’a kin besleyen Faggio’daki esas oğlana ulakları yolladığı zaman ara verilir; Ercole ulaklara, Pasquale’in annesiyle evlenme planları yaptığı haberini yaymalarını söyler, bunun kamuoyunu epey kızdıracağını tahmin etmektedir. Bir sahnede daha işkenceler kesintiye uğrar; burada da Dük Angelo’nun ulaklarından biriyle zaman geçiren Niccolò, tek tek, özenle seçilmiş elli şövalyeden oluşan Kayıp Muhafız Alayı’nın hikâyesini dinler; Faggio gençliğinin gururu olan bu alay, bir zamanlar İyi Dük’ün koruması olarak at koşturmuştur. Bir gün, Squamuglia sınırı yakınlarında tatbikat yaparken, tek bir iz dahi bırakmadan hepsi yok olmuş, kısa bir süre sonra da İyi Dük zehirlenerek ölmüştü. Duygularını gizlemede hep zorluk çeken dürüst Niccolò şöyle der: “Eğer bu iki olayın birbiriyle bağlantılı olduğu ve Dük Angelo’nun başının altından çıktığı anlaşılırsa, heyhat, Dük kendine dikkat etse iyi eder, diyeceğim budur.” Vittorio adlı öteki ulak bu sözleri üzerine alınır ve seyirciye yönelik bir monologda bu ihanet dolu sözleri ilk fırsatta Angelo’ya anlatacağına dair yemin eder. Bu sırada, işkence odasındaki kardinal, şimdi de kendi kanını kutsal kadehe akıtmaya ve bu kanı Tanrı yerine Şeytan’a adamaya mecbur bırakılır. Kardinalin ayak başparmağını keserler ve kendisinden bunu kutsanmış ekmek gibi tutup, “Bu benim etimdir,” demesini isterler. Bunun üzerine, keskin zekâlı Angelo, elli yıl boyunca sistematik olarak söylediği yalanlardan sonra ilk defa ağzından doğruya yakın bir şey çıktığını belirtir. Bütün olarak ele alındığında, belki de dönemin Püritenlerinin gururunu okşama amacıyla son derece kilise karşıtı bir sahne sergilenir (hiçbir Püriten, bir şekilde ahlakdışı bulduğundan dolayı tiyatroya gitmediği için aslında nafile bir çaba).</p>

  <p>Üçüncü perde Faggio sarayında geçer ve Ercole’un ajanlarının körüklediği darbenin son raddesinde Pasquale’in öldürülmesiyle geçer. Sarayın dışında, sokaklarda savaş patlak vermişken, Pasquale asilzadelere özgü serasına kendini kapatmış, âlem yapmaktadır. Partide, Hint Adaları’ndan yeni getirilen vahşi, kara bir gösteri maymunu da vardır. Elbette bu, maymun kılığına girmiş bir insandır ve bir işaretle avizeden Pasquale’in üzerine atlar, o sırada dansçı kız kılığında sere serpe uzanan yarım düzine erkek zenne de, sahnenin dört bir yanından, düzmece Dük Angelo’nun üzerine çullanır. Yaklaşık on dakika boyunca, intikam çetesi onu sakatlar, boğar, zehirler, yakar, ezer, kör eder, kısacası ona zarar verme konusunda elinden geleni ardına koymaz, bu sırada Pasquale de biz eğlenelim diye sürekli değişen hislerini bir bir tasvir eder. En sonunda, büyük acılar içinde ölür. Derken, o âna dek esemesi bile okunmamış, Gennaro adında biri içeri girer ve gerçek Dük Niccolò gelene kadar, kendisini eyaletin başı ilan eder.</p>

  <p>Bir ara verildi. Metzger, sigara içmek için yalpalayarak küçücük lobiye gitti, Oedipa ise bayanlar tuvaletine yöneldi. Gözleri boş boş, geçen akşam Yeni Ufuklar’da gördüğü işareti aradı ama bütün duvarlar şaşılacak denli temizdi. Neden olduğunu tam olarak dile getiremese de, tuvaletlerin o kendine özgü marjinal iletişim çabalarından bile yoksun oluşu Oedipa’yı ürküttü.</p>

  <p><i>Ulağın Trajedisi</i>’nin IV. Perdesi, Dük Angelo’yu sinir krizi geçirirken gösterir. Faggio’daki darbeyi, her şeye karşın Niccolò’nun bir yerlerde hâlâ hayatta olabileceğini öğrenmiştir. Gennaro’nun Squamuglia’yi işgal etmek için askeri birlikleri topladığı haberi Angelo’nun kulağına kadar gelmiştir, kardinal cinayeti yüzünden Papa’nın da işgale karışacağı söylentileri de çabasıdır. Dört bir yanını ihanet sarmış olan Dük için geriye bir tek, gerçek rolünden hâlâ bihaber olduğu Ercole kalır ve sonunda, kendi adamlarına artık güvenemeyeceğini anlayınca, Thurn ve Taxis ulağını çağırtır. Ercole, Niccolò’yu getirerek Dük’ün keyfine sunar. Angelo, bir tüy kalem, parşömen ve mürekkep çıkarıp Faggio’dan gelecek bir işgalin önüne geçmek amacıyla, Gennaro’yu iyi niyetli olduğuna ivedilikle inandırması gerektiğini açıklar; ama son gelişmelerden hâlâ bihaber olan iyi adamlara değil, seyirciye. Bir şeyler çiziktirirken, kullandığı mürekkebin çok özel bir sıvı olduğunu ima eden kargacık burgacık ve esrarlı birkaç dize de karalar. Şöyle ki:</p>

  <div class="poem">
    <p>Fransa’da ‘encre’ diye bilinir bu zift gibi özel sıvı;</p>

    <p>Meşum Squamuglia muhtemelen bununla Galya’ya öykünüyor,</p>

    <p>Çünkü ‘çapa’yı kaldırdı sessiz derinliklerden.</p>
  </div>

  <p>Ve:</p>

  <div class="poem">
    <p>Kuğu vere vere içi boş tek bir tüy verdi,</p>

    <p>Talihsiz koyun etiyse sadece zarını;</p>

    <p>Fakat koyu ve ipeksi bir hal almış bu akışkan şey</p>

    <p>Yolunmamış ya da derisi yüzülmemiş sertçe,</p>

    <p>Toplanmış alabildiğince farklı hayvanlardan.</p>
  </div>

  <p>Tüm bunlar onu hayli eğlendirir. Niccolò, Gennaro’ya gidecek olan yazılıp mühürlenmiş mesajı yeleğinin cebine sokuşturur ve tıpkı Ercole gibi, darbeden ve yakında meşru Faggio Dükü ilan edileceğinden hâlâ bihaber bir şekilde Faggio’ya doğru yola çıkar. Sahne, Gennaro’ya kayar, küçük bir ordunun başında, Squamuglia’yi işgal etmek üzere yola çıkmıştır. Angelo barış istiyorsa, birliklerimiz sınıra dayanmadan bildirse iyi olur, aksi takdirde, hiç istemesek de kıçını eline vereceğiz minvali laflardan oluşan uzun bir diyalog döner. Squamuglia’da ise, Dük’ün ulağı Vittorio, Niccolò’nun ihanet dolu konuşmasını ispiyonlar. Başka biri, Niccolò’nun vefasız arkadaşı Domenico’nun cesedinin paramparça edilmiş bir halde bulunduğu haberiyle içeri dalar; ancak cesedin ayakkabısında Niccolò’nun kimliğini açığa çıkaran, kanla yazılmış bir mesaj bulunmuştur. Angelo’ya sinirden neredeyse inme iner ve Niccolò’nun izinin bulunup ortadan kaldırılmasını emreder. Ama kendi adamları tarafından değil.</p>

  <p>Aslında, oyunun bu noktasında olaylar iyice tuhaflaşır ve sözcüklerin içine hafif bir ürperti ile bir belirsizlik sızmaya başlar. Şimdiye dek adlar konulurken, sözcüklerin ya gerçek ya da metaforik anlamlarından yararlanılmıştır. Ama şimdi, Dük ölüm emrini verirken, yeni bir ifade biçimi hakim olur. Buna olsa olsa törensel tereddüt denebilir. Bazı şeylerin yüksek sesle dile getirilmeyeceği açıklık kazanmıştır; bazı olaylar sahnede gösterilmeyecektir; ancak önceki perdelerin aşırılıkları göz önüne alındığında, bunların ne olabileceğini tahmin etmek zor. Dük bizi bu konuda aydınlatmaz ya da belki de aydınlatamaz. Vittorio’ya bas bas bağırırken Niccolò’nun peşine kimin <i>düşmeyeceğini</i> açıkça belirtir: Kendi muhafız alayını kasteder ve hepsinin yüzüne karşı iğrenç mahluklar, soytarılar, tabansızlar olduklarını haykırır. Peki ama o zaman kim düşecek peşine Niccolò’nun? Vittorio bilir: Squamuglia üniformasıyla etrafta oyalanıp birbirlerine Anlamlı Bakışlar atan her dalkavuk bilir. Bu, yalnızca bir gruba özgü büyük bir şakadır. O zamanın seyircileri biliyordu. Angelo da bilir ama söylemez. Ne kadar yaklaşırsa yaklaşsın, aydınlatmaz:</p>

  <div class="poem">
    <p>Bırakalım mezarına kadar götürsün o maskeyi,</p>

    <p>Şerefli bir ismin kibirle ele geçirilişini;</p>

    <p>Etrafında dans edeceğiz maskesinin hakikatmişçesine,</p>

    <p>Ve aramıza katacağız hançeri çabuk Kimseleri, yemin eden</p>

    <p>Uyku nedir bilmeyen dakik intikama,</p>

    <p>Kaybolmasın diye tatlı Niccoló’nun çaldığı</p>

    <p>O ismin en sönük fısıltısı tek bir lahzada</p>

    <p>Düşürüp kırdığında kibri ve gördüğünde ruhsuz akıbeti</p>

    <p>Tarifi mümkün olmayan...</p>
  </div>

  <p>Gennaro ve ordusuna dönelim. Squamuglia’dan gelen bir casus Niccolò’nun yolda olduğunu söyler. Herkes bayram eder; bu sevincin ortasında, nadiren muhabbet edip sadece nutuk atan Gennaro, herkesten Niccolò’nun hâlâ Thum ve Taxis renkleriyle seyahat ettiğini aklından çıkarmamasını rica eder. Neşeli tezahüratlar kesilir. Yine, tıpkı Angelo’nun sarayındaki gibi, o tuhaf ürperti süzülür içeriye. Sahnedeki herkes (açıkça yapılan yönlendirmelerden sonra) bir ihtimalin farkına varır. Gennaro, Angelo’dan hiç de aşağı kalmayacak kadar muğlak ifadelerle, Tanrı’dan ve Aziz Narcissus’dan Niccolò’yu korumasını diler ve hepsi birlikte yola koyulurlar. Gennaro bir yüzbaşıya nerede olduklarını sorar ve Faggio’nun Kayıp Muhafız Alayı’nın esrarengiz bir şekilde ortadan kaybolmadan önce en son görüldüğü gölün sadece bir fersah filan uzağında bir yerlerde olduklarını öğrenir.</p>

  <p>Bu arada, Angelo’nun sarayında, düzenbaz Ercole’un suyu nihayet ısınmıştır. Vittorio ile diğer altı kişinin iddiası üzerine, Domenico’nun ölümünden suçlu bulunur. Şahitler kasım kasım kasılarak içeri girer, bir mahkeme parodisi gerçekleştirilir ve Ercole, iç ferahlatıcı derecede basit bir kitle bıçaklama töreninde ölümle karşılaşır.</p>

  <p>Bir sonraki sahnede, Niccolò’yu da son defa görürüz. Bir göl kenarında durmuş, dinleniyordur. Faggiolu Muhafız Alayı’nın burada kaybolduğunu anımsar. Bir ağacın altına oturur, Angelo’nun mektubunu okur ve en sonunda darbeyi ve Pasquale’in ölümünü öğrenir. Niccolò adaletin nihayet tecelli edeceği bir yeniden yapılanmaya, koskoca bir dükalığın sevgisine, en erdemli umutlarının gerçekleşeceği âna doğru dörtnala gittiğini anlar. Ağaca yaslanıp mektuptan yüksek sesle bölümler okur; sıra Angelo’nun kendi Squamuglia ordusunu toplayıncaya kadar Gennaro’yu oyalasın diye uydurduğu utanmaz yalanlar yumağına gelince iğneleyici yorumlarda bulunur. Sahne dışından, haydutların sesleri duyulur. Niccolò ayağa fırlar, gözlerini önünde açılan ara yollardan birine dikmiş, eli kılıcının kabzasında donakalmış bekler. Tir tir titrer ve tek kelime dahi edemez, sadece serbest nazımla yazılmış muhtemelen en kısa dizeyi kekeler: “T-tt-tt...” Sanki karabasanlı bir rüyadan uyanmak ister gibi, büyük gayret sarf ederek attığı her adımla, geri çekilmeye başlar. Birdenbire uzun bacaklı, efemine tavırlı, siyah tayt, dansçı mayosu ve eldiven giyip yüzlerine siyah ipek çorap geçirmiş üç kişi, esnek hareketlerle ve korkunç bir sessizlik içinde, dansçılara özgü zarafetle zıplayarak sahneye çıkar ve durup Niccolò’ya dik dik bakar. İnce çorabın altında yüzleri gölgeli ve biçimsizdir. Beklerler. Bütün ışıklar söner.</p>

  <p>Squamuglia’da ise Angelo bir ordu toplamaya çalışmakta ama başaramamaktadır. Çaresiz, geriye kalan dalkavuklar ile güzel kızları toplar, âdet olduğu üzere bütün çıkışları kilitler, şarap getirtir ve bir orji başlatır.</p>

  <p>Perde, Gennaro’nun birliklerinin gölün kıyısına yanaşmasıyla sona erer. Gönüllü bir asker gelip çocukken boynuna bağlanmış muskaya bakılırsa Niccolò olduğu anlaşılan bir cesedin tarif edilemeyecek denli kötü bir durumda bulunduğunu bildirir. Yine bir sessizlik olur ve herkes birbirine bakar. Asker, Gennaro’ya cesedin üzerinden çıkan kanlı bir parşömen rulosu uzatır. Mühürden, bunun Angelo’nun Niccolò ile gönderdiği mektup olduğunu anlarız. Gennaro mektuba şöyle bir göz atar, jeton o anda düşmüş gibi bir hareket yapar ve yüksek sesle mektubu okumaya başlar. Mektup artık, Niccolò’nun bölümler okuduğu yalanlarla dolu belge değil, Angelo’nun bütün suçlarını uzun uzun anlattığı mucizevi bir itirafnamedir, üstelik sonunda Faggio’nun Kayıp Muhafız Alayı’na aslında ne olduğuna açıklık getirmektedir. Hepsi -sürpriz- teker teker Angelo tarafından katledilip göle atılmıştır. Daha sonra gölden çıkarılan kemiklerden kömür ve kömürden mürekkep yapılmış, karanlık bir mizah anlayışına sahip Angelo da olay sonrasında bu belge de dahil olmak üzere Faggio ile yaptığı bütün yazışmalarda bu mürekkebi kullanmış.</p>

  <div class="poem">
    <p>Ama şimdi bu Safların kemikleri</p>

    <p>Karıştı Niccoló’nun kanıyla,</p>

    <p>Ve masumiyet masumiyetle birleşti,</p>

    <p>Tek çocuğu mucize olan bir evlilik bu:</p>

    <p>Bir yaşam boyu süren yalan, yeniden yazılıp hakikate dönüştü.</p>

    <p>O hakikat ki, hepimiz şahitlik ederiz,</p>

    <p>Bu Faggio’nun Muhafız Alayı’na, Faggio’nun asil ölülerine.</p>
  </div>

  <p>Bu mucize karşısında herkes diz çöküp Tanrı’ya şükreder, Niccolò için yas tutar, Squamuglia’nın yerle bir edilip çer çöpten ibaret bir şehre çevrileceğine yemin eder. Fakat Gennaro, son derece umutsuz dizelerle sözlerine son verir. Bu dizeler oyunun ilk seyircileri üzerinde herhalde şok etkisi yaratmıştı çünkü sonunda Angelo’nun söylemediği, Niccolò’nun ise söylemeye çalıştığı bir ismi dillendiriyordu:</p>

  <div class="poem">
    <p>Thurn ve Taxis’in son ulağı diye bildiğimiz o kişinin</p>

    <p>Şimdi hançerin dikeni dışında hiçbir tanrıdan yok korkusu,</p>

    <p>Ve sessizliğe gömülmüştür bir zamanların düğümlü altın borusu.</p>

    <p>Kutsanmış hiçbir yıldız kümesi kollayamaz, bilirim,</p>

    <p>Bir kere buluşma ayarlayanı Trystero ile.</p>
  </div>

  <p>Trystero. Bu sözcük, perde kapanıp da bütün ışıklar bir anlığına söndüğünde havada asılı kaldı; asılı kalıp Oedipa Maas’ı hayrete düşürdü, ama Oedipa’nın üzerinde sonradan uyandıracağı etkiyi henüz uyandırmamıştı.</p>

  <p>Olayların seyrinin yön değiştirip her şeyin kötüye gitmeye başladığı beşinci perde, Gennaro’nun Squamuglia sarayında başlattığı kıyımla geçer. Kireç çukuru, kara mayını, zehir bulaştırılmış pençeleriyle bir şahin de dahil olmak üzere, Rönesans insanlarının bildiği bütün vahşi ölüm biçimleri kullanılır. Oyun, Metzger’in sonradan dile getireceği gibi, serbest nazımla yazılmış bir Road Runner çizgi filmi gibi sürüp gider. Sonunda, cesetlerle tıklım tıklım dolu bir sahnede neredeyse canlı kalmış tek karakter silik vekil Gennaro’dur.</p>

  <p>Programa göre, <i>Ulağın Trajedisi</i>’ni Randolph Driblette diye biri yönetmişti. Galip gelen Gennaro rolünde de kendisi oynamıştı. “Baksana, Metzger,” dedi Oedipa, “benimle birlikte sahne arkasına gel hadi.”</p>

  <p>“İçlerinden birini mi tanıyorsun?” dedi Metzger, bir an önce gitmek istiyordu.</p>

  <p>“Bir şeyi öğrenmek istiyorum. Driblette ile konuşmak istiyorum.”</p>

  <p>“Ha, şu kemik meselesi.” Dalgın gözüküyordu.</p>

  <p>“Bilmiyorum. Beni rahatsız ediyor işte. İki şey birbirine çok yakın.”</p>

  <p>“Peki,” dedi Metzger, “Peki sırada ne var? VA’nın<a class="footnoteref" href="../Text/notlar.xhtml#dn16" id="dn16b">16</a> etrafını kazıklarla mı çevireceksin? Washington’a mı ilerleyeceksin? Tanrım, ne olur,” diye küçük tiyatronun tavanına doğru seslendi, bunun üzerine salondan çıkan birkaç kişi dönüp ona baktı, “şu özgürlük meraklısı, mankafa, yufka yürekli ve entel karılardan sen koru beni. Otuz beş yaşındayım, ama hâlâ bir halt anladığım yok.”</p>

  <p>“Metzger,” diye fısıldadı Oedipa, utanmıştı, “Ben bir Genç Cumhuriyetçiyim.”</p>

  <p>“Hap Harrigan çizgi romanları,” Metzger daha da yüksek sesle konuşuyordu şimdi, “bunu bilecek kadar yaşlı değil, cumartesi akşamları dişleriyle on bin japonu katleden John Wayne, işte bu Oedipa Maas’ın II. Dünya Savaşı, vay be. Bugün kimi insanlar, VW’lara binip gömlek ceplerinde de bir Sony radyo taşıyabiliyor. Ama Oedipa değil, millet, o, her şey bittikten yirmi yıl sonra yanlışları düzeltmeyi istiyor. Hayaletleri diriltmeyi. Hepsinin nedeni de Manny Di Presso ile yaşanan tatsız bir sarhoş dalaşı. En önemli yasal ve ahlaki ödevini, vekalet ettiği mirası unutuyor. Ne kadar yiğit olurlarsa olsunlar, ne zaman ölmüş olurlarsa olsunlar, üniformalı oğullarımızın hayaletlerini değil ama.”</p>

  <p>“Öyle değil,” diye karşı çıktı Oedipa. “Beaconsfield’in filtrelerinde ne kullandığı umurumda değil. Pierce’ın Cosa Nostra’dan ne aldığı da umurumda değil. Bunları düşünmek istemiyorum. Ya da Lago di Pietà’da olanları veya kanseri...” Nasıl devam edeceğini bilemeyip durumunu anlatacak sözcükleri ararcasına çevresine bakındı, kendisini çaresiz hissediyordu.</p>

  <p>“O zaman sorun ne?” diye Oedipa’yı köşeye sıkıştırdı Metzger; ayağa kalkmıştı, yüzünde korkunç bir ifade vardı. “Ne?”</p>

  <p>“Bilmiyorum,” dedi Oedipa, biraz çaresiz. “Metzger, üstüme gelme. Yanımda ol.”</p>

  <p>“Kime karşı?” diye sordu Metzger, güneş gözlüğünü takarken.</p>

  <p>“Bir bağlantı olup olmadığını öğrenmek istiyorum. Bunu merak ediyorum.”</p>

  <p>“Evet, meraklısın,” dedi Metzger. “Ben arabada bekleyeceğim, tamam mı?”</p>

  <p>Oedipa, onun gözden kaybolmasını izledi, sonra soyunma odalarını aramak üzere içeri gitti; iki tepe ışığı arasındaki loş boşlukta karşısına çıkan kapıda karar kılmadan önce daire biçimindeki koridoru iki kez döndü. İçeri girdiğinde tatlı, zarif bir hengamenin ortasında buldu kendini; herkesin açıkta kalmış sinir uçlarından çıkan sivri duyargaların karşılıklı olarak birbirine girmesiyle etrafa yayılan izlenimlerle karşılaştı.</p>

  <p>Yüzündeki sahte kan lekesini çıkaran bir kız, ışıklı aynalarla çevrili bir yere girmesi için Oedipa’ya eliyle işaret etti. Kapıyı itip içeri geçti, terli pazılar ve omuzlardan aşağıya dökülen uzun saçların oluşturduğu anlık perdeler arasından süzülerek yürüdü, ta ki üzerinde hâlâ gri Gennaro kostümü olan Driblette’in önüne gelene kadar.</p>

  <p>“Harikaydı,” dedi Oedipa.</p>

  <p>“Dokun,” dedi Driblette kolunu öne uzatarak. Oedipa dokundu. Gennaro’nun kostümü gri flanelden yapılmıştı. “Deli gibi terliyorsun, ama başka türlü bu role bürünmenin mümkünatı yok, değil mi?”</p>

  <p>Oedipa başıyla onayladı. Adamın gözlerine bakmaktan kendini alamıyordu. Parlak siyah gözlerinin etrafı, gözyaşlarındaki gizemin araştırıldığı bir laboratuvar labirenti gibi dolambaçlı çizgiler ağıyla çevriliydi. Bu gözler, sanki Oedipa’nın ne istediğini biliyordu, her ne kadar Oedipa’nın kendisi bilmese de.</p>

  <p>“Oyunla ilgili konuşmaya geldin,” dedi Driblette. “O zaman hevesini kırayım. İnsanları eğlendirmek için yazıldı. Korku filmleri gibi. Edebiyat değil yani, hiçbir anlamı yok. Wharfinger bir Shakespeare değildi.”</p>

  <p>“O kimdi?” dedi Oedipa.</p>

  <p>“Shakespeare mi kimdi? Uzun zaman önceydi.”</p>

  <p>“Senaryoyu görebilir miyim?” Tam olarak ne aradığını bilmiyordu. Driblette, duşun yanındaki bir dosya dolabını işaret etti.</p>

  <p>“Çekirge sürüsü buraya gelmeden önce,” dedi, “bir duş alsam iyi olacak. Senaryolar üst çekmecede.”</p>

  <p>Ama hepsi mor renkteydi, birbirinin aynıydı tümü -yıpranmış, yırtılmış, kahve lekeleriyle dolu. Çekmecede başka bir şey yoktu. “Hey,” diyerek duşa seslendi Oedipa. “Orijinali nerede? Bu kopyaları nereden yaptırdın?”</p>

  <p>“Karton kapaklı bir kitaptan,” diye seslenerek karşılık verdi Driblette. “Yayıncıyı sorma. Çevre yolunun oradaki Zapf’ın Sahaf’ta buldum. <i>Jakoben İntikam Oyunları</i> adında bir antoloji. Kapakta kurukafa var.”</p>

  <p>“Ödünç alabilir miyim?”</p>

  <p>“Biri aldı. Açılış gecesi partilerini bilirsin. Her seferinde en azından yarım düzine kitap kaybederim.” Kafasını duştan dışarı uzattı. Vücudunun geri kalanı buharla kaplıydı; bu görüntü kafasına tekinsiz bir hava veriyordu, sanki bir balonmuş da suyun üzerinde duruyormuş gibi. Oedipa’yı neşeyle süzdükten sonra, “Orada bir kopya daha vardı. Hâlâ Zapf’da olabilir. Yerini bulabilir misin?” dedi.</p>

  <p>Karnında bir şeyin şöyle bir dans edip gittiğini hissetti. “Benimle kafa mı buluyorsun?” Kırış kırış gözler bir süreliğine sadece onun bakışlarına karşılık vermekle yetindi.</p>

  <p>“Neden,” dedi Driblette sonunda, “herkes metinlerle bu kadar ilgili?”</p>

  <p>“Başka kim ilgileniyor ki?” Oedipa düşünmeden karşılık vermişti. Belki de adam sadece genel bir durumdan bahsediyordu.</p>

  <p>Driblette’in başı öne ve arkaya doğru sallandı. “Beni bilimsel tartışmalarınızın içine çekmeyin.” Sonra da tanıdık bir gülümsemeyle ekledi, “siz, hepiniz, her kimseniz.” O anda Oedipa, tenine bir cesedin soğuk parmakları değmiş gibi ürpererek fark etti ki bu bakış, Trystero suikastçılarının konusu ne zaman açılsa, oyuncularını birbirlerine yöneltmeleri üzerine eğittiği bakışın aynısıydı. Rüyada görülen korkunç bir figürün fırlattığı o bilmiş bakış. Bu bakış hakkında soru sormaya karar verdi.</p>

  <p>“Sahnede sergilenmesi gereken bir hareket olarak metinde mi yazılıydı? Tüm o insanların bir sırrı paylaştığı öylesine açıktı ki. Yoksa sizin kattığınız yorumlardan biri miydi?”</p>

  <p>“Benim kendi yorumumdu,” dedi Driblette, “o ve aslına bakarsan, dördüncü perdede üç katilin sahneye çıkarılması da. Wharfinger onları hiç göstermemişti.”</p>

  <p>“Peki, niye yaptın bunu? Bir yerde mi duymuştun?”</p>

  <p>“Anlamıyorsunuz,” adam çileden çıkmıştı. “Hepiniz, İncil’e deli gibi bağlı Püritenler’e benziyorsunuz. Varsa yoksa kelimeler, kelimeler. O oyunun nerede olduğunu biliyorsun, o dolapta değil, aradığın hiçbir karton kapaklı kitapta değil,” -buhar örtüsünün içinden bir el belirip havada asılı gibi duran kafasını gösterdi- “burada. Ben bunun için varım. Ruha beden vermek için. Kelimeler kimin umurunda ki? Onlar sadece ritmi korumak, bir oyuncunun hafızasındaki kemikten engelleri aşmak için kullanılan mekanik gürültülerdir, öyle değil mi? Ama gerçek <i>bu</i> kafanın içinde. Benim kafamın. Ben gökevinde her şeyi düzenleyen kişiyim, o sahnenin sınırları içinde görülen kapalı küçük evren benim ağzımdan, gözlerimden, bazen de başka deliklerimden çıkıyor.”</p>

  <p>Ama Oedipa işin peşini bırakacak değildi. “Bu, bu Trystero’yla ilgili seni Wharfinger’dan daha farklı hissettiren neydi?” Bu sözcüğü duyar duymaz Driblette’in yüzü tekrar buhara gömüldü. Sanki düğmesinden kapatılmış gibi. Oedipa bu sözcüğü söylemek istememişti. Driblette, tıpkı sahnedeki gibi, sahne dışında da, sözcüğün çevresinde aynı törensel tereddüt havasını yaratmayı başarmıştı.</p>

  <p>“Burada suyun içinde eriyecek olsam,” diye varsayımda bulundu havada salınan buharın içindeki ses, “su deliğinden geçip Pasifik’e aksam, bu gece gördüğün şey de yok olurdu. Sen de, o küçük dünyayı Tanrı bilir nasıl merak eden o parçan da, yok olurdunuz. İşin aslı, geriye sadece Wharfinger’in hakkında yalan söylemediği şeyler kalırdı. Belki Squamuglia ile Faggio, tabii gerçekten var oldularsa. Belki Thurn ve Taxis posta sistemi. Pul koleksiyoncuları bana gerçek olduğunu söyledi. Belki öteki de. O Hasım. Ama onlar sadece birer iz, fosil olur. Ölü, mineral haline gelmiş, herhangi bir değer ya da potansiyelden yoksun.</p>

  <p>“Kimbilir, bana âşık olabilirsin, psikiyatrımla konuşabilirsin, yatak odama bir kayıt cihazı gizleyip uyurken ne konuştuğumdan tut da nerede olduğuma kadar her şeyi öğrenebilirsin. Bunu yapmak ister misin? İpuçlarını bir araya getirip karakterlerin Trystero ihtimaline neden öyle tepki gösterdiklerine, suikastçıların niçin sahneye çıktıklarına, neden siyah kostüm giydiklerine dair bir, belki de bir sürü tez ortaya koyabilirsin. Hayatını bu şekilde harcayıp hiçbir zaman hakikate dokunamayabilirsin. Wharfinger sözcüklerle birlikte bir hikâye sundu. Ben ise onlara hayat verdim. Olay bundan ibaret.” Sustu. Duştan su sesleri yükseldi.</p>

  <p>“Driblette?” diye seslendi Oedipa bir süre sonra.</p>

  <p>Yüzü bir anlığına belirdi. “Bunu yapabilirdik.” Gülümsemiyordu. Gözleri, onları çevreleyen ağların ortasında bekliyordu.</p>

  <p>“Seni ararım,” dedi Oedipa. Driblette’in yanından ayrıldı ve ‘Buraya kemikleri sormaya gelmiştim ama onun yerine şu Trystero meselesini konuştuk,’ diye düşünmeden önce dışarıya çıkmıştı bile. Neredeyse tamamen terk edilmiş bir otoparkta durmuş, Metzger’in arabasının gitgide yakınlaşan farlarına bakarken yaşananların tesadüf olup olmadığını düşündü.</p>

  <p>Metzger arabada radyo dinliyordu. Oedipa arabaya bindi ve ancak birkaç kilometre sonra, kaderin bir cilvesiyle, gece yayınının Kinneret’teki KİS istasyonundan yapıldığını ve konuşan diskjokeyin de kocası Mucho olduğunu fark etti.</p>
</body>
</html>