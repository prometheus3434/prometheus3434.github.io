<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link href="../Styles/main.css" type="text/css" rel="stylesheet"/>
</head>

<body>
  <h2>ALTINCI BÖLÜM</h2>

  <p>Echo Courts’a geri döndüğünde, Miles, Dean, Serge ve Leonard’ı havuzun ucundaki tramplenin çevresinde ve üstünde enstrümanlarıyla birlikte dizilmiş buldu, o kadar sakin ve hareketsiz duruyorlardı ki Oedipa’dan saklanmış bir fotoğrafçının albüm kapağı için fotoğraflarını çekiyor olması işten bile değildi.</p>

  <p>“Neler oluyor?” dedi Oedipa.</p>

  <p>“Senin şu genç adam,” dedi Miles, “Mezger, bizim kontrtenor Serge’yi iyi faka bastırdı doğrusu. Çocuk üzüntüden deliye döndü.”</p>

  <p>“Doğru söylüyor, bayan,” dedi Serge. “Hatta bir şarkı bile yazdım, düzenlemesi benden başkasını anlatmıyor. Şöyle.”</p>

  <div class="poem">
    <p>SERGE’NİN ŞARKISI</p>

    <div class="bosluk1"></div>

    <p>Yalnız bir sörfçü çocuğun ne gibi bir şansı olabilir</p>

    <p>Sörfçü bir fıstığa âşıksa,</p>

    <p>Kızın başına üşüşen o taşaklı ve hasta</p>

    <p>Humbert Humbert kedileri karşısında?</p>

    <p>Bebeğim bence bir kadındı,</p>

    <p>Ona göreyse yalnızca başka bir supericiği</p>

    <p>Neden kaçtılar, neden yüzüstü bıraktı,</p>

    <p>Ve niye beni böyle perişan etti?</p>

    <p>İşte, o koyup gitti diye bitmedi olay -lay lay lay</p>

    <p>Yeni birini bulmam icap etti,</p>

    <p>Daha yaşlı kuşaklar</p>

    <p>Öğretti ne yapacağımı—</p>

    <p>Geçen gece randevum vardı sekiz yaşında biriyle,</p>

    <p>O da benim gibi çapkın,</p>

    <p>Yani istediğin gece futbol sahasında bulabilirsin bizi,</p>

    <p>P.K. 33’ün ardında (ah evet)</p>

    <p>Olamazdı her şey daha harika.</p>
  </div>

  <p>“Bana bir şey anlatmaya çalışıyorsunuz,” dedi Oedipa.</p>

  <p>Bunun üzerine Oedipa’ya her şeyi nesir olarak aktardılar. Metzger’le Serge’nin manitası evlenmek için Nevada’ya kaçmışlardı. Biraz sıkıştırıldığında Serge, sekiz yaşındaki çocukla ilgili kısmın şimdilik hayal ürününden ibaret olduğunu itiraf etti, ama yorulmaksızın oyun parklarının civarında takılıyordu ve bugün yarın onların karşısına bir haberle çıkabilirdi. Metzger, Oedipa’nın odasındaki televizyonun üstüne bıraktığı notta vasiyeti merak etmemesini, vasilik görevini Warpe, Wistfull, Kubischek ve McMingus’dan birine devredeceğini, onların da Oedipa’yla irtibata geçeceğini, ayrıca veraset mahkemesinde de işlerin hayli yoluna sokulduğunu bildiriyordu. Oedipa ile Metzger’in ortak vasiden daha fazlası olduklarına dair tek bir kelime bile yoktu.</p>

  <p>O zaman bu, diye düşündü Oedipa, ortak vasiden başka bir şey olmadığımız anlamına geliyor. Kendini klasik anlamda hissetmeliydi ama kafasında başka şeyler vardı. Valizini boşalttıktan sonra ilk işi yönetmen Randolph Driblette’e telefon etmek oldu. On kere falan çaldırdıktan sonra yaşlı bir kadın telefonu açtı. “Kusura bakmayın, söyleyecek bir şeyimiz yok.”</p>

  <p>“Peki kiminle görüşüyorum?” dedi Oedipa.</p>

  <p>İç çekiş. “Annesiyim. Yarın öğlen bir açıklama yapılacak. Avukatımız okuyacak.” Telefonu kapadı. Lanet olsun neler oluyor, diye düşündü Oedipa merakla: Driblette’e ne olmuştu? Daha sonra aramaya karar verdi. Rehberde Profesör Emory Bortz’un numarasını buldu, bu defa daha şanslıydı. Grace adındaki karısı telefonu açtı, kadının sesine bir grup çocuğun arkadan gelen sesi eşlik ediyordu. “Avluya yağdırıyor,” dedi Oedipa’ya. “Aşağı yukarı nisandan beri devam eden son derece iyi düzenlenmiş bir şaka bu. Güneşin alnında oturup öğrencileriyle bira içiyor ve bira şişelerini martılara fırlatıyor. O noktaya varmadan kendisiyle konuşsanız iyi olur. Maxine, neden onu kardeşine atmıyorsun, hem o benden daha hareketli. Emory’nin yeni bir Wharfinger baskısı hazırladığını biliyor muydunuz? Yakında çıkacak—” Ama büyük bir gümbürtü, çılgın çocuk kahkahaları, yüksek perdeden ciyaklama sesleri yayımlanma tarihini boğdu. “Of, Tanrım. Bir çocuk katiliyle hiç karşılaştınız mı? Buraya gelin, son şansınız olabilir.”</p>

  <p>Oedipa duş aldı, bir kazak, etek ve spor ayakkabı giydi, saçlarını öğrenciler gibi topuz yaptı, makyajı fazla abartmadı. Belli belirsiz bir korkuyla, bunun Brotz’un ya da Grace’in değil de Trystero’nun tepkisiyle ilgili olduğunu anladı.</p>

  <p>Arabayla giderken Zapf’ın sahafının önünden geçti, sadece bir hafta önce kitapçının bulunduğu yerde şimdi kömürleşmiş bir moloz yığınını görmek onu dehşete düşürdü. Hâlâ yanmış deri kokusu vardı. Durup, bitişikteki, devletin üretim fazlası mallarının satıldığı indirim mağazasına girdi. Mağaza sahibi, lanet olası salak Zapf’ın sigorta için kendi dükkânını yaktığını anlattı. “En ufak bir rüzgâr,” diye homurdandı bu muhterem bey, “beni de içine alabilirdi. Bu kompleksi buraya zaten topu topu beş sene dayansın diye diktiler. Ama Zapf bekleyebilir mi? Kitaplar.” Sırf iyi terbiyeyle yetiştirilmiş olmasının tükürmesine engel olduğunu anlamak zor değildi. “Kullanılmış bir şeyi satmak mı istiyorsunuz,” diye Oedipa’ya nasihat vermeye başladı, “talep olan bir şey bulun. Bu sezon şu tüfekler revaçta. Bu öğleden önce bir delikanlı geldi, şu talim timi için iki yüz tane aldı. İki yüz tane gamalı haç pazubentlerinden de satabilirdim ona, ama lanet olsun, elimde kalmamıştı.”</p>

  <p>“Devletin üretim fazlası gamalı haçları mı var?” dedi Oedipa.</p>

  <p>“Yok canım.” İçeriden biriymiş gibi Oedipa’ya göz kırptı. “San Diego’nun dışında küçük bir fabrikam var,” diye anlatmaya koyuldu adam, “eski pazubentleri gayet tabii hemen üretebileceklerini söyleyen bir düzine zencim var. Bu sevimli şeyler nasıl satıyor hayret edersiniz. Birkaç porno dergisine reklam verdim ve geçen hafta sırf postalara bakması için iki zenci daha tutmam gerekti.”</p>

  <p>“Adınız ne?” dedi Oedipa.</p>

  <p>“Winthrop Tremaine,” diye yanıtladı heyecanlı girişimci, “Kısaca Winner. Dinle, şimdi de sonbaharda SS üniformaları nasıl gider bir görmek için LA’deki büyük hazır giyim mağazalarından biriyle anlaşmak üzereyiz. Okula dönüş kampanyası bünyesinde çalışıyoruz, bir sürü 37 beden, bilirsin, genç çocuk bedeni. Bir sonraki sezon sonuna kadar gidip kızlar için de değiştirilmiş bir model çıkarabiliriz. Sence de harika değil mi?”</p>

  <p>“Fikrimi sonra bildiririm,” dedi Oedipa. “Aklımda tutacağım seni.” Çıktı, adama söylenip bağırsa mıydım ya da ulaşabileceğim bir düzine üretim fazlası, ağır, küt nesnelerden biriyle ona vurmayı denese miydim acaba, diye düşündü. Hiç tanık yoktu. Niye yapmamıştı ki sanki?</p>

  <p>Sen korkak tavuğun tekisin, dedi kendi kendine, emniyet kemerini çekiştirirken. Burası Amerika, bunun içinde yaşıyor, bunların olmasına izin veriyorsun. Göz önüne serilmesine izin veriyorsun. Çevreyolu boyunca, Volkswagen’leri takip ederek, arabasını vahşice sürdü. Bortz’un parseline girdiğinde, ki Fangoso Lagünleri tarzında bir yerleşim yeriydi burası, sadece biraz titriyor ve midesi bulanıyordu.</p>

  <p>Yüzünün her yeri mavi bir maddeyle kaplı şişman küçük bir kız karşıladı onu. “Merhaba,” dedi Oedipa, “sen Maxine olmalısın.”</p>

  <p>“Maxine yatıyor. Babamın bira şişelerinden birini Charles’a fırlattı ve pencereden uçtu, sonra annem onu bir güzel dövdü. Benim kızım olsa boğardım.”</p>

  <p>“Hiç böyle yapmak aklıma gelmedi,” dedi Grace Bortz, loş oturma odasından belirivermişti. “İçeriye buyrun.” Islak bir el beziyle çocuğunun yüzünü silmeye koyuldu. “Sizinkinden kurtulmayı nasıl başardınız bugün?”</p>

  <p>“Benim çocuğum yok,” dedi Oedipa kadını mutfağa doğru takip ederken.</p>

  <p>Grace’in şaşırmış gibi bir hali vardı. “Bezmişlerin belli bir tipi vardır,” dedi, “hemen anlarsınız. Sadece çocukların neden olduğunu sanırdım. Herhalde öyle değil.”</p>

  <p>Emory Bortz, etrafında ikisi erkek biri kadın, hepsi de dut gibi sarhoş üç yüksek lisans öğrencisi ve hayret edilecek kadar büyük bir boş bira şişesi yığınıyla, bir hamağa bacaklarını uzatmış oturuyordu. Oedipa dolu bir şişe buldu ve çimlere oturdu. “Bir şey öğrenmek istiyorum,” diye hemen konuya daldı, “Tarihi Wharfinger’la ilgili. Edebi olanla pek ilgisi yok.”</p>

  <p>“Tarihi Shakespeare,” diye homurdandı yüksek lisans öğrencilerinden biri sakalının içinden, yeni bir şişe açıyordu. “Tarihi Marx. Tarihi İsa.”</p>

  <p>“Haklı,” diye omuz silkti Bortz, “hepsi öldü. Ne kaldı geriye?”</p>

  <p>“Sözcükler.”</p>

  <p>“Birkaç sözcük seç,” dedi Bortz. “Onlar hakkında konuşabiliriz.”</p>

  <p>“‘Kutsanmış hiçbir yıldız kümesi kollayamaz, bilirim’,” dizesini okudu Oedipa. “‘Bir kere buluşma ayarlayanı Trystero ile,’ <i>Ulağın Trajedisi,</i> Dördüncü Perde, Sahne 8.”</p>

  <p>Bortz ona göz kırptı. “Peki nasıl oldu da,” dedi, “Vatikan Kütüphanesi’ne girebildin?”</p>

  <p>Oedipa ona dizenin bulunduğu karton kapaklı kitabı gösterdi. Sayfaya gözlerini kısarak bakan Bortz, el yordamıyla bir bira daha aradı. “Aman Tanrım,” diye bağırdı, “korsan baskım yapılmış, ben ve Wharfinger, geriye doğru sansürlendik herhalde.” Kendi Wharfinger’inin yeni baskısının editörlüğünü kimin yaptığına bakmak için ön sayfayı açtı. “Adını koymaya utanmış. Kahretsin. Yayıncılara yazmam gerekecek. K. da Chingado<a class="footnoteref" href="../Text/notlar.xhtml#dn28" id="dn28b">28</a> Yayınları mı? Hiç duydun mu bunları? New York.” Bir iki sayfayı güneşe tuttu. “Ofset baskı.” Burnunu metne iyice dayadı. “Hatalı baskı. Of. Çakma.” Kitabı çimenlere bırakıp nefretle seyretti. “O zaman <i>bunlar</i> Vatikan’a nasıl girdiler?”</p>

  <p>“Vatikan’da ne var?” diye sordu Oedipa.</p>

  <p><i>“Ulağın Trajedisi</i>’nin pornografik versiyonu. ‘61 senesine kadar onu görememiştim, yoksa eski baskımda bir notta yer verirdim.”</p>

  <p>“Tank Tiyatrosu’nda gördüğüm şey pornografik değildi.”</p>

  <p>“Randy Driblette’in sahneye koyduğu mu? Hayır, tam anlamıyla erdemli olduğunu düşünmüştüm.” Oedipa’nın arkasında uzanan göğe hüzünle baktı. “Kendine özgü bir ahlak anlayışı vardı. Sözcüklere karşı neredeyse hiç sorumluluk hissetmiyordu, gerçekten; ama oyunu çevreleyen o görünmez alana, oyunun ruhuna son derece sadıktı. Şu çok ilgini çeken tarihsel / tarihi Wharfinger için sana yardım edebilecek biri varsa o da Randy idi. Tanıdığım başka hiç kimse yazara, hayattayken Wharfinger’in zihnini öylesine kaplayan o oyunun mikrokozmosuna bu kadar yakın değildi.”</p>

  <p>“Ama geçmiş zamanı kullanıyorsun,” dedi Oedipa, telefondaki yaşlı kadını anımsayıp kalbi çarptı.</p>

  <p>“Duymamış mıydın?” Hepsi Oedipa’ya baktı. Çimenlerin arasındaki boşluklardan sürünerek, gölge etmeden geçti ölüm.</p>

  <p>“Randy iki gece önce Pasifik’e yürüdü,” deyiverdi kız en sonunda. Bütün bu süre boyunca gözleri kırmızıydı. “Üzerinde Gennaro takım elbisesiyle. Öldü ve bu bir ölüyü bekleme töreni.”</p>

  <p>“Daha bu sabah onu aramaya çalıştım,” demekten başka bir şey gelmedi Oedipa’nın aklına.</p>

  <p><i>“Ulağın Trajedisi</i>’nin setine yapılan saldırıdan hemen sonraydı,” dedi Bortz.</p>

  <p>Bir ay öncesinde bile Oedipa’nın bir sonraki sorusu, “Neden?” olurdu. Ama şimdi sessizliğini koruyor, sanki aydınlatılmayı bekliyordu.</p>

  <p>“Benden alıyorlar,” dedi işitilmesi güç bir sesle -çok yüksek bir pencerenin yukarı uçuşarak kendini boşlukta bulan perdesi gibi hissediyordu- “teker teker bütün adamlarımı benden söküp alıyorlar. Peşine İsrailliler düşen deli doktorum kafayı yedi; LSD bağımlısı olan kocam kendi içindeki gösterişli şekerleme evindeki odaların, o sonsuz odaların, gitgide daha da kuytularına çekilip bir çocuk gibi el yordamıyla aranıyor ve geçip gitmiş olan, sonsuz aşk olmasını dilediğim şeyden, hiçbir umut kırıntısı bırakmaksızın uzaklaştıkça uzaklaşıyor; evlilik dışı tek sevgilim ahlaksız bir on beşliyle evlenmek için kaçtı; beni Trystero’ya götürecek en iyi rehberim canına kıydı. Neredeyim ben?”</p>

  <p>Bortz, Oedipa’ya bakarken bir de, “Üzgünüm,” diye eklemişti.</p>

  <p>Oedipa konuyu değiştirmek istemedi. “Senaryosu için,” diyerek karton kapaklı kitabı gösterdi, “sadece onu mu kullandı?”</p>

  <p>“Hayır.” Kaşlarını çatıyordu. “Ciltli kitabı kullandı, benim baskımı.”</p>

  <p>“Ama oyunu gördüğün o gece.” Şişelerin üzerine çok fazla güneş ışığı vuruyordu, etrafa sessizlik hakimdi. “Dördüncü perdeyi nasıl bitirmişti? Mucizeden sonra, hepsi gölün etrafına toplandığında sözleri ne oldu Driblette’in, Gennaro’nun?”</p>

  <p>“‘Thurn ve Taxis’in son ulağı diye bildiğimiz o kişinin’,” diye ezberden okudu Bortz, “‘Şimdi hançerin dikeni dışında hiçbir tanrıdan yok korkusu, / Ve sessizliğe gömülmüştür bir zamanların düğümlü altın borusu.’”</p>

  <p>“Doğru,” diye onayladı yüksek lisans öğrencileri, “evet.”</p>

  <p>“Bu kadar mı? Ya sonrası? Öteki beyit?”</p>

  <p>“Şahsen üzerinde çalıştığım metinde,” dedi Bortz, “o beytin son dizesi hasır altı edilmiş. Vatikan’daki kitap müstehcen bir parodi sadece. ‘Angelo’nun şehvetlerinden geçen birini’ şeklindeki kapanış dizesi 1687 Quarto basımını hazırlayan kişi tarafından eklenmiş. ‘Whitechapel’ versiyonu güvenilir değildir. Yani Randy en iyi şeyi yaptı -şüpheli kısmı olduğu gibi attı.”</p>

  <p>“Ama benim orada olduğum gece,” dedi Oedipa, “Driblette Vatikan dizelerini kullandı, Trystero sözcüğünü söyledi.”</p>

  <p>Bortz’un yüz ifadesi hiç değişmedi. “Onun bileceği iş. Hem yönetmen hem de oyuncuydu, değil mi?”</p>

  <p>“Ama sadece şey olabilir mi,” Oedipa eliyle havaya daireler çizdi, “sadece geçici bir heves? Kimseye haber falan vermeden, öylece iki dize eklemek?”</p>

  <p>“Randy,” diye anımsadı üçüncü yüksek lisans öğrencisi, kemik çerçeveli gözlük takan tıknaz bir çocuktu, “içinde onu rahatsız eden şey ne ise, genellikle, şu ya da bu şekilde, dışarı çıkmalıydı, sahnede. İlla kelimeleri değil de oyunun ruhunu yakalayabilmek için pek çok versiyona bakmıştır herhalde, böylece de sendeki o karton kapaklı kitaba rastlamıştır, içinde şu değişiklik olan.”</p>

  <p>“O halde,” diye akıl yürüttü Oedipa, “özel yaşamında kesin bir şey oldu, bu dizeleri eklemesi için, o gece bir şeyler kökünden değişmiş olmalı.”</p>

  <p>“Belki öyledir,” dedi Bortz, “belki de değildir. Bir adamın zihninin bilardo masası gibi olduğunu mu düşünüyorsun?”</p>

  <p>“Umarım öyle değildir.”</p>

  <p>Bortz hamaktan yuvarlanarak inerken, “İçeri gel de bazı edepsiz resimleri gör,” diyerek onu davet etti. Bira içen öğrencileri bıraktılar. “O Vatikan basımındaki illüstrasyonların yasaklı mikrofilmleri. ‘61’de yasadışı yollarla ülkeye sokuldular. Grace ve ben oraya burs alıp gitmiştik.”</p>

  <p>Atölyeyle çalışma odası karışımı bir yere girdiler. Evin uzak bir köşesinde çocuklar çığlık atıyor, bir elektrik süpürgesi inliyordu. Bortz stor perdeleri indirdi, bir kutu içindeki slaytlara çabucak göz attı, bir avuç dolusu slaytı seçti, projektörün düğmesine basıp duvara yansıttı.</p>

  <p>İllüstrasyonlar gravürdü, eserin bitmiş halini görmek için kaba bir acelecilikle yapılmıştı, ki bu da amatörlük göstergesiydi. Gerçek pornografi muazzam derecede sabırlı profesyoneller tarafından sunulur bize.</p>

  <p>“Sanatçı bilinmiyor,” dedi Bortz, “oyunu yeniden yazan şair bozuntusu da öyle. Burada Pasquale, hatırlıyor musun, kötü adamlardan biriydi, gerçekten annesiyle evlenir ve düğün geceleriyle ilgili bütün bir sahne yer alır.” Slaytları değiştirdi. “Genel fikri anlıyorsun. Ölüm figürünün arkaplanda ne kadar sık dolaştığına dikkat et. Ahlaki gazaptır bu, bir geriye dönüştür, ortaçağa aittir. Hiçbir Püriten asla bu kadar vahşileşmedi. Scurvhamcılar hariç. D’Amico, bu basımın Scurvhamcı bir proje olduğunu düşünüyor.”</p>

  <p>“Scurvhamcı mı?”</p>

  <p>Robert Scurvham, I. Charles’ın hükümdarlığı sırasında, en saf Püritenlerden oluşan bir mezhep kurmuştu. Temel takıntıları kaderle ilgiliydi. İki türü vardı. Bir Scurvhamcı için, hiçbir şey asla kazara meydana gelmezdi, Yaradılış muazzam, karmaşık bir makineydi. Ama bir tarafı, Scurvhamcı tarafı, Tanrı’nın iradesinden, onu hareket ettiren en önemli unsurdan çıktı. Diğer tarafı da ters bir İlke’ye, kör, ruhsuz bir şeye doğru kaçtı; ebedi ölüme götüren korkunç bir otomatizme. Amaç, dinden dönenleri Scurvhamcının İlahi, anlamlı cemiyetine kazandırmaktı. Ama nasıl olduysa, o kurtarılmış birkaç Scurvhamcı kendisini, hastalıklı ve büyülenmiş bir korkuyla, kötü kadere çarptırılmış olanların şatafatlı saat düzeneğine bakakalmış buldu, ki bunun sonucu ölümcül oldu. Yok oluşun göz alıcı beklentisi, mezhepte hiç kimse kalmayana kadar teker teker hepsini tavladı, hatta Robert Scurvham’ı bile -o da, tıpkı bir kaptan gibi, gemiyi en son terk eden oldu.”</p>

  <p>“Richard Wharfinger’in onlarla alakası ne?” diye sordu Oedipa. “Neden oyunun edepsiz bir versiyonunu yapsınlar ki?”</p>

  <p>“Ahlaki örnek olsun diye. Tiyatroyu sevmezlerdi. Bu, onlar için, tiyatroyu kendilerinden tamamen uzaklaştırmanın, cehenneme atmanın yoluydu. Oyunu ebediyen lanetlemenin, gerçek kelimelerini değiştirmekten daha iyi bir yolu olabilir mi? Püritenlerin, tıpkı edebiyat eleştirmenleri gibi, Söz’e tamamen sadık olduklarını unutma.”</p>

  <p>“Ama Trystero ile ilgili dize edepsiz değil ki.”</p>

  <p>Bortz kafasını kaşıdı. “Kuşkusuz oturuyor ama? ‘Kutsanmış yıldız kümeleri’ Tanrı’nın iradesi. Ama o bile, Trystero ile randevusu olan birini kollayamıyor ya da koruyamıyor. Demek istediğim, diyelim ki sadece Angelo’nun şehvetlerini, cehennemi, geçmekten bahsediyordun, bundan çıkmanın bir sürü yolu vardır. Ülkeyi terk etmek. Angelo sadece bir insan. Ama Scurvhamcı olmayan evreni kurmalı saat gibi işleten korkunç Öteki, işte bu yine başka bir konuydu. Açıkça anlaşılıyor ki, Trystero’nun Öteki’ni çok iyi sembolize edeceğini düşündüler.”</p>

  <p>Artık vazgeçmekten başka yapacak bir şeyi kalmamıştı. Yine uçurumdan aşağıya çırpınır gibi duyduğu hafif, baş döndürücü hisle, oraya sormak için geldiği soruyu sordu: “Trystero neydi?”</p>

  <p>“O ‘57 basımını yaptığımdan beri,” dedi Bortz, “açılan yepyeni pek çok alandan biri. O zamandan bu yana ilginç birtakım eski kaynak malzemelerle karşılaştık. Güncelleştirilmiş basımımın seneye bir ara çıkacağını söylüyorlar. Bu arada... ” Antika kitaplarla dolu camlı vitrine yöneldi. “İşte,” dedi koyu kahverengi, kabuk kabuk kalkmış deri ciltli bir kitabı çıkarırken. “Benim Wharfingeriana’mı çocuklar ulaşmasın diye burada kilitli tutuyorum. Charles, henüz baş edemeyecek kadar genç olduğum sonu gelmez sorular sorabilir.” Kitabın adı <i>Dr. Diocletian Blobb’un İtalyanlar Arasında Tek Başına Yaptığı Seyahatlerin O Tuhaf ve Olağanüstü Irkın Gerçek Tarihinden Alınma İbret Verici Hikâyelerle Bezenmiş Anlatımı</i> idi.</p>

  <p>“Şanslıyım,” dedi Bortz, “Milton gibi Wharfinger da, okumalarından alıntı ve notlar çiziktirdiği bir defter tutmuştu. Blobb’un <i>Seyahatleri</i>’ni bu sayede biliyoruz.”</p>

  <p>Kitap, e ve f’ye benzer s’lerle biten sözcüklerle, büyük harfle başlayan adlarla, i olması gereken y’lerle doluydu. “Bunu okuyamıyorum,” dedi Oedipa.</p>

  <p>“Dene,” dedi Bortz. “Çocukları uğurlamam gerekiyor. Yedinci Bölüm’de falan olması lazım.” Sonra ortadan kayboldu ve Oedipa’yı tapınağın önünde öylece bıraktı. Aradığı şeyi Sekizinci Bölüm’de bulabildi, yazarın Trystero haydutlarıyla bizzat karşılaşması anlatılıyordu. Diocletian Blobb, ‘Torre ve Tassis’ sistemine ait bir posta arabasında, terk edilmiş, dağlık bir bölgeyi geçmeye vermişti, Oedipa bu sistemin Thurn ve Taxis’in İtalyancası olduğunu anladı. Habersizce, Blobb’un ‘Takva Gölü’ adını verdiği yerin kıyısında, siyahlar giymiş yirmi atlının saldırısına uğradılar, atlılar, gölden esen buz gibi rüzgârda onlarla acımasız, sessiz bir çarpışmaya girdiler. Çapulcular sopa, arkebüz, kılıç, hançer ve son olarak hâlâ nefes alanların işini bitirmek için ipek mendil kullanıyorlardı. En başından beladan sıyrılan Dr. Blobb ve yardımcısı hariç herkes, yüksek sesle kendilerinin İngiliz vatandaşı olduğunu bildirdi, hatta zaman zaman, “Doğaçlamaya elverişlilerinden bazı kilise ilahilerimizi söylemeye koyuldular.” Trystero’nun güven tutkusu gibi gözüken şeyi düşününce, kaçışları Oedipa’yı şaşırttı.</p>

  <p>Bortz günler sonra, “Trystero İngiltere’ye yerleşmeye mi çalışıyordu?” fikrini ortaya attı.</p>

  <p>Oedipa bilmiyordu. “Ama Diocletian Blobb gibi katlanılmaz bir herifin canını neden bağışlasınlar ki?”</p>

  <p>“Böyle bir gevezeyi bir kilometre öteden tanırsın,” dedi Bortz. “Soğuk havada bile, hatta kana susamışken. Bir lafın, bir şeylerin zeminini hazırlayacak türden bir lafın İngiltere’ye ulaşmasını istesem, öyle sanıyorum ki o adam bu iş için biçilmiş kaftan olurdu. O günlerde Trystero karşı devrimden hoşlanıyordu. İngiltere’ye bir bak, kral kafasını kaybetmek üzere, ideal bir fırsat.”</p>

  <p>Çapulcuların lideri, posta çuvallarını indirdikten sonra, Blobb’u aşağıya çekip mükemmel bir İngilizce ile ona şöyle dedi: “Trystero’nun gazabına şahit oldun, pislik. Merhametten yoksun olmadığımızı bil. Ne yaptığımızı kralına ve Parlamento’ya anlat. Onlara galip geldiğimizi anlat. Ne fırtına, ne kavga, ne vahşi canavarlar, ne çölün yalnızlığı, ne de hakkımız olan mülkü gayri meşru yollarla alan zorbalar ulaklarımızı yollarından döndürebilir.” Sonra, ne onlara ne de cüzdanlarına ellerini sürerek, pelerinlerini kara yelkenler gibi hışırdata hışırdata dağlarının alacakaranlığına doğru gözden yitti eşkıyalar.</p>

  <p>Blobb, çevrede Trystero örgütüyle ilgili araştırma yaptı, gittiği her yerde mühürlü ağızlarla karşılaştı. Gene de kopuk kopuk da olsa birkaç bilgi toplayabildi. Sonraki günlerde Oedipa da öyle. Cengiz Cohen’in verdiği pul koleksiyonundan, Montley’in <i>Rise of Dutch Republic</i> kitabındaki muğlak bir dipnottan, modern anarşizmin kökenleri üstüne seksen yıllık bir kitapçıktan, Bortz’un Wharfingeriana’ları arasında bulduğu Blobb’un kardeşi Augustine’in -Blobb’un özgün ipuçlarını da içeren- vaazlar kitabından öğrendikleriyle, Oedipa örgütün nasıl kurulduğunu gün yüzüne çıkardı:</p>

  <p>1577 yılında, Protestan asilzade Orangelı William yönetimindeki Belçika, Hollanda, Lüksemburg’un kuzey vilayetleri, Katolik İspanya ile Kutsal Katolik Roma İmparatorluğundan bağımsızlıklarını elde etmek için dokuz yıldır mücadele veriyordu. Aralık ayının sonlarına doğru, Belçika, Hollanda ve Lüksemburg’un bilfiil sahibi olan Orange, Onsekizler Komitesi’nin daveti üzerine Brüksel’e zaferle girdi. Bu komite, seçkinler sınıfının kontrolü altındaki Genel Meclis’in artık zanaatkarları temsil etmediği ve halkla olan ilişkisinin tamamen koptuğu görüşüne sahip fanatik Kalvinistlerden oluşan cuntaydı. Komite, bir tür Brüksel Komünü oluşturdu. Polisi kontrol altına alıp bütün kararları Genel Meclis’e zorla kabul ettirerek, Brüksel’de yüksek makamda bulunan pek çok kişiyi tasfiye etti. Aralarında, İmparator’un Özel Salonu’ndaki Soylu Bey Taxis Baronu I. Leonard ile Hollanda, Belçika, Lüksemburg Postası’nın babadan miras Büyük Üstadı ve Thurn ve Taxis tekelinin vasisi Buysinghen Baronu da yer alıyordu. Onun yerine, Orange’ın sadık takipçisi, Jan Hinckart adlı Ohain Lordu getirildi. Bu aşamada kurucu kişi sahneye girer: Hernando Joaquin de Tristero y Calavera, belki bir kaçık, belki de dürüst bir asi, kimilerine göreyse sadece bir dalavereci. Tristero, Jan Hinckart’ın ailenin meşru kolu olan İspanyol tarafından kuzeni ve gerçek Ohain lordu olduğunu iddia etti -en son atandığı görev olan Büyük Üstatlık dahil, o zamanlar Jan Hinckart’ın sahip olduğu her şeyin asıl varisiydi.</p>

  <p>1578 senesinden Alexander Farnese’nin İmparator için Brüksel’i geri aldığı 1585 Martı’na kadar Tristero, kuzenine karşı -Hinckart kuzeni idiyse eğer- gerilla savaşına varan bir mücadele yürütmeye devam etti. İspanyol olduğu için çok az destek gördü. Çoğunlukla, bir orada bir burada geçen yaşamı tehdit altındaydı. Yine de Orange’ın posta müdürüne dört kez suikast düzenlemeyi denedi, ama başaramadı.</p>

  <p>Farnese, Jan Hinckart’ın her şeyine el koydu ve Thurn ve Taxis Büyük Üstadı I. Leonard eski görevine geri getirildi. Ancak bu, Thurn ve Taxis tekeli için çok çalkantılı bir dönemdi. Ailenin Bohemya kolundaki güçlü Protestan eğilimlere karşı temkinli olan imparator II. Rudolph, bir süreliğine himayesini geri çekmişti. Posta işi büyük bir iflasa sürüklendi.</p>

  <p>Tristero’ya kendi sistemini kurması için ilham veren şey, Hinckart’ın devralma olasılığı bulunan, o sıralar geçici olarak güçsüz düşmüş ve yalpalamakta olan kıtanın geneline yayılmış bu iktidar hayali olabilirdi. Son derece dengesiz görünüyor, hiç beklenmedik bir anda bir kamu faaliyetinde ortaya çıkıp konuşma yapabilirmiş izlenimi bırakıyordu. Aklını mirastan mahrum bırakılma ile bozmuştu. Posta tekeli, fetih hakkıyla Ohain’e aitti, Ohain ise kan bağı hakkıyla Tristero’ya. Mirastan Mahrum Bırakılan anlamındaki El Desheredado lakabını alıp takipçileri için siyah üniforma oluşturdu; siyah, sürgündeyken onlara gerçekten ait olan tek şeyi simgeliyordu: Geceyi. Kısa sürede, ikonografisine surdin posta borusuyla dört ayağı havada ölü bir porsuğu da ekledi (kimileri, Taxis adının İtalyancadaki <i>tasso</i>, porsuk, sözcüğünden geldiğini, bu nedenle de erken dönem Bergamolu ulakların giydiği porsuk kürkünden yapılmış şapkalara işaret ettiğini söylüyordu). Thurn ve Taxis posta rotası boyunca, engelleme, dehşet saçma ve yağmalamadan oluşan gizli bir mücadele başlattı.</p>

  <p>Oedipa sonraki birkaç günü kütüphanelere gidip gelerek, Emory Bortz ve Cengiz Cohen ile ciddi tartışmalara girerek geçirdi. Tanıdığı diğer kişilerin başına gelenleri düşününce, emniyetleri için biraz endişelendi. Blobb’un <i>Seyahatleri</i>’ni okuduktan sonraki gün, Bortz, Grace ve yüksek lisans öğrencileriyle birlikte Randolph Driblette’in defin törenine katıldı, küçük kardeşin çaresiz, yürek parçalayan anma konuşmasını dinledi, öğleden sonranın dumanlı sisinde hayaleti andıran annenin ağlayışını izledi ve geceleyin mezara geri dönüp oturdu, Driblette’in hayattayken bir kenara fıçı fıçı istiflediği Napa Vadisi misket şarabından içti. Ay yoktu, yıldızlar sisin altında kalmıştı, her şey bir Tristero süvarisi gibi simsiyahtı. Oedipa toprağa oturmuştu, kıçı üşüyordu, o gece Driblette’in duştayken belirttiği gibi, kendisinin bir versiyonunun adamla birlikte yok olup olmadığını sordu kendine. Muhtemelen zihni, artık var olmayan ruhsal kaslarını esnetmeye devam edecekti, belki de kesilmiş bir uzvun sahibine yaptığı gibi, bir hayalet ben onu kandırıp dalga geçecekti. Bir gün, kendisinden giden her şeyin yerine bir tür protez aygıt koyabilirdi; belli bir renkte bir elbise, bir mektupta geçen bir söz, başka bir sevgili. Proteinlerin şifreli direnme kuvveti ile iki metre aşağıda umulmadık bir şekilde tutmuş olduğu, çürümeye hâlâ direnen şey her ne ise ona doğru uzanmaya çalıştı -belki de inatçı bir sükunet son bir patlama için toparlanıyordu, bir an önce sıcak ev sahibine yerleşme gereksinimiyle var gücüyle geçici, kanatlı bir şekli bir arada tutarken, hafif bir parıltı saçarak toprağın üstüne doğru son bir kez tırmanacak ya da sonsuza dek karanlıkta dağılacaktı. Eğer bana gelecek olursan, diye yalvardı Oedipa, son geceye ilişkin anılarını da getir. Ya da taşıdığın yükü hafifletmen gerekiyorsa, son beş dakika da yeterli olur. Ancak o zaman bileceğim denize doğru gidişinin Tristero ile bir ilgisi olup olmadığını. Hilarius, Mucho ve Metzger’den kurtulma sebepleri ne ise senden de o yüzden kurtuldularsa... belki de sana artık ihtiyacım olmadığını düşünmüşlerdir. Yanıldılar. Sana ihtiyacım vardı. Sadece bana o anıyı getir ve ben de geri kalan zamanım boyunca seninle birlikte yaşayayım. Driblette’in duşun içinde yüzen kafasını anımsadı, bana âşık olabilirsin, diyordu. Ama Oedipa onu kurtarabilir miydi? Driblette’in ölüm haberini veren kıza baktı. Birbirlerine âşık mıydılar? O gece Driblette’in fazladan o iki dizeyi neden eklediğini biliyor muydu? Driblette’in <i>kendisi</i> bile neden yaptığını biliyor muydu acaba? Artık kimse bunun peşine düşemez. Adamın permütasyonu ve kombinasyonu alınmış yüzlerce takıntısı -seks, para, hastalık, içinde yaşadığı zamanın ve mekânın tarihi yüzünden kapıldığı umutsuzluk belki, kimbilir. Senaryoyu değiştirmenin intiharından daha açık bir sebebi yoktu. Her ikisi için de aynı geçici heves söz konusuydu. Belki de -Oedipa bir anlığına içine bir şeyin girdiğini hissetti, sanki kanatlı parlak şey sahiden de yüreğinin sığınağına ulaşmıştı- belki de adamın aynı kaygan labirentten çıkıp hiçbir açıklaması olmayan bir şekilde o iki dizeyi ekleyişi, Pasifik’in içi kanla dolu o geniş küvetine doğru çıktığı gece yürüyüşünün provasıydı. Oedipa, kanatlı parlaklığın güvenle ulaştığını bildirmesi için bekledi. Ama ses yoktu. Driblette, diye seslendi. Bu işaret, bükümlü kilometrelerce uzunluktaki beyin devreleri boyunca yankılandı. Driblette!</p>

  <p>Ama Maxwell’in Cini’nde olduğu gibi, şimdi de durum aynıydı. Ya Oedipa iletişim kuramıyordu ya da böyle bir adam yoktu.</p>

  <p>Kütüphaneler, Tristero’yla ilgili, ortaya çıkışından öte, hiçbir şey vermedi Oedipa’ya. Bildikleri tek şey, Hollanda bağımsızlık mücadelesinden hiçbir zaman kurtulamadığıydı. Geri kalanını bulabilmek için, Oedipa’nın Thum ve Taxis tarafından yaklaşması gerekiyordu. Bunun kendine ait tehlikeleri vardı. Emory Bortz için, şirin bir oyun türüne dönüşmüş gibiydi. Örneğin, bir ayna imgesi kuramını benimsemişti; buna göre, Thum ve Taxis için herhangi bir istikrarsızlık dönemi, Tristero’nun yeraltı devletinde de yansımasını bulmalıydı. Dehşet saçan o adın 17. yüzyılın ortalarında neden sadece yazılı olarak karşımıza çıktığına ilişkin gizeme de bunu uyguladı. “Bu Trystero <i>dies irae</i>”deki sözcük oyununun yazarı, kararsızlığının üstesinden nasıl gelmişti? “Trystero” dizesini hasıraltı eden yarı Vatikan beyti, nasıl olup da Folio’ya girebilmişti? Thurn ve Taxis’in rakibini ima dahi etmenin cüreti nereden geliyordu? Bortz, Tristero içinde misilleme yapmalarına engel olacak kadar ciddi bir krizin olması gerektiği görüşünü öne sürüyordu. Muhtemelen Dr. Blobb’un hayatını almalarına engel olan krizin aynısıydı bu.</p>

  <p>Ama Bortz, altındaki kırmızı, mis kokulu koyulukta karanlık tarihin görünmeden kayıp gittiği o güllerin önemsiz kelimelerden ibaret yapraklarını koparırken, işi bu kadar abartıp onları doğallıktan böylesine uzak güllere çevirmeli miydi? Thurn ve Taxis Kontu II. Leonard-Francis 1628’de öldüğünde, karısı Rye’lı Alexandrine, posta müdürlüğü unvanının varisi oldu ama bu miras hakkının hiçbir zaman resmi olduğu düşünülmedi. Alexandrine 1645’te emekli oldu. Tekel iktidarının gerçek konumu, 1650 yılında bir sonraki erkek varis II. Lamoral Claude-Francis görevi devralana kadar belirsiz kaldı. Bu sırada, Brüksel ve Antwerp’de sistem çürüme emareleri gösteriyordu. Özel yerel postalar İmparatorluk yetkilerini öylesine kötüye kullanmışlardı ki, iki şehir de Thurn ve Taxis ofislerini kapattı.</p>

  <p>Tristero, diye soruyordu Bortz, bu duruma nasıl yanıt verecekti? Nihayet yaklaşmakta olan büyük olayı ilan eden bir militan hizipi görevlendirerek. Düşmanları korunmasız bir durumdayken, cebren kontrolü ele geçirmeyi savunarak. Ancak, tıpkı Tristero’nun bu yetmiş yıl boyunca yaptığı gibi, muhafazakâr görüş sadece muhalefette kalarak devam etmeye özen gösteriyordu. Ama üç beş hayalperest de yok değildi: Tarihsel bir bakış açısıyla düşünüp kendi zamanlarının dolayımsızlığının ötesinde duran adamlar. En azından, aralarından biri Otuz Yıl Savaşı’nın bitişini, Westfalia Anlaşması’nın, İmparatorluğun parçalanışını, yaklaşmakta olan tikelciliğe doğru çöküşü öngörecek kadar modern görüşlüydü.</p>

  <p>“Kirk Douglas’a benziyor,” diye bağırdı Bortz, “şu kılıcı takıyor, Konrad gibi gözüpek bir adı var. Bir meyhanenin arka odasında buluşurlar, köylü gömleği giymiş, etrafta bira dağıtarak dolaşan o açık saçık kadınlar vardır, herkes sarhoş sarhoş bağırıyordur, birdenbire Konrad bir masanın tepesine sıçrar. Kalabalık susar. ‘Avrupa’nın kurtuluşu,’ der Konrad, ‘iletişime bağlı, değil mi? Hasetçi Alman prenslerinin yol açtığı anarşiyle karşı karşıyayız, yüzlercesi entrika çeviriyor, karşı entrikalar kuruyor, birbirleriyle dövüşüyor, bütün İmparatorluk’un gücünü hiçbir işe yaramayan kendi çekişmelerinde harcıyorlar. Ama, bütün bu prensler arasında, her kim iletişim ağını kontrol edebilirse, onları da kontrol edecek. O ağ bir gün Kıtayı bir araya getirebilir. O yüzden eski düşmanımız Thurn ve Taxis’le birleşmeyi öneriyorum—’ Hayır, asla, haini dışarı atın haykırışları yükselir, ta ki Konrad’a âşık genç bir yıldız adayı şu barmaid, ona karşı çıkan en yüksek sesli kişiyi bir bira bardağıyla bayıltana kadar. ‘Birlikte,’ der Konrad, ‘iki sistemimiz yenilmez olabilir. İmparatorluk kaynaklı olmayan bütün hizmetleri geri çevirebiliriz. Hiç kimse, biz olmadan, askerlerini kıpırdatamaz, mahsulünü işleyemez, hiçbir şey yapamaz. Kendi haberci sistemini başlatmaya kalkışan prensi bastırırız. Bunca süredir mirastan mahrum bırakılmış olan bizler, Avrupa’nın varisi olabiliriz!’ Sevinç çığlıkları uzun süre devam eder.”</p>

  <p>“Ama İmparatorluk’un parçalanışına engel <i>olamadılar</i>,” diye belirtti Oedipa.</p>

  <p>“Böylece,” diyerek konuya geri döndü Bortz, “militanlarla muhafazakârlar bir duraklama olana kadar savaşır, Konrad ve hayalperestleri, iyi adamlar oldukları için, bu kavga dövüşte orta yolu bulurlar, hepsi yeniden hizaya gelene kadar, herkesin işi biter, İmparatorluk belasını bulmuştur, Thurn ve Taxis anlaşma filan istemez.”</p>

  <p>Ve Kutsal Roma İmparatorluğu’nun sona ermesiyle birlikte, Thurn ve Taxis’in meşruluğu, görkemli diğer yanılgılarla beraber, sonsuza dek yok olur. Paranoya olasılıkları gırla gider. Eğer Tristero gizliliğini birazcık koruyabildiyse, eğer Thurn ve Taxis’in hasmının kim olduğuna ya da etkisinin ne kadar uzaklara erişebileceğine dair net bir fikri yoksa, o halde pek çoğu, zamanla Scurvhamcıların kör, otomatik anti-Tanrısına benzer bir şeye inanmış olmalı. O her ne ise, süvarilerini katledip yollarına heyelan gönderme, böylelikle yeni bir yerel rekabet meydana getirip hemen posta tekelleri bile oluşturma ve İmparatorluklarını dağıtma gücüne sahiptir. Bu, Thurn ve Taxis’in kıçını süngüye oturtmak için ortalıkta gezinen o zamanın ruhudur.</p>

  <p>Ama sonraki yüz elli yıl boyunca, seküler Tristero keşfedildikçe paronaya geriler, iktidar, her şeyden haberdar olma, aman vermez kötülük, yani tarihsel bir ilke, bir Zeitgeist, olduğunu düşündükleri özellikler, şimdinin insan düşmanına nakledilir. O kadar ki, 1795’e gelindiğinde, Tristero’nun koskoca Fransız Devrimi’ni hazırladığı ileri sürülür, hem de sadece Fransa ve Belçika, Hollanda, Lüksemburg’da Thurn ve Taxis posta tekelinin sona erdiğini tasdik eden 9. Frimaire, An III Bildirisi’ni beyan etmek için bahane olsun diye.</p>

  <p>“Ama kim ileri sürmüş?” dedi Oedipa. “Bunu bir yerde mi okudun?”</p>

  <p>“Birileri bundan söz etmez miydi?” dedi Bortz. “Belki de etmezdi.”</p>

  <p>Oedipa tartışmayı sürdürmedi. Herhangi bir şeyi takip etme konusunda pek gönüllü değildi artık. Örneğin, Cengiz Cohen’e gönderdiği pullarla ilgili Uzman Komitesi’nden bir rapor alıp almadığını sormamıştı. Bay Thoth’la dedesi hakkında konuşmak için Vesperhaven House’a geri giderse, adamın da ölmüş olduğunu öğreneceğini biliyordu. <i>Ulağın Trajedisi</i>’nin esrarlı ciltli basımının yayıncısı K. da Chingado’ya yazması gerektiğinin farkındaydı ama yazmadı ve Bortz’a da yazıp yazmadığını hiç sormadı. En kötüsü, Randolph Driblette hakkında konuşmamak için, kendisini sık sık anlamsızca lafı uzatırken buluyordu. Ölüyü bekleme törenindeki şu kız ne zaman çıkagelse, Oedipa ortamı terk etmek için bahaneler uyduruyordu. Hem Driblette’a hem de kendine ihanet ettiğini hissediyordu. Ama tezahürünün belli bir noktanın ötesine geçemeyeceği endişesiyle bu hissin üstünde durmadı. Muhtemelen, boyunu aşıp onu kontrolü altına almasın diye. Bir akşam Bortz, New York Üniversitesi’ndeki D’Amico’yu getirip getiremeyeceğini sorduğunda, Oedipa, “Hayır, ” dedi çabucak, aşırı gergindi. Bortz bir daha bunun sözünü etmedi ve elbette, Oedipa da.</p>

  <p>Ama bir gece, Yeni Ufuklar’a geri gitti, huzursuz ve yalnızdı, göreceklerine karşı temkinliydi. Mike Fallopian’ı buldu; birkaç haftalık sakalı vardı, yakası gömleğe düğmeli zeytin yeşili bir gömlek, paçaları kıvrılmamış ve kemer köprüleri olmayan buruşuk bir avcı pantolonu ve iki düğmeli bir avcı ceketi giymişti, şapka takmamıştı. Etrafı hoppa kadınlarla sarılmıştı, şampanya kokteylleri içip bağıra çağıra ucuz şarkılar söylüyorlardı. Oedipa’yı fark ettiğinde, ağzı kulaklarına vararak elini sallayıp onu yanına çağırdı.</p>

  <p>“Şey gibi gözüküyorsun,” dedi Oedipa, “vay be. Hepiniz daldan dala konuyormuşsunuz gibi, isyancıları dağlarda eğitiyorsun sanki.” Fallopian’ın erişilebilir olan her yanını kızlardan gelen düşmanca bakışlar sarmaladı.</p>

  <p>“Bu devrimle ilgili bir sır,” diyerek bir kahkaha attı Fallopian, kollarını çekip birkaç sempatizanın elinden kurtuldu. “Hadi hepiniz gidin şimdi. Bununla konuşmak istiyorum.” Herkes kulak misafiri olamayacak kadar uzaklaştığında, cana yakın, sinirli, belki biraz erotik bakışını Oedipa’nın üzerinde gezdirdi. “Araştırman nasıl gidiyor?”</p>

  <p>Oedipa, hızlı bir durum raporu verdi. Konuştukça, Fallopian sessizce dinledi, ifadesi yavaş yavaş, Oedipa’nın adlandırmadığı bir şeye dönüşmüştü. Bu onu rahatsız etti. Fallopian’ı biraz kışkırtmak için, “Sizin de sistemi kullanmadığınıza hayret ediyorum,” dedi.</p>

  <p>“Biz yeraltında mıyız?” diye karşılık verdi Fallopian, yeterince kibardı. “İstenmeyen kişiler miyiz?”</p>

  <p>“Öyle demek istemedim—”</p>

  <p>“Belki onları henüz bulmamışızdır,” dedi Fallopian. “Ya da belki onlar bize yaklaşmamıştır. Belki de ATIK’yi kullanıyoruzdur ama bu bir sırdır.” Sonra, elektronik müzik odaya yayılmaya başladığında, şöyle dedi: “Ama başka bir açı daha var.” Oedipa, ne söyleyeceğini sezdi ve refleks olarak, arka azı dişlerini birbirine sürtmeye başladı. Son birkaç gündür geliştirdiği sinirsel bir alışkanlıktı bu. “Birilerinin seni işletiyor olabileceği hiç aklına geldi mi, Oedipa? Bütün bunların bir oyun, belki Inverarity’nin ölmeden önce ayarladığı bir şey olduğu?”</p>

  <p>Aslında aklına gelmişti. Ama bir gün ölmesi gerektiği fikri gibi, Oedipa bu olasılığa doğrudan ya da tesadüf hariç herhangi bir açıklamanın ışığı altında bakmayı kesin bir kararlılıkla reddediyordu. “Hayır,” dedi Oedipa, “bu çok saçma.”</p>

  <p>Fallopian ona büyük bir şefkatle uzun uzun baktı. “Düşünmelisin,” dedi sessizce, “gerçekten bunu düşünmelisin. İnkâr edemeyeceğin şeyleri yaz. Zorlu istihbaratını. Ama sonra kurduğun, varsaydığın şeyleri de yaz. Elinde ne var bir gör. En azından bunu yap.”</p>

  <p>“Devam et,” dedi Oedipa soğuk bir sesle, “en azından bunu yap. Bundan sonra başka ne var=O nedenle burada da öyle denmeli.şekli bir arada tutuyor tmuş olduğu, çürümeye h?”</p>

  <p>Fallopian gülümsedi, şimdi sessizce parçalanmakta olan ne varsa hepsini kurtarmaya çalışıyor gibiydi sanki, parçalanmanın görünmez çatlakları aralarındaki havaya ağır ağır yayılıyordu artık. “Lütfen sinirlenme.”</p>

  <p>“Kaynaklarımı kanıtlamalıyım, sanırım,” diye devam etti Oedipa keyifli bir şekilde. “Öyle değil mi?”</p>

  <p>Fallopian başka bir şey söylemedi.</p>

  <p>Oedipa ayağa kalktı, dışarıdan nasıl gözüküyordu acaba: Saçları düzgün müydü, reddedilmiş gibi mi yoksa histerik mi duruyordu, Fallopian’la birlikte rezalet çıkarmış gibi miydi? “Bana karşı farklı olacağını biliyordum,” dedi, “Mike, çünkü benim hakkımda herkesin fikri değişiyor. Ama kimse benden nefret edecek kadar uç noktalara gitmemişti.”</p>

  <p>“Senden nefret etmek.” Kafasını sallayıp güldü.</p>

  <p>“Daha fazla kol bandı ya da silaha ihtiyacın olursa, otobanın oradaki Winthrop Tremaine’i bir dene. Tramaine’nin Gamalı Haç Dükkanı. Adımı ver.”</p>

  <p>“Zaten iletişim halindeyiz, sağol.” Oedipa Fallopian’ı, tadilat görmüş Küba takımı içinde, zemine bakakalmış, hafifmeşrep kadınların geri gelmesini bekler vaziyette bıraktı.</p>

  <p>Peki ya kaynakları ne olacaktı? Oedipa bu soruyu duymazdan gelmişti, evet. Bir gün Cengiz Cohen aradı, sesi heyecanlıydı, postadan, ABD postasından, henüz aldığı bir şeye bakması için Oedipa’nın gelmesini istedi. Gelen postanın eski bir Amerikan pulu olduğu ortaya çıktı, üzerinde surdin posta borusu, karnı yukarıya bakan porsuk ve bir söz vardı: AVAZSIZ TRİSTERO’NUN IŞIĞINDA KURTULACAĞIZ.</p>

  <p>“Yani bu anlama geliyormuş,” dedi Oedipa. “Bunu nereden aldın?”</p>

  <p>“Bir arkadaştan,” dedi Cohen, yıpranmış bir Scott katalogunun sayfalarını çevirerek, “San Francisco’dan.” Her zamanki gibi, adını ya da adresini sormadı Oedipa. “Garip. Pulu kayıtlı olarak bulamadığını söyledi. Ama işte burada. Bir ekleme var, bak.” Kitabın başına bir kâğıt parçası yapıştırılmıştı. “Tristero Ekspres Postası, San Francisco, California” başlığının altında, 163L1 numaralı pulun reprodüksiyonu yapılmıştı ve görünüşe bakılırsa 139 (Üçüncü Cadde Posta Ofisi, New York) ile 140 (Union Posta, yine New York) no’lu yerel kayıtların arasına eklenmiş olmalıydı. Oedipa, bir tür sezgisel sarhoşlukla, kitabın arkasındaki son sayfayı çevirdi ve Zapf’ın sahaf etiketini buldu.</p>

  <p>“Elbette,” diye karşı çıktı Cohen, “siz kuzeydeyken, bir gün Bay Metzger’i görmek için oraya gittim. Bu Uzman Scott, anlıyor musunuz, Amerikan pullarıyla ilgili, genellikle üzerinde durmadığım bir katalogdur. Çünkü benim alanım Avrupa ve sömürge pulları. Ama merakım uyandı ve ben de— ”</p>

  <p>“Tabii,” dedi Oedipa. Herhangi biri eklemeyi yapıştırmış olabilirdi. Inverarity’nin varlık listesine yeniden bir bakmak için San Narciso’ya geri döndü. Elbette, Zapf’ın sahafı ile Tremaine’in artık malzeme yeri Pierce’a aitti. Sadece o değil, Tank Tiyatrosu da.</p>

  <p>Tamam, dedi Oedipa kendi kendine, ağır adımlarla odada dolaşırken, iç organları boşalmış, tam anlamıyla dehşet verici bir şeyi bekliyordu, tamam. Bu kaçınılmaz, öyle değil mi? Tristero’ya götüren her yol, aynı zamanda Inverarity’nin mirasına kadar gidiyordu. Emory Bortz bile, Blobb’un Seyahatleri ile birlikte (Bortz’a sorduğu gece, adamın bu kitabı Zapf’dan aldığını söylediğinden emindi), San Narciso Üniversitesi’nde ders veriyordu, ki buraya rahmetli yüklü bir bağışta bulunmuştu.</p>

  <p>Bunlar ne anlama geliyordu? Metzger, Cohen, Driblette, Koteks, San Francisco’daki dövmeli denizci, gördüğü ATIK habercileriyle birlikte Bortz’un -hepsinin Pierce Inverarity’nin adamları olduğu anlamına mı geliyordu? <i>Satın alınmış?</i> Ya da Inverarity’nin tezgahladığı muazzam bir eşek şakasına sadakatle, hiçbir ücret karşılığı beklemeden, eğlencesine mi dahil olmuşlardı? Hepsi Oedipa’yı utandırmak, dehşete düşürmek ya da ahlaki açıdan geliştirmek için?</p>

  <p>Adını değiştirip Miles, Dean, Serge, ve/ya Leonard yap, bebeğim, diye tavsiyede bulundu o akşamüstünün loş ışığında, makyaj aynasında beliren yansımasına. Her halükârda buna paranoya diyecekler. Onlar. Ya fena tökezleyip LSD veya başka indol alkaloitlerin yardımı olmaksızın hayallerin gizli zenginliğine ve saklı yoğunluğuna; X sayıda Amerikalının yalanlarını, rutin tekrarlarını, manevi yoksulluktan kaynaklanan kuru ihanetlerini resmi devlet dağıtım sistemine ayırıp, gerçekten birbirleriyle iletişim kurdukları bir ağa; hatta belki de çıkışsızlığın, sen de dahil tatlım, tanıdığın her Amerikalının kafasını tırmalayan yaşam karşısında hayret yoksunluğunun gerçek alternatifine yuvarlandın. Ya da halüsinasyon görüyorsun. Ya da sana karşı bir entrika düzenlendi, o kadar pahalı ve ayrıntılı bir entrika ki bu, pul ve eski kitap sahtekarlığı, hareketlerinin sürekli takibi, San Francisco’nun dört bir yanına yayılmış posta borusu şekillerinin gizlice çizimi, kütüphanecilere rüşvet verilmesi, profesyonel oyuncuların tutulması gibi şeylerden ve sadece Pierce Inverarity’nin bileceği kimbilir başka nelerden oluşuyor; hepsinin parası da mirastan geliyor ve ortak vasi olmana karşın bütün bunlar yasadan anlamayan zihnin için ya fazla gizemli ya da fazla karışık; her şey o kadar dolambaçlı ki basit bir eşek şakasından daha fazla anlamı olması gerekiyor. Ya da sen böyle bir entrikayı kafanda kuruyorsun, bu durumda da kaçığın tekisin, Oedipa, aklın başında değil.</p>

  <p>Şöyle bir bakınca olası alternatifler bunlardı. Bu simetrik dörtlü. Hiçbiri hoşuna gitmedi, ama akıl hastası olduğunu umut etti; hepsinin bundan ibaret olduğunu. O gece dört saat boyunca kendine bir hava boşluğunda nefes almayı öğreterek oturdu, içki bile içemeyecek kadar uyuşmuştu. Çünkü bu, aman Tanrım, boşluğun ta kendisiydi. Ona yardım edebilecek hiç kimse yoktu. Hiç kimse. Hepsi ya bir şeylerin peşindeydi ya da deli, olası bir düşman veya ölü.</p>

  <p>Dişlerindeki eski dolgular onu rahatsız etmeye başladı. Gecelerce San Narciso göğünün pembe parıltısıyla aydınlanmış bir tavana baktı. Sonraki gecelerdeyse on sekiz ilaçlı saat boyunca uyudu ve güçten kuvvetten düşmüş, ayakta zor durur bir halde uyandı. Yeni miras danışmanı olan hevesli, hızlı konuşan yaşlı adamla yaptığı görüşmelerde dikkat süresi saniyelerle ölçülüyordu ve konuşmaktan çok gergin gergin gülüyordu. Beş on dakika süren mide bulantısı dalgaları, rastgele Oedipa’yı yakalıyor, büyük ızdıraba yol açıyor, sonra sanki hiç var olmamış gibi yok oluyordu. Baş ağrıları, kâbuslar, adet sancıları vardı. Bir gün arabaya atlayıp LA’e yola koyuldu, telefon defterinden rastgele bir doktor seçip muayeneye gitti ve kadına hamile olduğundan şüphe ettiğini söyledi. Tahliller için ayarlama yapıldı. Oedipa adını Grace Bortz olarak verdi ve bir sonraki randevuya gitmedi.</p>

  <p>Bir zamanlar çok utangaç olan Cengiz Cohen, her gün yeni bir sürpriz ortaya atıyor gibiydi - kullanımdan kalkmış bir Zumstein katalogundaki bir liste, 1923 yılında Dresden’de düzenlenmiş bir açık artırmanın katalogunda yer aldığı sanılan surdin bir posta borusunu hayal meyal anımsayan Kraliyet Pulculuk Topluluğu’ndaki bir arkadaşı; bir gün, New York’daki başka bir arkadaşı tarafından gönderilmiş bir daktilo metni. Jen-Baptiste Moens’in ünlü <i>Bibliothéque des Timbrephiles</i>’inin 1865 basımında yer alan bir makalenin çevirisi olmalıydı. Bortz’un dönem filmlerinden bir başkasını okur gibiydi, bu metin de Fransız Devrimi sırasında Tristero kademelerindeki büyük bir hizipleşmeyi anlatıyordu. Tour et Tassis Markisi Comte Raoul Antoine de Vouziers’in yakın zamanlarda su yüzüne çıkarılıp şifresi çözülen günlüklerine göre, Tristero içindeki bir unsur, Kutsal Roma İmparatorluğu’nun çöküşünü asla kabul etmemiş ve Devrim’i geçici bir delilik olarak görmüştü. Ortak amaçları bulunan aristokratlar olarak, kendilerini Thurn ve Taxis’in içinde bulunduğu zorlu durumdan zarar almadan çıkmasını sağlamakla yükümlü hissedip meclisin biraz olsun mali destekle ilgilenip ilgilenmeyeceğini görmek için soruşturma başlattılar. Bu hamle, Tristero’yu birbirinden çok uzak iki kutba ayırdı. Milan’da düzenlenen bir kongrede, şiddetli tartışmalar bir hafta boyunca devam etti, yaşam boyu düşmanlıklar oluştu, aileler bölündü, kan döküldü. Kongre sonunda, Thurn ve Taxis’e mali yardımda bulunma çözüm önerisi suya düştü. Pek çok muhafazakâr, bunu onlara karşı Binyılın hükmü olarak kabul edip Tristero ile bağlantılarını kestiler. <i>Böylece</i>, diye kendini beğenmiş bir tonda son buluyordu makale, <i>tarihsel tutulmanın gölgesine girdi. Austerlitz muharebesinden 1848 yılının zorluklarına kadar Tristero sürüklendi durdu, onu finanse eden hemen hemen bütün soyluların himayesinden yoksun kalmış, artık anarşist</i> yazışmaları<i> yürütür duruma düşmüş, sadece merkezden uzak yerlerde etkinliğini sürdürür olmuştu -Almanya’da, talihsiz Frankfurt Kurulu’nda; Buda-Pesth’de, barikatlarda; hatta belki Jura’daki saatçiler arasında bile onları M. Bakunin’in gelişine hazırlıyordu. Ancak, gelmiş geçmiş en yüksek sayıda militan 1849-50 yıllarında Amerika’ya kaçtı, hiç şüphesiz bugün burada, Devrim alevini söndürmek isteyenlere hizmet ediyorlar.</i></p>

  <p>Bir hafta öncesinde bile duyabileceğinden daha az bir heyecanla, Oedipa metni Emory Bortz’a gösterdi. “1849 reaksiyonundan sonra bütün mülteciler,” diye çıkarımda bulundu Bortz, “Amerika’ya büyük umutlarla ulaşır. Ama ne bulurlar?” Aslında soru sormuyordu, bu, oyununun bir parçasıydı. “Bela.” ABD devleti, 1845 yılı civarında büyük bir posta devrimi gerçekleştirmiş, kâr oranlarını indirip en bağımsız posta güzergahlarını devre dışı bırakmıştı. 70’li ve 80’li yıllara gelindiğinde, hükümetle rekabet etmeye çalışan herhangi bir bağımsız habercinin başı derhal eziliyordu. 1849-50, iltica etmiş herhangi bir Tristero’nun Avrupa’da kaldıkları yerden devam etmeyi düşünebilecekleri bir zaman değildi.</p>

  <p>“Onlar da,” dedi Bortz, “komplo bağlamında kalmakla yetindiler. Diğer mülteciler Amerika’ya zulümden kurtulma, yeni kültür tarafından kabul görüp onun içinde, bu çok uluslu ülkede erime arayışıyla gelmişlerdi. İç Savaş başlar, pek çoğu, liberal olduklarından, Birlik’i korumak için orduya yazılırlar. Ama açıkça anlaşılıyor ki Tristero değil. Bütün yaptıkları muhalefeti değiştirmektir. 1861’e gelindiğinde, kolayca bastırılamayacak kadar, iyice yerleşmişlerdir. Pony Express çöllere, barbarlara, çıngıraklı yılanlara meydan okurken, Tristero çalışanlarına Siouan ve Athapascan lehçelerinde yoğun kurslar veriyordu. Kızılderili kılığına girmiş ulakları batı tarafında cirit atıyordu. Her seferinde, sıfır zayiatla, üstlerinde tek bir çizik bile olmadan Sahil’e ulaşıyorlardı. Artık bütün vurguları sessizlik, taklit, devlete bağlılık kisvesi altında muhalefetti.”</p>

  <p>“Peki ya Cohen’in pulu? Avazsız Tristero’nun Işığında Kurtulacağız.”</p>

  <p>“Gençliklerinde daha açıktılar. Sonra Federaller göz açtırmamaya başlayınca, üç aşağı beş yukarı koşer gözüken, ama pek de öyle kabul edilmeyen, pullara yöneldiler.”</p>

  <p>Oedipa bunları ezbere biliyordu. 1893 Kolombiya Sergi Basımı’nda (‘Kolomb Keşfini İlan Ediyor’) yer alan 15 sentlik koyu yeşil parçada, üç saraylının yüzü, pulun sağ tarafından haber alırken, dizginlenemez bir dehşet ifadesini vermek için incelikle değiştirilmişti. 1934 yılının Anneler Günü’nde çıkarılan Amerika’nın Anneleri Basımındaki 3 sentlik pulda, Whistler’in Annesi’nin sol alt köşesine doğru yoğunlaşan çiçekler yerine sinekkapan, güzelavratotu, zehirli sumak ve Oedipa’nın daha önce hiç görmediği başka bir iki bitki konmuştu. Özel habercilerin sonunun başlangıcı anlamına gelen büyük posta reformunun anısına çıkarılan 1947 Posta Pulu Yüzyıl Basımı’nda, sol alttaki Pony Express süvarisinin kafası canlılarda görülmeyen rahatsız edici bir açıyla yerleştirilmişti. Koyu mor renkteki 3 sentlik pulun 1954 tarihli normal basımında, Özgürlük Heykeli’nin yüzündeki gülümseme donuk ve tehditkardı. 1958 Brüksel Sergisi Basımı’nda Brüksel’deki ABD Pavyonu’nun kuşbakışı görüntüsü yer alıyor ve bir at ile süvarinin apaçık siluetini diğer minik fuar ziyaretçilerinden ayırıyordu. Ayrıca, Oedipa’nın ilk ziyareti sırasında Cohen’in ona göstermiş olduğu Pony Express pulu, ‘ABD Postası’ yazılı Lincoln 4 sentlik ve San Francisco’da dövmeli denizcinin mektubunda gördüğü uğursuz 8 sentlik pul da vardı.</p>

  <p>“Yani ilginç,” dedi Oedipa, “eğer makale meşruysa.”</p>

  <p>“Bunu kontrol etmesi kolay olmalı.” Bortz gözlerini Oedipa’nınkilere dikmiş ona bakıyordu. “Neden kendin yapmıyorsun?”</p>

  <p>Diş ağrıları gitgide kötüleşti, habisliğinden kaçış olmayan ruh sesleri, içinden bir şeyler çıkıp yürüyüverecek gibi duran aynaların yumuşak alacakaranlığını ve kendisini bekleyen boş odalar hayal etti. Jinekoloğunda ne gibi bir şeyden hamile kaldığını söyleyecek bir tahlil yoktu.</p>

  <p>Bir gün Cohen arayıp Inverarity’nin pul koleksiyonunu açık artırmayla satmak için son düzenlemelerin yapıldığını söyledi. Sahte Tristero pulları 49 numaralı parça olarak satışa çıkarılacaktı. “Bir de hayli rahatsız edici bir durum var, Mayan Maas. Yeni bir kayıtlı katılımcı çıktı sahneye, ne ben ne de bölgedeki diğer firmalar daha önce adını duyduk. Böyle şeyler pek olmaz.”</p>

  <p>“Bir ne?”</p>

  <p>Cohen, açık artırmaya şahsen katılan katılımcılar ile tekliflerini postayla gönderen kayıtlı katılımcılar olduğunu açıkladı. Teklifler, müzayede firması tarafından özel bir deftere kaydedilirdi, adı buradan geliyor. Âdet olduğu üzere, “kayıtlı defterinde” adı bulunan kişilerin kimliği açıklanmazdı.</p>

  <p>“O zaman yabancı olduğunu nereden biliyorsun?”</p>

  <p>“Laf yayılır. Kendini çok iyi gizliyor -çok saygın, iyi bir adam olan C. Morris Schrift adlı bir temsilci aracılığıyla çalışıyor. Morris dün müzayedecilerle irtibat kurup müşterisinin sahte pulları -49 numaralı parçayı- önceden incelemek istediğini söylemiş. Normalde, parçayı kimin görmek istediğini bilirlerse ve o kişi bütün posta ve sigorta masraflarını ödemeyi kabul edip her şeyi 24 saat içinde geri gönderebilecekse, buna bir itiraz olmaz. Ama Morris, durumla ilgili fazlaca gizemli davranmış, müşterisinin adını ya da onunla ilgili hiçbir şeyi anlatmamış. Morris’in bildiği kadarıyla, dışarıdan biri olduğu dışında. Muhafazakâr bir topluluk oldukları için de doğal olarak özür dileyip hayır demişler.”</p>

  <p>“Sen ne düşünüyorsun?” dedi Oedipa, zaten hemen hemen ne diyeceğini kestiriyordu.</p>

  <p>“Gizemli teklifçimizin Tristero’dan olabileceğini,” dedi Cohen. “Ve parçanın açıklamasını müzayede katalogunda gördüğünü. Ayrıca Tristero’nun gayri resmi eller dışında var olduğuna dair kanıt bulundurmak istediğini. Ne ya da kaç para önereceğini merak ediyorum.”</p>

  <p>Oedipa Echo Courts’a geri dönüp güneş batana ve olabildiğince karanlık olana kadar bourbon içti. Sonra da dışarı çıkıp ne olduğunu görmek için farları yakmadan otobanda arabayla gitti. Ama melekler koruyordu. Gece yarısını biraz geçince kendisini ıssız, tanıdık gözükmeyen, aydınlatılmamış San Narciso bölgesinde bir telefon kulübesinde buldu. San Francisco’daki Yunan Usûlü adlı bara bir istasyon bağlantısı istedi, yanıtlayan müzikal sese barda konuştuğu sivilceli, kirpi saçlı Adsız İnamorato’yı tarif etti, beklerken gözünün çevresine nereden geldiğini anlamadığı yaşlar doluştu. Yarım dakika boyunca tokuşan bardakları, kahkaha patlamalarını, bir müzik kutusunun sesini dinledi. Sonra o çıkageldi.</p>

  <p>“Ben Arnold Snarb,” dedi Oedipa, heyecandan neredeyse nutku tutularak.</p>

  <p>“Oğlanlar tuvaletindeydim,” dedi adam. “Adamların tuvaleti doluydu.”</p>

  <p>Bir dakikayı geçmeyen bir süre içerisinde, hızla ona Tristero hakkında öğrendiklerini ve Hilarius, Mucho, Metzger, Driblette, Fallopian’a neler olduğunu anlattı. “Yani sen,” dedi Oedipa, “elimde kalan tek kişisin. Adını bilmiyorum, bilmek de istemiyorum. Ama bunu seninle birlikte ayarlayıp ayarlamadıklarını öğrenmem lazım. Tesadüfen benimle karşılaşıp posta borusuyla ilgili hikâyeni anlatman için. Çünkü senin için bir eşek şakası olabilir, ama birkaç saat önce benim için öyle olmaktan çıktı. Sarhoş oldum ve bu çevre yollarında gezinmeye çıktım. Bir dahaki sefere daha planlı olabilirim. Tanrı aşkına, insan yaşamı ya da saygı duyduğun her ne varsa onun aşkına, lütfen. Bana yardım et.”</p>

  <p>“Arnold,” dedi. Aralıksız süren bir bar gürültüsü vardı.</p>

  <p>“Bitti,” dedi Oedipa, “beni yuttular. Bundan sonra sadece onları tahliye edeceğim. Özgürsün. Serbestsin. Bana anlatabilirsin.”</p>

  <p>“Çok geç,” dedi adam.</p>

  <p>“Benim için mi?”</p>

  <p>“Benim için.” Ne demek istediğini soramadan, adam telefonu kapattı. Başka bozuk parası kalmamıştı. Para bozdurup dönene kadar gitmiş olurdu. Gecenin ortasında, tamamen tecrit edilmiş halde, telefon kulübesiyle kiralık arabanın arasında kalakaldı. Yüzünü denize dönmeye çabaladı. Ama yön duygusunu yitirmişti. Ayakkabısının ökçeği üzerinde döndü, ancak dağ namına hiçbir şey göremedi. Sanki kendisiyle dünya arasındaki engeller kalkmıştı. O an San Narciso ortadan kayboldu (yıldızların arasında usul usul çalınan pas tutmamış bir orkestra çanı sesi eşliğinde pürüzsüz, ani, küre biçimli bir kayboluştu), Oedipa için biricikliğinin son tortularını da yitirerek yeniden bir isim haline geldi ve Amerikan sürekliliğinin kabuğu ve mantosu biçimine geri büründü. Pierce Inverarity sahiden ölmüştü.</p>

  <p>Çevre yolunun yanında uzayıp giden demiryolu boyunca yürüdü. Şube hatları burada son buluyor ve fabrika arazilerinden devam ediyordu. Pierce bu fabrikaların da sahibi olabilirdi. Ama artık bütün San Narciso’nun sahibi olsa bile ne önemi vardı ki? San Narciso bir isimdi; hayallerimizin iklime bağlı kayıtları arasında bir olguydu ve o hayallerin biriktirilmiş gün ışığımız içinde meydana gelen biçimiydi, daha yüksek, daha karasal törenler -toplu ızdırap ve muhtaçlığın fırtına sistemleri, egemen zenginlik rüzgârları arasında anlık bir tüm sağanak çizgisi ya da bir hortumun yere dokunuşuydu. Hakiki süreklilik söz konusuydu, San Narciso’nun sınır çizgileri yoktu. Kimse nasıl çizeceğini henüz bilmiyordu. Haftalar önce, kendini Inverarity’nin geride bıraktığı şeyden bir anlam çıkarmaya adamış ama mirasın Amerika olduğundan asla kuşkulanmamıştı.</p>

  <p>Oedipa Maas hâlâ Inverarity’nin vârisi olabilir miydi; vasiyetnamede, o zamana dek herhangi bir açık talimatın fazlasıyla avucuna düştüğü için muhtemelen Pierce’ın bilgisi dışında, şifreli olarak yazılmış olabilir miydi bu? Oedipa rahmetlinin giyinirken, poz verirken, konuşup cevap verirkenki hallerini hatırlayamasa da onun bir çıkış yolu aramaya çalıştığı cul-de-sac için, çabalarının ortaya çıkardığı esrar için yeni yeni duymaya başladığı acıma hissini de kaybetmeyecekti.</p>

  <p>Pierce Oedipa’yla hiçbir zaman iş konuşmamış olmasına karşın, Oedipa biliyordu ki işi Pierce’ın bakiyesi denkleştirilemeyecek, Oedipa’nın adlandırabileceği herhangi bir ondalık basamağın ötesini sonsuza dek taşıyacak bir parçasıdır; Oedipa’nın aşkı, Pierce’taki sahip olma, toprak parçasını değiştirme, yeni ufuk çizgileri, kişisel düşmanlıklar ve büyüme oranları meydana getirme ihtiyacı yüzünden her zamanki gibi güdük kalmıştı. “Sektirmeye devam et,” demişti bir gün, “bütün sır bu, sektirmeye devam et.” Vasiyetnameyi yazarken, ölümün nefesini duyduğunda, sekmenin nasıl sonlanacağını biliyor olmalıydı. Vasiyeti sırf eski bir sevgiliye tacizde bulunmak için yazmış olabilirdi, belki de silindiğinden öylesine küçümseyici bir şekilde emindi ki, ileriye dönük umutlarının hepsini çöpe atmıştı. Adamın hıncı o kadar derinlere gidiyor olabilirdi. Oedipa bilemiyordu. Belki Tristero’yu kendisi keşfedip sadece, Oedipa’nın tuzağa düşeceğinden emin olmasına yetecek kadar hisse alarak, bunu vasiyetnameye şifreli bir şekilde kaydetmişti. Hatta, bir paranoya, sevdiği birine karşı saf bir komplo kılığına bürünüp ölümden bile kurtulmaya çalışmış olabilirdi. Böyle bir sapkınlık türünün, en sonunda ölümün bile afallatamayacağı kadar keskin olduğu ortaya çıkar mıydı; nihayet mizah yoksunu, başkan vekili kafasında, bütün olasılıkları hesaba katıp Kara Melek’in tek seferde kavrayamayacağı kadar ayrıntılı bir entrika düzenlenmiş miydi? Bir şeyler aradan sıvışmıştı da Inverarity gerçekten ölümü bu kadar yenmiş miydi?</p>

  <p>Yine de Oedipa, başı öne eğik, kor halindeki zeminin ve eski uyuyanlarının yanından sendeleyerek geçerken, hâlâ öteki olasılığın bulunduğunu biliyordu. Hepsinin doğru olduğunu. Inverarity’nin sadece öldüğünü, bundan başka hiçbir şeyin olmadığını. O zaman farz edelim, Tanrım, gerçekten Tristero diye bir şey vardı ve Oedipa onunla tesadüfen <i>karşılaşmıştı</i>. Eğer San Narciso ile miras herhangi bir şehirden, herhangi bir mirastan farklı değilse, o zaman bu devamlılık sayesinde Tristero’yu Cumhuriyetinin herhangi bir yerinde bulabilirdi, hafifçe gizlenmiş yüzlerce giriş kapısının, yüzlerce yabancılaşmanın herhangi birinden geçerek, yeter ki baksaydı. Çelik rayların arasında, sanki havayı burnuna çekecekmiş gibi kafasını kaldırarak, bir dakika durdu. Üzerinde durduğu, sert, kapanmış mevcudiyetin bilincindeydi -sanki gökyüzünde kendisi için haritalar çakmış gibi bu rayların diğerlerini nasıl izlediğini biliyordu, çevresindeki muazzam geceyi bağladığını, derinleştirip doğruluğunu onayladığını biliyordu. Yeter ki baksaydı. Şimdi eski Pullman vagonlarını anımsadı, para suyunu çektiğinde indirdi, yoksa müşteriler çamaşırların asıldığı, ekli soba borularından dumanların tembel tembel çıktığı yeşil çiftlik düzlüklerinin ortasında gözden kaybolurdu. Oradaki gecekondu sakinleri, Tristero üzerinden, diğerleriyle bağlantı içinde miydi; o 300 yıllık meclisin mirastan mahrum bırakılışının aktarılmasına yardımcı oluyorlar mıydı? Elbette şimdiye kadar Tristero’nun mahrum bırakıldığı şeyin ne olduğunu unutmuş olmalıydılar; tıpkı Oedipa’nın da bir gün unutacağı gibi. Miras olarak alacak ne kalmıştı ki geriye? Inverarity’nin vasiyetinde şifrelenmiş olan o Amerika, kimindi o? Diğerlerini düşündü, tedavülden kaldırılmış yük vagonlarını, mutlu oldukları kadar tombul olan çocuklar yerde oturup ayaklarını vurarak annelerinin cep radyolarından duyulan her müziğe eşlik ederlerdi; diğer gecekondu sakinlerini düşündü, bütün çevre yolların kenarındaki gülümseyen reklam tabelalarının ardına kulübe niyetine çadır bezi gererler ya da araba hurdalıklarındaki harap olmuş Plymouth’ların soyulmuş kabukları içinde uyurlardı, hatta gözlerini karartıp, bir hat işçisinin direk tepesindeki çadırında, telefon kabloları arasında sallanarak, bakır halatlar ile iletişimin uzun vadeli mucizesinin tam içinde yaşayarak, gece boyunca, duyulmamış binlerce mesajda, çok uzakları aydınlatacak kadar parlak çakan dilsiz voltajlardan rahatsız olmaksızın, tırtıllar gibi geceyi geçirdikleri bile olurdu. Dinlediği serserileri anımsadı, kendi dillerini dikkatle, bilgince konuşan Amerikalıları, sanki görünmeyen ama Oedipa’nın yaşadığı keyifli diyara benzer bir yerden sürgündüler, sonra geceleyin yol kenarlarında yürüyenleri anımsadı, kafalarını kaldırıp bakmadan farlarının ışığında yaklaşıp uzaklaşırlardı, gitmeyi hedefledikleri bir yerleri olamayacak kadar herhangi bir şehirden uzaktaydılar. Ve en karanlık, en yavaş saatlerde rastgele telefon eden sesleri anımsadı, rahmetlinin sesinden önce ve sonrakileri, hepsi de tuşlardaki on milyon olasılığı sürekli yoklaya yoklaya aktarılan görüşmelerin uğultusunun, monoton hakaret nakaratlarının, müstehcen lafların, fantezilerin, aşkın arasından beliriverecek büyülü Öteki’ni arıyordu, duyarsız sureti günün birinde muhakkak haddi hesabı olmayan bir oyunu, fark edişi, Söz’ü tetikleyecek olanı.</p>

  <p>Kaç kişi Tristero’nun sürgünlüğünün yanında sırrını da paylaşıyordu? Vasiyetnameyi onaylayacak hakim, bir tür mirasın, ilk taksit olarak, hepsine, bütün adsızlara dağıtılmasına ne derdi acaba? Hadi ordan. Bir mikrosaniyede Oedipa’nın kıçında biterdi, vasiyetnameyi iptal ederdi, onu etiketlerdi, bütün Orange Bölgesi’nde onun yeniden bölüşüm yapan biri, bir komünist olduğunu ilan ederdi, Warpe, Wistfull, Kubitschek ve McMingus’daki yaşlı adamı ikinci vasi olarak sürer ve onun yasalar, takımyıldızları, gölge mirasçılar için fazla toy olduğunu söylerdi. Kimbilir? Belki de ileride Oedipa Tristero’nun içine katılana kadar izini sürerdi, şayet Tristero alacakaranlığı, uzaklığı, bekleyişi ile varsa. En çok da bekleyiş; toprağı herhangi bir San Narciso’yu refleks ya da çığlık olmaksızın en nazik etine katması için şartlandıran olasılıkların yerini tutacak başka olasılıklar yoksa, o halde hiç değilse, seçimler simetrisinin bozulmasını ya da çarpılmasını bekleyiş. Dışlanan orta sınıflar hakkında her şeyi duymuştu; boktandılar, onlardan uzak durulmalıydı, hem nasıl olmuştu da bir zamanlar farklılık için muazzam imkânlara sahip bir yerde böylesi bir şey gerçekleşebilmişti? Şimdi sanki devasa bir dijital bilgisayarın matrisleri arasında yürüyor gibiydi, üst tarafta bir araya getirilmiş sıfırlar ve birler, sağdaki ve soldaki, ötedeki, kalın, belki sonsuz dengeli hareket düzenleri gibi sarkıyorlardı. Hiyerogliflere benzer sokakların ardında ya aşkın bir anlam ya da sadece toprak yatıyordu. Miles, Dean, Serge ve Leonard’ın söylediği şarkılarda (Mucho’nun artık inandığı üzere) ya hakikatin huşu veren güzelliğinin bir bölümü ya da sadece bir şiddet tayfı bulunuyordu. Gamalı Haç Satıcısı Tremaine’in Yahudi soykırımından duyduğu ferahlık ya adaletsizlikti ya da kurmalı bir saatin yokluğu; Inverarity Gölü’nün dibindeki Amerikan askerlerinin kemikleri ya dünya için önemli bir sebep yüzünden oradaydılar ya da serbest dalışçılarla sigara içenler için. Birler ve sıfırlar. Çiftler böyle oluşuyordu. Vesperhaven Evi’nde, ya Ölüm Meleği ile vakur bir şekilde uzlaşıldı ya da sadece ölüm ve onun için yapılan gündelik, sıkıcı hazırlıklar vardı. Görünenin ardında ya başka bir anlam biçimi vardı ya da hiçbir şey yoktu. Oedipa ya esaslı bir paranoyanın bir yörünge etrafında dönenen esrikliği içindeydi ya da gerçek bir Tristero’nun. Çünkü Amerika’nın görünürdeki mirasının ardında ya Tristero diye bir şey vardı ya da sadece Amerika ve eğer sadece Amerika varsa, galiba o zaman Oedipa’nın hiçbir yere sapmadan devam edebileceği tek yol, paranoyanın farazi çemberine giden, izsiz tuhaf yoldu.</p>

  <p>Ertesi gün, Oedipa daha fazla kaybedecek bir şeyin olmadığını gördüğünde kendinde bulduğun cesaretle, C. Morris Schrift ile iletişime geçip gizemli müşterisi hakkında sorular sordu.</p>

  <p>Schrift’in ona söylediği tek şey, “Müzayedeye şahsen katılmaya karar verdi,” oldu. “Orada onunla karşılaşabilirsiniz.” Karşılaşabilirdi.</p>

  <p>Müzayede, bir pazar günü, II. Dünya Savaşı’ndan önce bir tarihten kalma, muhtemelen San Narciso’nun en eski binasında, usûlüne uygun olarak gerçekleştirildi. Oedipa, tek başına, müzayede başlamadan birkaç dakika önce ulaştı, ışıldayan kızılağaç parkelerle ve mumlu kâğıt kokusuyla kaplı soğuk bir lobide, gerçekten mahcup gözüken Cengiz Cohen ile karşılaştı.</p>

  <p>“Lütfen çıkar çatışması olarak adlandırmayın,” dedi ciddiyetle, sözcükleri uzatarak konuşmuştu. “Karşı koyamadığım çok hoş bazı Mozambik üçgenleri vardı. Müzayedeye katılmak için mi geldiniz diye sorabilir miyim, Mayan Maas?”</p>

  <p>“Hayır,” dedi Oedipa, “Sadece meraktan.”</p>

  <p>“Şansımız var. Loren Passerine, Batı’daki en iyi müzayedeci nida edecek bugün.”</p>

  <p>“Ne yapacak?”</p>

  <p>“Müzayedecinin ‘nida ettiğini’ söyleriz,” dedi Cohen.</p>

  <p>“Fermuarınız açık,” diye fısıldadı Oedipa. Teklif verecek kişi ortaya çıktığında ne yapacağından emin değildi. Sadece polisleri çekecek kadar şiddetli bir olay çıkarıp böylelikle adamın gerçekte kim olduğunu öğrenmek gibi belirsiz bir fikri vardı. Işık huzmesinin içinde, bir yükselip bir alçalan ışıl ışıl toz zerreciklerinin arasında durmuş, biraz ısınmaya çalışırken, bunun üstesinden gelip gelemeyeceğini düşünüyordu.</p>

  <p>Cengiz Cohen, kolunu uzatarak, “Başlama zamanı geldi,” dedi. Müzayede odasındaki adamlar siyah moher takım giymişlerdi ve solgun, acımasız suratları vardı. Her biri düşüncesini gizlemeye çalışarak, Oedipa’nın içeriye girişini izlediler. Loren Passerine, platformunun üzerinde, bir kukla ustası gibi dolanıyordu, gözleri parlak, gülümsemesi çalışılmış ve insafsızdı. Oedipa’ya gülümseyerek, gerçekten geldiğine şaşırdım, der gibi uzun uzun baktı. Oedipa, odanın arkasına doğru, tek başına oturdu, enselere bakıp hangisinin hedefi, düşmanı, belki de kanıtı olduğunu tahmin etmeye çalıştı. Bir asistan, lobi pencereleriyle güneşin üzerine kapıyı kapattı. Bir saatin gürültüyle kapandığını işitti, ses bir anlığına yankılandı. Passerine, uzak bir kültürün rahipliğine aitmiş gibi gözüken bir hareketle kollarını açtı, muhtemelen alçalmakta olan bir meleğe doğru. Müzayedeci boğazını temizledi. Oedipa arkasına yaslanıp öyle bekledi 49 numaralı parçanın nidasını.</p>
</body>
</html>