<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2>14</h2>

  <p>Tauranlarla ilk karşılaşmamız benim nöbetimde oldu.</p>

  <p>Uyanıp nöbeti Doktor Jones’dan aldığımda ayıcıklar hâlâ oradalardı. Baştaki dizilişlerine dönmüşlerdi, her nöbetçinin önünde bir tane vardı. Benim önümde duran normalden biraz daha büyük görünüyordu, onun dışında diğerleri gibiydi. Oturduğu yerdeki tüm otlar bitmişti, bu yüzden arada bir sağa sola gidiyordu. Ama her seferinde dönüp tam önüme oturuyordu, bakacak bir organı olsa <i>baktığını</i> sanabilirdiniz.</p>

  <p>On beş dakikadır yüz yüzeydik ki Cortez gürledi:</p>

  <p>“Herkes uyanıp saklansın!”</p>

  <p>İçgüdülerime uydum ve yere kapaklanıp yüksek bir ot kümesinin içine doğru yuvarlandım.</p>

  <p>“Tepemizde düşman aracı var.” Sanki bir vecize söylüyordu.</p>

  <p>Kesin olarak söylersek tepemizde değildi, biraz doğumuzdan geçiyordu. Yavaş, belki saatte yüz kilometreyle hareket ediyordu ve pis bir sabun kabarcığının içindeki bir süpürge sapına benziyordu. Aracı kullanan yaratık ayıcıklardan daha insansıydı, ama yine de pek benzemiyordu. Yakından göz atmak için görüntü büyütücümü kırk dereceye çıkardım.</p>

  <p>İki kolu ve iki bacağı vardı, ama beli öyle inceydi ki iki elinizle çevresini sarabilirdiniz. İnce belinin altında yaklaşık bir metre genişliğinde, at nalı şeklinde, leğen kemiğini andıran bir yapı vardı ve ondan da görünürde diz eklemi olmayan iki uzun, sıska bacak çıkıyordu. Belinin üstünde vücudu tekrar genişliyordu, göğsü koca leğen kemiğinden aşağı kalmayacak büyüklükteydi. Kolları çok uzun ve sıska olmalarının dışında şaşılacak derecede insansı görünüyordu. Ellerinde çok fazla parmak vardı. Omuzsuz ve boyunsuzdu. Kafası, geniş göğsünden bir guatr gibi şişerek çıkan korkunç bir yapıdaydı. Balık yumurtası gibi iki göz, burun yerine birkaç püskül ve adem elmasının olması gereken yerin aşağısında ağız olması mümkün olan sonuna kadar açık bir delik. Sabun köpüğünün içinde uygun bir ortam olduğu belliydi, çünkü uzun süre sıcak suda beklemiş gibi soluk turuncu bir renkte olan kabarık derisinin dışında üzerinde hiçbir şey yoktu. Vücudunun dışında cinsel organı yoktu, ama meme bezi olabilecek bir şey de yoktu. Biz de onu erkek kabul ettik.</p>

  <p>Bizi ya görmedi ya da ayıcıklardan sandı. Dönüp bakmadı, sadece bizim gittiğimiz yöne, 0.05 kuzeydoğuya doğru yoluna devam etti.</p>

  <p>“Sanırım uykumuza dönebiliriz, tabii o şeyi gördükten sonra uyuyabilirseniz. 04:35’de yola çıkıyoruz.” Kırk dakika.</p>

  <p>Gezegeni kaplayan kesif bulutlar yüzünden, uzaydan düşman üssünün neye benzediğini ya da büyüklüğünü anlamak olanaksızdı. Sadece yerini biliyorduk, keşif gemilerinin inecekleri yeri tespit ettiğimiz yöntemle öğrenmiştik. Yani orası da su altında ya da yeraltında olabilirdi.</p>

  <p>Ama robot gemilerin bazıları sadece av değil, aynı zamanda casus gemilerdi: ve üsse yaptıkları saldırılardan birinde bir tanesi bir resim çekecek kadar yaklaşabilmişti. Üssün telsiz alanından beş kilometre uzaktayken Yüzbaşı Stott oranın bir planını Cortez’e (yalnız onun giysisinde kask siperliği vardı) ışınladı. Durduk ve Cortez müfreze liderlerini yedinci müfrezede toplanmaya çağırdı. İki de ayıcık geldi. Onları düşünmemeye çalıştık.</p>

  <p>“Şimdi, yüzbaşı hedefimizin bazı resimlerini gönderdi. Bir harita çizeceğim; müfreze liderleri kopyalayın. Ceplerinden bloknotlar ve kalemler çıkardılar, Cortez de geniş bir plastik tabaka açtı. Üzerindeki elektriği atmak için biraz salladı ve kalemini açtı.</p>

  <p>“Şimdi, biz bu yönden geliyoruz.” Kağıdın alt tarafına bir ok yaptı. İlk vuracağımız yer şu barakalar, herhalde kışla ya da ambarlar, ama kim bilir... İlk hedefimiz bu binaları yok etmek... üs düz bir ovada; onlara gizlice yaklaşmamız mümkün değil.”</p>

  <p>“Ben Potter. Neden üzerlerine yukarıdan inmiyoruz?”</p>

  <p>“Tabii öyle yapalım ve hemen çevremizi sarsınlar. Binaları alacağız.“</p>

  <p>Bunu yaptıktan sonra... tek söyleyebileceğim, ne yapacağımızı o anda düşünmemiz gerekeceği. Hava İstihbaratından sadece birkaç binanın fonksiyonunu anlayabiliyoruz; o da bir işe yaramaz. Bir barı yok etmek için dünyanın zamanını harcayıp, çöp bidonuna benziyor diye çok önemli bir lojistik bilgisayarı gözden kaçırmamız da mümkün.”</p>

  <p>“Ben Mandella, dedim. Uzay araçları için iniş alanına benzer bir şey yok mu; bence biz...”</p>

  <p>“Lanet olsun, oraya geleceğim. Bu barakalardan tüm kampın çevresinde var, yani bir yerden çemberi kırmamız gerekecek. Herhalde şurası olacak, saldıramadan yerimizin anlaşılma olasılığı daha az.</p>

  <p>“Tüm üste silaha benzeyen hiçbir şey yok. Tabii bunun bir anlamı yok; o barakaların her birinde gigavatlık bir lazer saklı olabilir.</p>

  <p>“Barakaların beş yüz metre kadar ilerisinde, üssün tam ortasında ise, çiçek şeklinde büyük bir yapı var.” Cortez yedi yapraklı bir çiçeğe benzeyen simetrik bir şekil çizdi. “Bunun ne halt olduğu konusunda ben de sizden fazlasını bilmiyorum. Ama sadece bir tane var, bu yüzden gerektiğinden fazla zarar vermeyeceğiz. Yani... tehlikeli olduğunu düşünürsek paramparça edeceğiz.”</p>

  <p>“Mandella, şu senin iniş alanına gelince... öyle bir şey yok.</p>

  <p><i>“Hope'un</i> mıhladığı o gemi mutlaka yörüngede duruyordu, bizimki gibi. Keşif gemisi ya da robot gemiye benzer bir şeyleri varsa da ya burada değiller ya da çok iyi saklanıyorlar.”</p>

  <p>“Ben Bohrs. Öyleyse biz yörüngeden inerken neyle saldırdılar?”</p>

  <p>“Keşke bilebilseydik, Asker.</p>

  <p>“Sayılarını doğaldan talimin edemeyeceğimiz ortada. Resimler üssün üzerinde tek bir Tauran bile göstermiyor. Bunun hiçbir anlamı yok, çünkü yabancı bir ortam. Ama dolaylı olarak... süpürgeleri, şu uçan şeyleri sayabiliriz.</p>

  <p>“Elli bir baraka var ve her birinde en fazla bir süpürge var. Dördünün önünde park edilmiş süpürge yok, ama üssün başka yerlerinde üç tane gördük. Bu elli bir Tauran olduğunu ve birinin resim çekildiği sırada üssün dışında olduğunu gösteriyor olabilir.”</p>

  <p>“Ben Keating. Ya da elli bir subay.”</p>

  <p>“Doğru. Belki de o binalardan birinde saklı ellibin piyade. Bilmek mümkün değil. Belki de on Tauran ve her birinin duruma göre kullandığı beş süpürgesi var.</p>

  <p>“Bir şey bizim lehimize, o da iletişim. Megahertz elektromanyetik yayılımlı frekans modülasyonu kullanıyorlar.”</p>

  <p>“Telsiz!”</p>

  <p>“Her kimsen haklısın. Konuşacağınız zaman kendinizi tanıtın. Bu yüzden bizim fazlı nötrino iletişimimizi tespit edemeyeceklerdir. Ayrıca saldırıdan hemen önce <i>Hope</i> küçük, pis bir nükleer bomba atacak; ve üssün hemen yukarısında üst atmosferde patlatacak. Bu da bir süre için iletişimlerini bozacak; hepsi statik yüklenecek.”</p>

  <p>“Ama neden... Ben Tate... ama neden bombayı tepelerine indirmiyorlar. Bizi bir sürü dertten...”</p>

  <p>“Bu soru bir cevabı hak etmiyor, Asker. Ama cevap, bunu yapabilirler. Ve umalım ki yapmasınlar. Üssü yerle bir ederlerse, bu <i>Hope'un</i> güvenliği için olacak. Tabii biz saldırdıktan ve yeterince uzaklaştıktan sonra, yoksa fark etmez.</p>

  <p>“İşimizi iyi yaparak buna engel olalım. Üssü işe yaramaz hale getirmeliyiz; aynı zamanda mümkün olduğunca az zarar vermeliyiz. Ve bir esir alacağız.”</p>

  <p>“Ben Potter. Yani en az bir esir.”</p>

  <p>“Ne diyorsam o. Sadece bir. Potter... müfrezenin başından alındın. Yerine Chavez gelsin.”</p>

  <p>“Peki, Çavuş.” Sesindeki rahatlama çok açıktı.</p>

  <p>Cortez haritası ve emirleriyle devam etti. İşlevi açıkça belli olan bir bina daha vardı; tepesinde dönebilen geniş bir çanak anten vardı. Bombacılar menzile girer girmez onu yok edecekti.</p>

  <p>Saldırı planı çok serbestti. Nükleer bombanın parıltısı başlama işaretimiz olacaktı. Aynı anda üssün üzerinde birçok robot gemi belirecekti, böylece uzay araçlarına karşı savunma sistemlerinin ne olduğunu görecektik. Bu savunmaları tamamen yok etmeden işe yaramaz hale getirecektik.</p>

  <p>Bomba ve robot gemilerden hemen sonra bombacılar yedi barakalık bir hattı uçuracaklardı. Herkes oradan üsse dalacaktı... daha sonra olacakları ise herkes tahmin edebiliyordu.</p>

  <p>En iyi olasılıkla, üssü o ucundan diğerine kadar temizleyecek, belli hedefleri yok edecek, bir Tauran hariç hepsini temizleyecektik. Ama Tauranların direnişi çok zayıf olmazsa bu pek mümkün görünmüyordu.</p>

  <p>Diğer yandan, eğer Tauranlar daha baştan büyük bir üstünlük kurarlarsa, Cortez dağılma emri verecekti. Herkesin geri çekilmek için farklı bir pusulası vardı; her yöne dağılacaktık, kurtulanlar üssün kırk kilometre kadar batısında bir vadide buluşacaklardı. <i>Hope</i> da üssü biraz temizledikten sonra, geri dönüş için bir ayarlama düşünecektik.</p>

  <p>Cortez “Son bir şey,” diye çıkıştı. “Bazılarınız Potter gibi düşünüyor olabilir, bazı adamlar aynı şeyleri hissediyor olabilir... yani fazla ileri gitmememiz, bunu bir katliama çevirmememiz gerektiğini. Merhamet savaşın bu safhasında göze alamayacağımız bir lüks, bir zayıflık. Düşman hakkında <i>tek</i> bildiğimiz yedi yüz doksan sekiz insan öldürdükleri. Onlar bizim gemilerimize saldırırken hiç çekinmediler, bu ilk kara çarpışmasında da bunu beklemek aptallık olur.</p>

  <p>“Eğitimde ölen arkadaşlarınızdan onlar sorumlu, Ho’dan da ve bugün ölecek olanlardan da. Onların yaşamasını isteyenleri anlayamıyorum. Ama zaten fark etmez. Emirler açık ve lanet olsun, siz de biliyorsunuzdur, hepinizde çarpışmadan hemen önce bir tek sözle harekete geçireceğim bir hipnoz telkini var. Bu, işinizi kolaylaştıracaktır.”</p>

  <p>“Çavuş...”</p>

  <p>“Kes sesini. Zamanımız az; müfrezelerinize dönün ve onlara anlatın. Beş dakika içinde harekete geçiyoruz.”</p>

  <p>Müfreze liderleri adamlarına döndüler, Cortez ve on kişi daha, bir de ortalıkta gezinip ayak altında dolaşan üç ayıcık, orada kaldık.</p>
</body>
</html>
