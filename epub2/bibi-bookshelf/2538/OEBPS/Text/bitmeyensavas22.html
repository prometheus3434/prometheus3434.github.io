<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2>2</h2>

  <p>İvme kabukları biz Stargate’te dinlenip malzeme alırken yerleştirilmiş yeni şeylerdi. Gemiyi teorik potansiyelinde, takiyon motorunun sağladığı yerçekiminin 25 katı gibi büyük bir hızda kullanmamızı sağlıyorlardı.</p>

  <p>Tate kabuk odasında beni bekliyordu. Ekibin geri kalanı ortalıkta dolanıp konuşuyorlardı. Kahvesini verdim.</p>

  <p>“Sağ ol. Bir şeyler öğrenebildin mi?”</p>

  <p>“Korkarım hayır. Tek bildiğim heriflerin korkmadığı ve bu onların gösterisi. Herhalde bir başka deneme.”</p>

  <p>Kahvesini yudumladı. “Her ne haltsa. Zaten bizim için fark etmez. Orada öylece oturup ezilerek öleceğiz. Tanrı’m, o şeylerden nefret ediyorum.”</p>

  <p>“Belki de sonunda işe yaramaz hale geliriz ve eve döneriz.”</p>

  <p>“Ne demezsin.” Doktor geldi ve iğnemi yaptı. 19:50’ye kadar bekledim ve takıma seslendim, “Haydi bakalım. Soyunun ve giyinin.”</p>

  <p>Kabuk esnek bir uzay giysisi gibiydi; en azından içindeki teçhizat çok benziyordu. Ama hayat destek paketinin yerine başlığın tepesine giden bir ve topuklardan çıkan iki hortum vardı ve iki ihtiyaç borusu. Hafif ivme yataklarında omuz omza sıkıştırılmışlardı; kabuğunuza ulaşmak dev bir tabak dolusu cıvık cıvık spagetti içinde yolunuzu bulmak gibiydi.</p>

  <p>Başlığımdaki ışıklar herkesin giyindiğini gösterince odayı dolduran düğmeye bastım. Tabii göremiyordum, ama açık mavi sıvının (etilen glikol ve bir şey daha) köpürüp her yerimizi kapladığını gözümde canlandırabiliyordum. Giysinin serin ve kuru malzemesi çekerek cildimin her noktasına temas ediyordu. İç vücut basıncımın artan dış sıvı basıncını dengelemek için sürekli arttığını biliyordum. İğne de bunun içindi; hücrelerinizi şeytanla derin mavi deniz arasında ezilmekten korumak için. Yine de hissediliyordu. Göstergem “2"yi gösterdiğinde (dış basınç iki deniz mili derinliğinde bir su sütununa eşit olduğunda) aynı anda hem ezildiğimi hem de şiştiğimi hissettim. 20:05’te 2.7 olmuş ve sabit kalmıştı. 20:10’da manevra başladığında fark edilmiyordu. Yine de bir ara göstergenin dengesizleştiğini görür gibi oldum.</p>

  <p>Sistemin en büyük dezavantajı tabii ki <i>Anniversary</i> 25 G’ye ulaştığında kabuğunda olmayanların çilek reçeline dönüşecek olmasıydı. Bu yüzden idareyi ve savaşı geminin taktik bilgisayarı yapmak zorundaydı; zaten çoğunu o yapıyordu, ama başta bir insan görmek güzel oluyordu.</p>

  <p>Bir başka küçük sorun da, gemi arızalanıp basınç düşecek olursa, düşmüş bir karpuz gibi patlardınız. Bozulan iç basınçsa, bir mikrosaniyede ezilerek ölürdünüz.</p>

  <p>Basıncın ayarlanması aşağı yukarı on dakika sürüyordu, çıkıp giyinmesi de iki ya da üç dakika daha. Yani hemen içinden fırlayıp savaşabileceğiniz bir şey değildi.</p>

  <p>İvmelenme 20:38’de bitti. Yeşil bir ışık yandı ve basınç ayarlama düğmesine bastım.</p>

  <p>Marygay ile dışarıda giyiniyorduk.</p>

  <p>“Nasıl oldu bu?” Sağ göğsünün altından kalça kemiğine kadar uzanan belirgin mor bir izi gösteriyordum.</p>

  <p>Öfkeyle “Bu ikinci kez oluyor,” dedi. “İlki sırtımdaydı; sanırım kabuk tam oturmuyor, katlanıyor.”</p>

  <p>“Belki de zayıflamışsındır.”</p>

  <p>"Akıllı çocuk.” Aldığımız kalori miktarı Stargate’ten ilk ayrıldığımızdan beri çok sıkı denetleniyordu. Vücudunuza ikinci bir deri gibi oturmazsa savaş giysisini kullanamazsınız.</p>

  <p>Duvardaki hoparlör diğer söylediklerini bastırdı.</p>

  <p>“Dikkat, tüm personel. Dikkat. Altıncı derece ve üzerindeki tüm ordu personeli ve dördüncü derece ve üzerindeki tüm donanma personeli 21:30’da toplantı odasında rapor verecek.”</p>

  <p>Mesajı iki kez tekrarladı. Ben birkaç dakika uzanmak için giderken Marygay de doktorla zırhçıya yarasını gösteriyordu. Hiç kıskanmadım.</p>

  <p>Toplantıyı Komodor başlattı. “Söylenecek fazla bir şey yok, olanlar da iyi haber değil.</p>

  <p>“Peşimizdeki Tauran aracı altı gün önce bir robot roket fırlattı. İlk ivmesi 80 yerçekimi gücü kadardı.</p>

  <p>“Yaklaşık bir gün kadar yol aldıktan sonra ivmesi birden 148 yerçekimi gücüne fırladı.” Herkesin nefesi kesildi.</p>

  <p>“Dün 203‘e çıktı. Bunun düşman roketlerinin onlarla son karşılaşmamızdaki ivme kapasitesinin iki katı olduğunu buradakilere hatırlatmama gerek yok.</p>

  <p>“Bir grup robot gemi yolladık, bilgisayarın düşman roketinin izleyebileceği en olası dört yol tahminine göre dört tane. Biz kaçış manevrasındayken biri hedefini buldu. Tauran roketini yaklaşık on milyon kilometre uzakta vurduk ve yok ettik.”</p>

  <p>Bu burnumuzun dibi demekti. “Çarpışmadan öğrendiğimiz umut verici tek şey patlamaların ışın dağılımından geldi. Geçmişte gözlemlediklerimizden daha güçlü bir patlama değildi, yani en azından ateşlemedeki ilerlemelerini patlayıcılarda yapamamışlar.</p>

  <p>“Bu, şu ana kadar sadece teorisyenleri ilgilendiren çok önemli bir etkinin ilk ortaya çıkışı. Söyle asker.” Negulesco’ya işaret etti. “Aleph’de Tauranlarla ilk çarpışmamızdan bu yana ne kadar zaman geçti?”</p>

  <p>Saygıyla “Bu neye göre sorduğunuza bağlı efendim,” diye cevapladı. “Benim için yaklaşık sekiz ay kadar oldu.”</p>

  <p>“Kesinlikle. Ama ışınlamalar sırasında zaman genişlemesi yüzünden yaklaşık dokuz yıl kaybettiniz. Teknik açıdan bakarsak, gemide önemli bir araştırma ve ilerleme de yapmadığımıza göre... o düşman gemisi bizim geleceğimizden geliyor!” Durarak bunun etkisinin yayılmasını bekledi.</p>

  <p>“Savaş ilerledikçe bundan sıkça söz edilecek. Tabii Tauranların görelilik için bir çareleri yok, yani bu onlar kadar bizim de yararımıza.</p>

  <p>“Ama şu anda dezavantajlı olan <i>biziz.</i> Tauran aracı yaklaştıkça bu dezavantaj daha da ciddileşecek. Açıkçası bizi haklayabilirler.</p>

  <p>“Güzel bir numara yapmamız gerekecek. Düşman gemisine beş yüz milyon kilometre yaklaştığımızda herkes kabuklarına girecek ve lojistik bilgisayara güveneceğiz. Bilgisayar yönümüz ve hızımızda bir dizi hızlı ve rastgele değişiklik yapacak.</p>

  <p>“Açık konuşacağım. Bizden bir fazla roketleri olduğu sürece işimizi bitirebilirler. İlkinden sonra bir daha atmadılar. Belki zamanını bekliyorlar... belki de sadece bir tane vardı. O zaman biz onların işini bitiririz.</p>

  <p>“Ne olursa olsun, tüm personelin haber verildikten sonra on dakika içinde kabuklarında olması gerekecek. Düşmana bir milyar kilometre uzaktayken kabuklarınızın <i>yanında</i> bekleyeceksiniz. Beş yüz milyon kilometre kala içlerine girmiş olacaksınız ve tüm kabuk üniteleri doldurulup basınçlandırılmış olacak. Kimseyi bekleyemeyiz.</p>

  <p>“Söyleyeceklerim bu kadar. Kıdemli yüzbaşı?”</p>

  <p>“Adamlarımla sonra konuşacağım, Komodor. Teşekkürler.”</p>

  <p>“Dağılın.” Ve şu “hastir efendim” saçmalığı da olmadı. Donanma bunun saygınlıklarına yakışmadığını düşünüyordu. Odadan çıkana kadar hepimiz (Stott hariç) hazırolda durduk. Sonra herifin biri “dağılın,” dedi ve dağıldık.</p>

  <p>Ekibim tüm ayrıntıları biliyordu, ben de herkese kimin ne yapacağını söyledim, Tate’i başlarına diktim ve ayrıldım. Bir kadın ve belki biraz da bilgi için onbaşıların odasına çıktım.</p>

  <p>Boş konuşmalardan başka bir şey yoktu, ben de Rogers’ı alıp yattım. Marygay yine kaybolmuştu, Singhe’den bir şeyler öğrenmeye çalıştığını umuyordum.</p>
</body>
</html>
