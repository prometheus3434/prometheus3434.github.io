<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2><b>11</b></h2>

  <p>Dulles’ta uçaktan indik ve Columbia’ya bir raylı tren bulduk.</p>

  <p>Bir gölün çevresine kurulmuş ve etrafı ağaçlarla kaplı, farklı farklı binalardan oluşan hoş bir karmaşaydı. Tüm binalar kayan kaldırımlarla en büyük yere, içinde dükkanlar, okullar ve bürolar olan dev bir çarşıya bağlanıyorlardı.</p>

  <p>Annemin yerine üstü kapalı kaldırımla gidebilirdik, ama onun yerine kuru yaprak kokan serin havada yürüdük. Plastik tabakanın diğer tarafından insanlar geçiyor, bakmamaya özen gösteriyorlardı.</p>

  <p>Annem kapıyı açmadı, ama bana bir giriş kartı vermişti. Odasında uyuyordu, biz de Marygay’le oturma odasına geçtik ve okuduk.</p>

  <p>Yatak odasından gelen ağır öksürük sesiyle birden şaşırdık. Fırlayıp kapıyı çaldım.</p>

  <p>“William? Geldiğinizi...” öksürdü “...içeri girin, geldiğinizi...”</p>

  <p>Yatağa dayanmıştı, ışık açıktı, etrafında bir sürü kocakarı ilacı vardı. Solgundu ve zayıflamıştı, korkunç görünüyordu.</p>

  <p>Bir esrarlı sigara yaktı ve bu öksürüğünü keser gibi oldu. “Ne zaman geldiniz? Ben sizi...”</p>

  <p>“Daha birkaç dakika önce...Bu ne kadar zamandır... yani sen... ”</p>

  <p>“Ha, Rhonda çocuklarını görmeye gittikten sonra mikrop kapmışım. Bir iki günde iyi olurum.” Yine öksürmeye başladı ve bir şişeden kıvamlı, kırmızı bir şey içti. Tüm ilaçları uyduruk, ticari gibiydi.</p>

  <p>“Doktora gittin mi?”</p>

  <p>“Doktor mu? Hayır, Tanrı aşkına Willy. Onlar ne... ciddi bir şey değil... yapma...”</p>

  <p>“Ciddi değil mi?” Seksen dört yaşındaydı. “Tanrı aşkına anne.” Mutfaktaki telefona gittim ve zor da olsa hastaneye ulaşmayı başardım.</p>

  <p>Ekranda yirmi yaşlarında sıradan bir kız belirdi. “Hemşire Donalson, genel hizmetler.” Donuk bir gülüşü vardı, profesyonel samimiyet. Ama o zaman herkes gülerdi.</p>

  <p>“Annemin bir doktora görünmesi gerek. Onun...”</p>

  <p>“İsim ve numara lütfen.”</p>

  <p>“Beth Mandella.” Harf harf söyledim. “Ne numarası?”</p>

  <p>“Tabii ki sağlık hizmeti numarası,” diyerek gülümsedi.</p>

  <p>Anneme seslenip numarasını sordum. “Hatırlayamadığını söylüyor.”</p>

  <p>“Önemli değil bayım, onun kayıtlarını bulabilirim.” Gülümsemesini yanındaki klavyeye çevirdi ve bir kod girdi.</p>

  <p>“Beth Mandella mı?” dedi, gülümsemesi alaycı bir hal almıştı. “Onun oğlu musunuz? Seksenlerinde olmalı.”</p>

  <p>“Lütfen. Bu uzun bir hikaye. Gerçekten bir doktora görünmesi gerek.”</p>

  <p>“Bu bir tür şaka mı?”</p>

  <p>“Ne demek istiyorsunuz?” Diğer odadan boğuk bir öksürük geldi, şimdiye kadarkilerin en kötüsüydü. “Bakın... bu çok ciddi olabilir, ona hemen...”</p>

  <p>“Ama bayım, Bayan Mandella 2010’da sıfır öncelik derecesi almış.”</p>

  <p><i>“Bu bok da ne demek oluyor. ”</i></p>

  <p>“B—a—y—ı—m...” Gülümsemekte zorlanmaya başlamıştı.</p>

  <p>“Bak. Farz et ki ben başka bir gezegenden geldim. Nedir şu ‘sıfır öncelik derecesi’?”</p>

  <p>“Başka bir... oh! Sizi tanıyorum!” Başını sola çevirdi. “Sonya —bir saniye buraya gel. Kim olduğunu tahmin edemezsin...” Başka bir yüz ekranı doldurdu, gülüşü diğer hemşireninkinin kopyası olan kalitesiz bir sarışın. “Hatırladın mı? Bu sabah haberlerdeydi.”</p>

  <p>“Oh evet,” dedi. “Askerlerden biri... hey, bu harika, gerçekten harika.” Yüz çekildi.</p>

  <p>Coşkuyla “Oh Mr. Mandella," dedi. “Aklınızın karışması çok doğal. Aslında bu çok basittir.”</p>

  <p>“Ee?”</p>

  <p>“Bu Evrensel Sağlık Güvenlik Sistemi’nin bir parçası. Herkes yetmişinci doğum gününde bir derece alır. Cenevre’den otomatik olarak gelir.”</p>

  <p>“Neyin derecesi bu? Anlamı ne?” Ama korkunç gerçek ortadaydı.</p>

  <p>“Bu bir insanın ne kadar önemli olduğunu ve hangi seviyede tedavi görmesine izin verileceğini belirler. Üçüncü sınıf herkesle aynıdır; ikinci sınıf da hayatı uzatıcı bazı...”</p>

  <p>“Ve sıfırıncı sınıf da hiç tedavi görmez.”</p>

  <p>“Evet, Mr Mandella.” Ve gülümsemesinde acıma ya da anlayıştan eser yoktu.</p>

  <p>“Teşekkürler.” Kapattım. Marygay arkamda ağzı açık duruyor, ses çıkarmadan ağlıyordu.</p>

  <p>Bir spor malzemesi dükkânında dağcılar için oksijen buldum, hatta Wâshington’daki bir bardaki birinin aracılığıyla birkaç karaborsa antibiyotik bile bulabildim. Ama annem amatör tedaviyle iyileşebilecek gibi değildi. Dört gün yaşadı. Krematoryum’dan gelenlerde de aynı donuk gülüş vardı.</p>

  <p>Ay’da olan kardeşim Mike’a ulaşmaya çalıştım, ama telefon şirketi bir kontrat imzalayıp 25,000 dolarlık bir bono imzalamadan arama yapmama izin vermiyordu. Cenevre’den para aktarmam gerekti. İşlemler yarım gün sürdü.</p>

  <p>Sonunda ona ulaştım. Hiç duraksamadım:</p>

  <p>“Annem öldü.”</p>

  <p>Saniyenin küçücük bir parçasında radyo dalgaları aya gittiler ve başka bir parçasında da geldiler. Üzüldü ve yavaşça başını salladı. “Şaşırmadım. Son on yıldır Dünya’ya ne zaman dönsem hâlâ orada mı diye merak ediyordum. İkimizin de yakından ilgilenecek parası yoktu.” Cenevre’de bize Luna’dan Dünya’ya bir mektubun 100 dolar posta, artı 5,000 dolar vergiye mal olduğunu söylemişti. Bu da BM’nin ister istemez gerekli olan bir grup anarşist olarak gördüğü bu insanlarla yapılan iletişimi azaltmıştı.</p>

  <p>Bir süre dertleştik ve sonra Mike “Willy, artık sen de anlamışsındır; Dünya sana ve Marygay’e göre bir yer değil. Luna’ya gelin. Burada hâlâ birey olabilirsiniz. Burada insanlar yetmişinci doğum günlerinde uzay boşluğuna atılmaz.”</p>

  <p>“Yeniden UNEF’e katılmamız gerekir."</p>

  <p>“Evet, ama savaşmanız gerekmez. Size daha çok eğitim için ihtiyaçları olduğunu söylüyorlar. Boş zamanlarında çalışıp fizik bilgini güncelleştirebilirsin; belki sonunda araştırma bölümüne bile girersin.”</p>

  <p>Biraz daha konuştuk, toplam üç dakika. 1000 dolar geri aldım.</p>

  <p>Marygay’le bütün gece bunu konuştuk. Belki orada, çevresi, annemin yaşamı ve ölümüyle sarılmış bir yerde kalıyor olmasak kararımız farklı olurdu; ama Columbia'nın mağrur, tutkulu ve özenli güzelliği şafakla birlikte günahkar ve uğursuz bir hal almıştı.</p>

  <p>Çantalarımızı topladık ve paralarımızı Tycho Kredi Birliği’ne aktarıp trenle Cape’e gittik.</p>

  <p>“Belki bilmek istersiniz, geri gelen ilk savaş gazileri değilsiniz.” Kayıt subayı cinsiyeti belli olmayan oldukça yapılı bir teğmendi. Aklımdan yazı tura attım ve yazı geldi.</p>

  <p>Kız boğuk tenor sesiyle “Son duyduğumda dokuz kişi daha vardı,” dedi. “Hepsi de ayı seçtiler... orada bazı dostlarınızı bulabilirsiniz.” İki basit form uzattı. “Bunları imzalayın, yeniden aramızdasınız. Asteğmen olarak.”</p>

  <p>Form basit bir aktif göreve dönme dilekçesiydi; askere alınma süresini uzattıkları için aslında Güç’ten hiç ayrılmamıştık, sadece geri çekilmiş konum undaydık. Kağıdı iyice inceledim.</p>

  <p>“Bunda bize Stargate’te verilen garantilerden hiç söz edilmiyor.”</p>

  <p>“Buna gerek olmayacak. Güç sizi...”</p>

  <p>“Bence gerekli, Teğmen.” Formu geri verdim. Marygay de.</p>

  <p>“Bir bakayım.” Masadan kalkıp bir ofise girdi. Bir süre sonra bir printer tıkırtısı duyduk.</p>

  <p>Aynı kağıtları geri getirdi, isimlerimizin altına bir ekleme yapılmıştı: İSTEDİĞİ YERİ (LUNA) VE GÖREVİ (SAVAŞ EĞİTİMİ) SEÇME GARANTİSİ VARDIR.</p>

  <p>Detaylı bir fizik kontrolünden geçtik ve yeni savaş giysilerimiz için ölçülerimiz alındı ve ertesi sabahki mekiği yakaladık. Earthport’ta birkaç saat sıfır yerçekiminin tadını çıkararak seviştik, sonra Luna’ya uçtuk ve Grimaldi üssüne indik.</p>

  <p>Zıpırın teki Geçici Subaylar Kışlasının kapısına “tüm girenler, ümitlerinizi kapıda bırakın” diye kazımıştı. İki kişilik odamızı bulduk ve yemek için üzerimizi değiştirmeye başladık.</p>

  <p>Kapı iki kez çaldı. “Posta efendim.”</p>

  <p>Kapıyı açtım, çavuş selam vererek karşımda duruyordu. Bir an ona öylece baktım ve sonra artık subay olduğumu hatırlayarak selamına karşılık verdim. Birbirinin eşi iki faks uzattı. Birini Marygay’e verdim ve aynı anda nefesimiz kesildi:</p>

  <div class="blok">
    <p>**EMİRLER * * EMİRLER * * EMİRLER</p>

    <p>AŞAĞIDA ADI GEÇEN PERSONEL:</p>

    <p>Mandella, William Atğm.</p>

    <p>[11 575 278] COCOMM D CO GRITRABN</p>

    <p>VE</p>

    <p>Potter, Marygay Atğm.</p>

    <p>[17 386 907] COCOMM B CO GRITRABN BU BELGEYLE:</p>

    <p>Tğm. Mandella müfreze komutanlığı 2. müfreze</p>

    <p>STFTHETASTARGATE</p>

    <p>Tğm. Potter müfreze komutanlığı 3. müfreze</p>

    <p>STFTHETA STARGATE'E ATANMIŞLARDIR GÖREV</p>

    <p>TANIMI:</p>

    <p>Tet—2 Seferinde yaya askerlerin komutası.</p>

    <p>YUKARIDA ADI GEÇEN PERSONEL STARGATE'E AKTARILMAK ÜZERE DERHAL GRIMALDI NAKİL TABURUNA GİDECEKLERDİR.</p>

    <p>BASIM STARGATE TACBD/1298—8684—1450/20 Ağ.</p>

    <p>2019 İMZA:</p>

    <p>yazan stfcom Kumandanı</p>

    <p>** EMİRLER * * EMİRLER * * EMİRLER</p>
  </div>

  <p>Marygay acı acı “Hiç zaman yitirmemişler, değil mi?” dedi.</p>

  <p>“Her zaman gelen standart bir emir olmalı. Vuruş Gücü birkaç ışık yılı uzakta; daha tekrar katıldığımızı biliyor olamazlar.”</p>

  <p>“Ya bizim...” Gerisini söylemedi bile.</p>

  <p>“Garanti. Tamam, istediğimiz görevi verdiler. Kimse o görevde bir saatten çok kalacağımızı garanti etmedi.”</p>

  <p>“Bu çok adice.”</p>

  <p>Omuzlarımı silktim. “Çok orduca.”</p>

  <p>Ama evimize gittiğimiz hissini bir türlü silkip atamıyordum.</p>
</body>
</html>
