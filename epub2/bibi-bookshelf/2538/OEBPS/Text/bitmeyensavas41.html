<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2>7</h2>

  <p>İçeride beni ıskalayan roketin karanlığın içinde tembel tembel ilerlediğini görebiliyordum, kubbenin diğer tarafından çıkarken hafifçe yükseldi. Birdenbire saniyede 16.3 metreye yavaşlarken kaybettiği tüm kinetik enerji ısı şeklinde geri döneceği için dışarı çıktığı anda buharlaşacaktı.</p>

  <p>Alanın sınırının hemen içinde yüz üstü duran dokuz ceset vardı. Beklenmedik bir şey değildi, ama bunu askerlere söyleyemezdim.</p>

  <p>Savaş giysileri sağlamdı (aksi halde buraya kadar gelemezlerdi) ama son birkaç dakikadaki kargaşada onları statis alanından koruyan özel yalıtım tabakaları zedelenmişti. Bu yüzden alana girdikleri anda vücutlarındaki tüm elektrik hareketi durmuş, bu da onları anında öldürmüştü. Aynı zamanda, vücutlarındaki hiçbir molekül saniyede 16.3 metreden daha hızlı hareket edemediği için anında donmuşlar, vücut ısıları 0.426 derecede sabitlenmişti.</p>

  <p>İsimlerini görmek için yüzlerini çevirmeyecektim, henüz değil. Tauranlar kubbeye girmeden önce bir tür savunma pozisyonu almalıydık. Tabi dövüşmeyi beklemeye tercih ederlerse.</p>

  <p>Dikkatli işaretlerle herkesi alanın ortasına, silahların saklı olduğu savaş gemisinin kuyruğu altına toplamayı başardım. Bunun üç katı sayıda kişi olarak savaşmaya hazırlandığımız için bol bol silah vardı. Herkese bir kalkan ve kısa bir kılıç verdikten sonra karın üzerine bir soru yazdım:</p>

  <p style="text-align: center;">İYİ OKÇULAR?</p>

  <p style="text-align: center;">ELİNİZİ KALDIRIN.</p>

  <p>Beş gönüllü çıktı, tüm yayların kullanılması için üç kişi daha seçtim. Yay başına yirmi ok.</p>

  <p>Elimizdeki en etkili uzun mesafeli silahlar bunlardı; uçları elmas sertliğinde keskin, ölümcül bir kristalle kaplanıp ağırlaşan oklar yavaşça süzülürken neredeyse hiç görünmüyorlardı.</p>

  <p>Okçuları savaş gemisinin çevresine daire şeklinde yerleştirdim (iniş takımları onları arkadan gelecek roketlerden kısmen de olsa koruyacaktı) ve her iki okçunun arasına dört kişi koydum: iki mızrakçı, bir kargıcı, bir savaş baltası ve bir düzine fırlatma bıçağıyla silahlarımış bir kişi. Teorik olarak bu düzen alanın kenarından teke tek çarpışmaya kadar her mesafede düşmanı durdurabilirdi.</p>

  <p>Aslında 42’ye karşı 600 ile hiçbir kalkan ya da koruma olmadan ellerine birer taş alıp içeri girer ve bizi yine de boka çevirebilirlerdi.</p>

  <p>Tabii statis alanının ne olduğunu biliyorlarsa. Teknolojileri diğer bakımlardan ileri görünüyordu.</p>

  <p>Saatlerce hiçbir şey olmadı. Ölümü bekleyen birinin sıkılabileceği kadar sıkıldık. Konuşacak kimse yoktu, değişmeyen gri kubbe, gri kar, gri uzay gemisi ve birbirinin eşi birkaç gri askerden başka görecek hiçbir şey yoktu. Kendinizden başka duyup tadabileceğiniz, koklayabileceğiniz bir şey de yoktu.</p>

  <p>Savaşla hâlâ ilgilenenler kubbenin alt kenarını gözlüyor, içeri ilk girecek olan Tauranları bekliyordu. Bu yüzden saldırı başladığında ne olup bittiğini anlamamız biraz zaman aldı. Saldırı yukarıdan geldi, yerden otuz metre kadar yukarıdan fırlatılan bir dart bulutu, kubbenin tam merkezine yönelmişti.</p>

  <p>Kalkanlar hafifçe çömeldiğinizde vücudunuzun çoğunu saklayacak kadar genişti; dartların geldiğini görenler kendilerini kolayca koruyabildiler. Arkası dönük, ya da dikkati dağılmış olanların sağ kalması tamamen şansa bağlıydı; bağırarak uyarmak mümkün değildi ve bir roketin kubbenin kenarından merkezine ulaşması sadece üç saniye sürüyordu.</p>

  <p>Şanslıydık, sadece üç kişi kaybettik. Birisi okçulardan biri olan Shubik’ti. Yayını ben aldım ve bekledik, hemen bir yer saldırısı olmasını bekliyorduk.</p>

  <p>Olmadı. Yarım saat sonra çemberi dolaştım ve bir şey olursa ilk yapılacak şeyin hemen sağlarındaki kişiye dokunmak olduğunu işaretlerle anlattım. O da aynısını yapacak ve bu hat boyunca ilerleyecekti.</p>

  <p>Hayatımı belki de bu kurtardı. İki saat sonraki ikinci dart saldırısı arkamdan geldi. Dürtüldüğümü hissettim, sağımdakini dürttüm, arkama döndüm ve bulutun alçaldığını gördüm. Kalkanı başımın üzerine kaldırdım ve bir an sonra saplandılar.</p>

  <p>Kalkandaki üç dartı çıkarmak için yayımı bıraktım ve o anda yer saldırısı başladı.</p>

  <p>Acayip, etkileyici bir görüntüydü. Üç yüzden fazlası aynı anda neredeyse omuz omza içeri girdi, kubbenin çevresini sarmışlardı. Adım adım ilerliyorlardı, her birinin elinde ancak geniş göğüslerini koruyabilecek büyüklükte yuvarlak bir kalkan vardı. Üzerimize yağdırdıklarına benzer dartlar atıyorlardı. Kalkanı önüme diktim (dik durması için altında küçük çıkıntılar vardı) ve daha attığım ilk okla, bir şansımız olduğunu anladım. Birinin kalkanını tam ortadan vurdu ve delip geçerek giysisine girdi.</p>

  <p>Bu tek taraflı bir katliamdı. Dartlar bir sürpriz olmazsa pek etkili olmuyorlardı; ama arkadan gelen bir tanesi başımın tam üzerinden geçince sırtımın ürperdiğini hissettim.</p>

  <p>Yirmi okla yirmi Tauran hakladım. Biri düştüğünde hemen saflarını kapatıyorlardı; nişan almak bile gerekmiyordu. Oklar bitince dartlarını onlara geri atmaya başladım. Ama hafif kalkanları bu küçük roketlere karşı oldukça dayanıklıydı.</p>

  <p>Teke tek dövüş mesafesine gelmeden çok önce yarılarından fazlasını ok ve mızraklarla öldürmüştük. Kılıcımı çekip bekledim. Sayıları hâlâ bizim üç katımızdan fazlaydı.</p>

  <p>On metre kadar yaklaştıklarında sıra chakram fırlatma bıçakları olanlara gelmişti. Döner disk kolayca görülebildiği ve atıcıdan hedefe gitmesi yarım saniyeden fazla sürmesine rağmen Tauranların çoğu aynı zayıf tepkiyi vererek savuşturmak için kalkanlarını kaldırıyorlardı. Jilet keskinliğindeki tavlanmış ağır bıçak hafif kalkanı bir motorlu testerenin kartonu kestiği gibi kesiyordu.</p>

  <p>Teke tek ilk temas kargılarla oldu, bunlar ucuna doğru incelip çift yüzlü, tırtıklı keskin bir bıçağa dönüşen iki metre boyunda metal çubuklardı. Tauranların bunlarla baş etmek için soğukkanlı (bakış açınıza göre kahramanca da denilebilir) bir yöntemleri vardı. Sadece bıçağa sarılıyor ve ölüyorlardı. İnsan silahını donan cesetten çıkarmaya çalışırken de bir Tauran savaşçısı bir metreden uzun palasıyla gelip onu öldürüyordu.</p>

  <p>Kılıçlardan başka ucunda on santimetre kadar dikenli tele benzer ve hızlı gitmesini sağlayacak küçük bir ağırlık olan esnek bir kablodan oluşan boloya benzer bir şeyleri de vardı. Silah, kullanan için de tehlikeliydi; hedefini ıskalarsa beklenmedik bir şekilde dönerek geri geliyordu. Ama genellikle hedeflerini buluyor, kalkanların altına girip dikenli teli ayak bileklerine doluyorlardı.</p>

  <p>Er Eriksonla sırt sırta vermiştik, kılıçlarımız sayesinde sonraki birkaç dakika boyunca hayatta kalmayı başardık. Tauranlar iki düzine kadar kalınca dönüp dışarı çıkmaya başladılar. Arkalarından birkaç dart attık ve üçünü vurduk, ama peşlerinden gitmek istemedik. Dönüp tekrar saldırıya geçebilirlerdi.</p>

  <p>Ayakta sadece yirmi sekiz kişi kalmıştık. Bunun neredeyse on katı kadar Tauran ölü olarak yerde yatıyordu, ama bu hiç tatmin edici değildi.</p>

  <p>Yeni bir 300 kişiyle yeniden deneyebilirlerdi. Ve bu sefer işe yarardı.</p>

  <p>Cesetten cesede geçerek okları ve mızrakları çıkardık ve tekrar savaş gemisinin çevresindeki yerimizi aldık. Kimse kargıları çıkarmakla uğraşmadı. Kayıpları saydım: Charlie ve Diana hâlâ yaşıyordu (Hilleboe kargı kurbanlarından biriydi), iki destek subayı da öyle. Wilber ve Szydlowska. Rudkoski de hâlâ yaşıyordu ama Orban bir dart yemişti.</p>

  <p>Bir gün bekledik, düşman kara saldırısını tekrarlamak yerine bir yıpratma savaşına girmiş gibiydi. Sürekli dartlar geliyordu, ama artık yağmur halinde değil, ikişer üçer, onar tane olarak. Ve her yerden.</p>

  <p>Sonsuza dek alarmda kalamazdık; üç dört saatte bir birimizi haklayacaklardı.</p>

  <p>Statis alanı jeneratörünün üzerinde bir seferde ikişer kişi olarak nöbetleşe uyuduk. Savaş gemisinin gövdesinin tam altındaydı, kubbedeki en güvenli yerdi.</p>

  <p>Arada bir kubbenin kenarında bir Tauran beliriyordu, belli ki sağ kalan olup olmadığına bakıyordu. Bazen antrenman olsun diye onlara ok atıyorduk.</p>

  <p>İki gün sonra dartlar kesildi. Ellerinde kalmamış olması mümkündü. Belki de yirmi kişi kaldığımızda durmaya karar vermişlerdi.</p>

  <p>Daha büyük bir olasılık da vardı. Kargılardan birini alanın kenarına götürdüm ve bir santimetre kadar dışarı çıkardım. Geri çektiğimde ucu erimişti. Charlie’ye gösterdiğimde ileri geri sallandı (giysinin içinde onaylama işareti ancak böyle yapılabiliyordu); bu daha önce, statis alanının işe yaramadığı ilk durumlardan birinde de olmuştu. Kubbeyi sürekli lazer ateşi altında tutuyor ve kapalı kalmaktan delirip jeneratörü kapatmamızı bekliyorlardı. Herhalde gemilerinde oturmuş Tauran usulü kağıt oynuyorlardı.</p>

  <p>Kafamı toplamaya çalıştım. O korkunç ortamda tüm duyulardan yoksun, birkaç saniyede bir arkanıza bakarken aklınızı bir şeye vermek zordu. Charlie bir şey söylemişti. Daha dün. Hatırlayamıyordum. O zaman işe yaramazdı; tüm hatırlayabildiğim buydu. Sonra nihayet aklıma geldi.</p>

  <p>Herkesi toplayıp kara şunları yazdım:</p>

  <p style="text-align: center;">NOVA BOMBALARINI GEMİDEN ÇIKARIN.</p>

  <p style="text-align: center;">ALANIN KENARINA GÖTÜRÜN.</p>

  <p style="text-align: center;">ALANI TAŞIYIN.</p>

  <p>Szydlowska gerekli aletlerin gemide nerede olacağını biliyordu. Neyse ki statis alanını açmadan önce tüm girişleri açık bırakmıştık; hepsi elektronikti ve kilitlenirlerdi. Makine dairesinden birkaç İngiliz anahtarı alıp pilot kabinine çıktık. Bomba bölümüne çıkan dar koridorun kapağının nasıl açılacağını o biliyordu. Bir metre genişliğindeki tüpün içinde arkasından ilerledim.</p>

  <p>Doğal olarak kapkaranlık olmasını bekliyordum. Ama statis alanı bomba bölümünü dışarıdaki soluk, gölgesiz ışıkla aydınlatıyordu. Bölüm ikimizin birden sığamayacağı kadar küçüktü, ben de tüpün ağzında durup izledim.</p>

  <p>Bomba bölümünün kapıları elle kontrol edilebiliyordu ve kolaydı; Szydlowska bir kolu indirdi ve işe koyulduk. İki nova bombasını yuvalarından çıkarmak ise ayrı bir sorundu. Sonunda makine dairesine dönüp bir levye getirdi. O birini çıkardı, ben de diğerini ve yuvarlayarak bomba bölümünden çıkardık.</p>

  <p>Aşağı indiğimizde Çavuş Anghelov üzerlerinde çalışmaya başlamıştı bile. Bombayı hazırlamak için tek yapmanız gereken burnundaki fünyeyi gevşetmek ve fünye girişine erteleme mekanizmasını ve emniyet kilitlerini bozacak bir şey sokmaktı.</p>

  <p>Altışar kişi bombaları kenara taşıyıp yan yana koyduk. Sonra alan jeneratörünün taşıma saplarının yanında bekleyen dört kişiye işaret ettik. Kaldırıp karşı yöne doğru on adım yürüdüler. Alanın kenarı bombaların üzerinden kayarak geçti ve bombalar kayboldular.</p>

  <p>Bombaların patladığına şüphe yoktu. Birkaç saniye için etraf bir yıldızın içi gibi ısındı, statis alanı bile etkilendi: kubbenin üçte biri bir an için pembeleşip parıldadı, sonra tekrar griye döndü. Yavaş bir asansörün içinde de hissedilen türden hafif bir ivme oldu. Bu kraterin dibine doğru kaydığımız anlamına geliyordu. Zemin sabit mi olacaktı? Yoksa erimiş taşların içinde batıp kehribar içindeki bir sinek gibi kapana mı kısılacaktık... bunu aklıma bile getirmedim. Olursa da savaş gemisinin gigavatlık lazeriyle yolumuzu açabilirdik.</p>

  <p>Ama sadece on iki kişi.</p>

  <p>Charlie ayaklarımın dibindeki karın üzerine NE KADAR SÜRER? diye yazdı.</p>

  <p>İyi bir soruydu. Tüm bildiğim iki nova bombasının çıkardığı enerjinin miktarıydı. Oluşturacakları ateş topunun büyüklüğünü bilmiyordum, patlama sırasındaki sıcaklığı ve kraterin büyüklüğünü bu belirleyecekti. Çevredeki kayaların sıcaklık kapasitesini, ya da buharlaşma noktasını da bilmiyordum.</p>

  <p>BELKİ BİR HAFTA? DÜŞÜNMELİYİM, diye yazdım.</p>

  <p>Geminin bilgisayarı yanıtı saniyenin binde birinde verebilirdi, ama çalışmıyordu. Karın üzerine denklemler yazarak dışarının 500 dereceye kadar soğumasının en çok ve en az ne kadar sürebileceğini bulmaya çalıştım. Fizik bilgisi benden çok daha güncel olan Anghelov da geminin diğer tarafında kendi hesaplarını yapıyordu.</p>

  <p>Bulduğum cevap altı saat ile altı gün arasında diyordu (ama altı saat olması için çevredeki kayaların ısıyı saf bakır gibi iletmesi gerekiyordu), Anghelov da beş saat ile dört buçuk gün arası bir süre buldu.</p>

  <p>Ben oyumu altı günden yana kullandım, başka kimse oy kullanmadı.</p>

  <p>Bol bol uyuduk. Charlie ve Diana kara semboller çizerek satranç oynadılar; bense oynayan taşların pozisyonlarını hiç aklımda tutamazdım. Rakamlarımı tekrar tekrar kontrol ettim ve hep altı gün buldum. Anghelov’un hesaplarını da kontrol ettim, onlar da doğru görünüyordu, yine de vazgeçmedim. Giysilerin içinde fazladan bir buçuk gün kalmamızın bir zararı olmazdı. Kısa sözcükler kullanarak işaret diliyle dostça tartıştık.</p>

  <p>Bombaları dışarı attığımız gün on dokuz kişi kalmıştık. Altı gün sonra elimi jeneratörün kapatma düğmesine koyup durduğumda hâlâ on dokuz kişiydik. Bizi neler bekliyordu?</p>

  <p>Patlamalarıın yüzlerce kilometre çevresindeki tüm Tauranları öldürdüğümüz kesindi. Ama daha uzakta yedek bir güç olabilirdi, belki de şimdi kraterin ağzında sabırla bekliyorlardı. En azından alanın içinden dışarı bir kargı uzattığımızda geriye bütün olarak geliyordu.</p>

  <p>Adamları alanın çevresine yaydım, böylece bizi tek bir atışla haklayamayacaklardı. Sonra, bir şey ters giderse hemen yeniden açmaya hazır olarak düğmeye bastım.</p>
</body>
</html>
