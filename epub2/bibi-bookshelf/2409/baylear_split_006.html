<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>baylear</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_3">III</h1>
	<p class="normal">Selime ’nin yüzüne uzun süre baktıktan sonra sordum:</p>
	<p class="normal">— Adam da Ferhunde ’yi seviyor muydu? Bir şey geçti mi aralarında?</p>
	<p class="normal">— E valla, dedi, orasını hiç kurcalama! Geçmedi.</p>
	<p class="normal">Ailenin kirli çamaşırlarını bir bir yoklayarak didiklemek istediğimi anlaması işime gelmiyor. Yine de direttim. Anlattı orasından burasından, ilginç bulmadım, bir yana bıraktım.</p>
	<p class="normal">Akrilik çıkalı beri boyamanın tadı kalmadı. Pelte kıvamında tutkalla karışık alçı sürülünce tuvale boyadan önce, bir kalınlık izlenimi verirdi.</p>
	<p class="normal">Suyu çekilmiş bu portakalın, diye düşündüm ve çıkardım ağzımdan. Nereden bulur bu susuz portakalları! Ne zaman aldım, soydum ve yemeye başladım!</p>
	<p class="normal">Saplarından yan yana örülmüş sarmısak başlarına Vim kutusunun altında, zerzevat telinde, deminden beri bakıyordum sarmısak olduklarını anlamadan ve düşünmeden ne olabileceklerini. Mutfakta geçirdiğim için vakti salona gitmiyorum. Çalar saate bakınca çalar saat. Almanya ’dan gelen bira bardağını gördüm, yer karolarını kırmızı, çok şey gördüm düşündüm, oysa tek bir portakalı çiziyorum resim yaptığımda. Portakal biraz masa, biraz ütü, biraz şeker hokkası olmadıkça portakal değil. Nereden gidilir çözüme! Birdenbire öze inme, sezgiyle, Ferhunde ’yi kavradığım gibi, olamaz mı! Az Selime, az ihtiyar, az ben. Kalemi gördüm yüzeysel.</p>
	<p class="normal">— Yazmıyor, dedim Selime ’ye gazeteye sürterek, ucunu değiştirmeli.</p>
	<p class="normal">— Alsana! Her yerde satılıyor.</p>
	<p class="normal">Limon sıkacağını göremiyordum, rafta en solda. Özel adlarıyla çağırmak istiyorum hepsini. Bu portakal, bu Ferhunde, bu Selime, bu anahtar. Benim dağıtmam sonra da benim ayırmam gerekli.</p>
	<p class="normal">— Kalemin içindeki zırıltıya ne denir? diye sordum.</p>
	<p class="normal">Yok oldu birdenbire. Buzdolabının kapağını açınca yanan elektriğe karşı bağırıyorum limonu alırken:</p>
	<p class="normal">— Limonların suyu yok. O portakalları nereden aldın, suyu çekilmiş hepsinin.</p>
	<p class="normal">Suyu çekilmiş bir ses kalıyor yankı olarak uzakta, kavrayamadığım ya da unuttuğum. Portakal değil posa. Benimle daha iyi bir dünyaya gidilmez.</p>
	<p class="normal">Sevgilinin uzattığı portakal sulu ya da susuz ne fark eder, uzatıyor ya. Herkes birbirini öldürmek istediğine göre öz bu mu! Kilise ezgileri dinlemek istiyorum birdenbire. Bizim camilere neden musiki girmez! Bir adamın peşinden koşan kadın, bir yıl beş yıl on yıl, adam sıkılmıştır.</p>
	<p class="normal">— Ben de olsa sıkılırdım, diyor Selime şaşırtıcı bir açıklıkla.</p>
	<p class="normal">Gerçek bu. Saf yanı onun, iyi yanı. Oysa baldızım gerçek biri. Düş gibi olan şeyler gerçek birine. O yüzden sevmiyorum karımın kardeşini, kızını ihtiyarın. Bir öldürme suçlaması telefonda. Demek beni de öldürmek isteyen biri var. Aileye giriyorum yavaş yavaş. İnse kızının yüreğine inerdi bacanağın değil. Turp gibi. Güler yüzlü bir maskeyle dolaşıyorlar. Ben almazdım bunları, diye düşünüyorum, sadece ellemekle susuz oldukları anlaşılır. Son dilim ağzımdayken birdenbire düşündüm: Ferhunde bankada çalışıyor, çirkin evde kalmış, herhangi bir kadın olmak bütün istediği. Adam portakalı uzatıyor bankanın kafeteryasında, birlikte yiyorlardı öğle yemeklerini. Ülseri varmış adamın olamaz mı, yemiş dokunuyor belki de. Evde komposto yapıyorlar. Portakalı uzatıyor ben yemiyorum diyeceği yerde. Ferhunde ’nin yüzü kızarıyor uzatılan portakala. İyice ısındı. İki ölçü bize yeter. Anlıyorum bakmadan, küçük naylon keselerde kalmış pirinçlerden söz edildiğini ve Ferhunde ’nin bu ilgiyi birdenbire ülser dışı bir kaynağa bağladığını. Ülseri olsa veremez mi! Her gün her yemekte veriyor mandalinasını, kimi gün elmasını. Neler hissettiğini kestirmek zor değil düşüncesine birdenbire inmek koşuluyla. Ya veriler eksikse! Ağzını büzüyor Ferhunde. İli ya da ülü sözcükleri seçiyor genellikle.</p>
	<p class="normal">— Erkekler kuru fasulyeden bıkmaz.</p>
	<p class="normal">— O nohudu at, diyor Selime.</p>
	<p class="normal">Elimdeki küçük naylon torbada yarım avuç nohut. Kim bilir ne zamandan beridir duruyor dolapta öteki artıkların arasında, kara mercimek az, kuru bakla, az pirinç. İşe yarar, çorbaya konur.</p>
	<p class="normal">Ben yemiyorum, demiş olmalı. Susarak uzatmıştır. İlgi duyuyormuş gibi yapıyorsa neden sahiden ilgilenmiş olmasın! Her yemekte portakalını uzatması ilgisini göstermez mi! Üstelik portakal ülsere dokunmaz.</p>
	<p class="normal">— Dokunur, diyor Selime, ülserliler çiğ sebze ve meyve yemezler. Hoşaf başka.</p>
	<p class="normal">Uzatıyorlar portakalını: Almaz mısınız? Kaçmıştır, diye düşündüm.</p>
	<p class="normal">— Sosisli fasulye ve pilav, pancara gerek yok değil mi?</p>
	<p class="normal">Niçin bana soruyor. Daha vakit var. Masalara uzak değil yan yana olmasa da, yazarken arada bir, okurken genel müdürlükten gelen kâğıdı, kaçamak. Bu tip kadınlar âşık olamaz. Tutulsa belli etmezdi. Bir tik bununkisi. Sevilmek umudu. Tutulsa baştan çıkardı adam, uyanır. Ezikliktir iğrenilen, dişi her zaman hoşa gider.</p>
	<p class="normal">— Çok içme, diyor Selime.</p>
	<p class="normal">İnadıma bir kadeh daha doldurdum.</p>
	<p class="normal">Adam uzatıyor tabağının önünde uzun süredir duran portakalı. Yafa. Kavrayabilsem diye düşünüyorum, yoksa Seli-me ’yle mi ilgili! Ferhunde olgusu resimle ilgili. Düşüncenin on koldan iç içe akışı. Tuvalde neden on koldan düşünülmüyor. İsviçre ’ye gitmiş peşinden, neden çok yönlü ele alınmıyor! Herhangi bir kadın kadar beğenilmeyi istemek uzun bir ova gibi önümde. Bakıyorum dümdüz sarı bir bozkır. Oysa bir ekinle kaplı olabilirdi. Gerçekten sevemez miydi onda kendini arayacak yerde! Ferhunde bu işte. Dişiliği olmayan eziklik. Gözünden bandajı çıkarmış ve kontakt lens takmış. Bizimki tombul ve sürmeli. İhtiyarın kızları bunlar. Hiç söylemedim sürmesini sevmediğimi. Bir alışveriştir gidiyor, benim çıkarım bunun neresinde! Bir kadeh daha aldım ve limon sıktım içine.</p>
	<p class="normal">Yirmi yıl önce bir bankada birlikte çalışmakla başlamış. Şimdi ne banka var ne adam. O kadın da bu değil. Her gün başka birine uzatmış portakalını, belki bir kez, tümüyle ya da bir dilim. Böyle başlamış. Seviyor beni diye düşünmese de yemez bırakabilirdi. Bilirim ilgi çekmek isterler sonra bırakırlar yüzüstü. Bu direnmiş. Eksik. Portakal yatmak için uzatılır uzatılırsa. Yüzünü görür gibi oluyorum.</p>
	<p class="normal">— Nasıl bir adam? diye sordum.</p>
	<p class="normal">— Herhangi bir adam.</p>
	<p class="normal">Teneşirde güzel olan bir adam. Hangi tılsımı tutuyor elinde, ki sevilmiş birdenbire. Yüz güzelliği devinim bitince. Korku en iğrencidir anlamların. Bu yüzden mi yonuların yüzleri anlamsız. Canlı bir heykel başı düşünülebilir mi! Et iğrençtir. Ezilebilen ayakla ezilmeyene dönüşmeli ki, taşa demek istiyorum, sinire dokunmasın. Mumla yonu yapılamaz. Oysa resimde uçuk ve uçucu olunca hoşa gider, diyecektim vazgeçtim. Ben kendimi bulunca bulurum aradığımı, güzel umrumda değil. Karışık.</p>
	<p class="normal">— Demek portakalı vermekle başlamış dedim.</p>
	<p class="normal">Öyle yorumluyor. Bir tutku başlamış birdenbire karşılıksız. Adam İsviçre ’ye gidince peşinden gitmiş karşılıksız. Mürekkep dökmüş pasaportuna yaşını gizlemek için, kazaya uğramış gibi. Değiştirmek değişmeyeni, bu inatla başlamış olmalı. Çok açık. Uzatılan portakala alınmış olamaz. Bir söylence yaratmak isteği olabilir. Arkadaşlarına öyle görünmek istedi, tombul kardeşine, babasına, başkalarına. İnce bir kız, anlaşılıyor İsviçre ’ye gitmesi peşinden. Evine gitmiş yoklamaya hastalanınca. Gitmesi doğal. Üstüne mürekkep dökülen pasaport bir yalnızlık simgesi, bir eziklik gibi çantasında dizinin üstünde. Filede de durabilirdi. Biri vardı kimdi! Her yolcunun karşısında biri oturur. Camdan baktı, ağaçların geçtiğini gördü, dizinde pasaportu. Uzakta bulutlar var. Tutunarak gidiyor çay içmek için sevilmediğini düşünerek. Şimdi de evler geçiyor. Bir köpek gördü, okuluna giden bir kız, bir köylü belki de. Öze varılamaz. Öz yoktur. Bir sap da mı yok tutan kişiyi, bütün o yaprakları! Kentin içinden geçen trenler etekten geçseler de, tek tük insan görmek ne güzel. Doğal bir hızla geçiyoruz. Çocuk evine gidiyor telaşsız her günkü hızıyla. Gömleği kırmızı, elleri boş, görünmüyor. Görünmeyende gizli özü. Soyutladıkça kendine yaklaşıyor. Bu gölge akşam karanlığında sadece bir insan olabilir, bu da köpeği yanında. Mutluluk orada. Utanıyorum pasaportuma mürekkep döktüğüm için. Gidiyorum boşu boşuna gitmek için, sürdürmek için ezikliği. Umrumda değil, böyle görünmek istiyorum iğrenç. Tren gidiyor, diye düşündüm. Bir inek döndü baktı. Kahveden el salladılar. Ne portakal, ne eziklik başka bir yerde saklıyorum gizi. Anlaşılmak için yapılmamış şeyler de var. Kişinin parmağı gibidir anlamla kişi arasındaki orantı parmakla kişinin arasındaki orantı kadar. Anlaşılmak istemiyorum diye düşünüyor. Anlatıyor arkadaşlarına: Benimle evlenmek istiyor. Alay etmiyor kimse, acıyarak baktıkları söylenemez, biraz deli. Berikine ne kadar ezikse buna o kadar ters. Tepsiye koyuyor tavuk budunu, yoğurt, pancar, götürüyor. Köpek yemeğini çoktan yedi. Bir öğün yiyor günde. Amerikan Koleji ’nde okumuş Selime gibi. İngiliz resimlerindeki yüzleri biliyor, roman kişileri gibi tıpkı babasını yorumluyor. Yaşanmaz bu adamla öldürmeli. Bir cinayeti örtmek istiyor yumuşak görünerek. Bunca saf biri, nasıl olur da öldürür kocasını, üstelik köpekleri var. On yıl yaşasa ikinci kuşak eder, bu üçüncü kuşak olabilir. Büyük baba da tıpkı bunun gibiymiş. Bandajı çıkarmamıştı daha kapıdan bakarken. Fatma unutuldu. İhtiyara yüklenmek istiyor bütün suç. Olana bitene çok üzüldü. Çok ters geldi ona. Annesine çok bağlıdır. İlk karısından annesi yüzünden ayrılmış. Trende düşündüm bunları karşımdaki adamın yüzüne bakarak. Lozan ’da evine gittim, yan sokak, temiz, bulamadım.</p>
	<p class="normal">— İstanbul ’dan selam getirdim.</p>
	<p class="normal">Selam getirilir genellikle ve kahvede oturulur. Bir sütlü kahve ısmarlıyor çay yerine. İstanbul ’u düşünüyor başka bir kentin içinde, bir semti özellikle. Ağaçlar bile başka. İnsanlar oyuncak gibi, cansız, yabancı. Bunlarda öldürme güzel karşılanmaz. Daha katı, bencil açıkça, gizlemeden. Arapsaçına dönmüş ilişkilerin içinde ufak tefek kızlar var, hepsi de bir ölü kadar alımlı. Selime ’ye baktım başka bir soydan. Boyayla tutuyor kendini gevşek, yüzeyde. İnsanlar kendine benzemiyor. Selime kendine benzemiyor. Kendine benzeyen insanlar rahat ettirir onları sevmesek de. Yan gelmiş oturuyordum, resim yaptığım filan da yok, rahat biliyorum ama ne kadar sıkıcı. Bu yükü bırakanlar var. İndiriyor omzumdan ve gidiyor. Yükler bir yol kavşağında indirilir. Eğilirsin usulca, bırakırsın sırtındakini, gidersin. Bütün gitmeleri anlıyorum, kalmalar da güzel. Bir dükkâna girip çıkmayı anlıyorum, alışverişte tat var. Adamın cıgara paketini vermesini ne kadar severdik para vermek olmasa. Çıkıyorsun dükkândan upuzun bir yol, başlıyorsun yürümeye, evlerin numaralarına bakıyorsun, apartmanların adlarını okuyorsun, gidiyorsun hafif, gidiyorsun kolay, bir kız sana bakıyor, bir adam selam vermeden geçiyor, umrunda değil, aradığın kahveyi buluyorsun. İşte oturuyorlar silik ve uzakta. Garson çarpık bir adamı getiriyor gölgesi gibi, bırakıp gidiyor. Getirdiği çaya konyak döküyorsun cep konyağından, yassı, güneş, güneşin gölgesinde bulduğun denize bakıyorsun. Denize bakmak güzel taş atmak gibi. Başka bir şey demek istesem de hep bu. Bütün güzellere gazel demek geliyorsa içimden bunun bir anlamı olmalı resimle ilgili. Gazeli arıyoruz bütün resimlerde, gazel yapraksa, ki yaprak, gazellere karışmak bir yaprağı dörde katlamaktır. Kalktım kahveden trene bindim. Ferhunde karşımda.</p>
	<p class="normal">— Sevmedin değil mi? diye sordum. Doğru söyle!</p>
	<p class="normal">— Sevmedim, diyor.</p>
	<p class="normal">Böyle bir şey, böyle başlamış, çektiklerimizin kökenine düşünmeden inebiliriz, o kahveye gidilen yoldan, herhangi bir yaz günü, ikindi üstü.</p>
	<p class="normal">— Bu maske ne öyleyse!</p>
	<p class="normal">— Hiç, diyor, ben de bilmiyorum, takıyorum arada bir. Acınacak biriyim ben.</p>
	<p class="normal">Bütün kocalarını öldüren kadınlara acısak yalnızlığın ipliği pazara çıkardı. Ona acıyamam, bakarım yalnızlığına hepsi o kadar. İrice bir yudum aldım ağzıma, boğazımı yakması için hemen yuttum. Annemin yüzüme bakarken başını umutsuzca salladığını anımsıyorum. Babam bir erkekti acımazdı bana. Ufak tefek anlamların durmuyorum üstünde. Çakıyla kazıyorum sevgiye benzeyen yerleri. Ne kadar hoyratsa o kadar gazel.</p>
	<p class="normal">Seni bir yerden gözüm ısırıyor. Benim o tanımadın mı! Üsküdar ’a inen tramvaydaki çocuk sen değilsen bana da benzemiyor. Oralara gidelim, güneş batmayan yere, en denize. Yaz gelse oralara gitsek, bir akşamüstü taşlıkta otursak. Fatma benim eski kadınlarımla savaşıyor savaşabildiğince, doymak onun için gazel. Ruh sağlığı bir ekmek somunu kadar taze ve sıcak, Ferhunde ’nin yırtıcılığı ezikliğinden. Dengeli görünmeyi kim bilir ne zor başardı, tek ayak günlerce. Anlama ulaşmak istediğimi anladım birdenbire. Kendime anlatmak istiyorum anlaşılmayanı, bu yüzden trenlere biniyorum. Kahveye Ferhunde için geldim, sevmediğim birine. Kimsenin mektubunu açıp okuduğumu anımsamıyorum, ama bir duruşu okumak için sabırsızlandığım çok oldu. Bu da böylesi bir ressamlık. Bütün duruşlar resimlerimde eski bir duruşun yorumudur. Yorum değil yorumlanmazı bulmak isterdim. Başkalarından kendimiz için söz ederiz, başka biri olmak varken. Ben en iyisidir. Amipçe bir kıpırtı diye düşündüğüm çok oldu. A ve B noktaları arasında trafiğin yoğun olmadığı yerde de çiğnenebiliriz, dışına çıkmak zorsa ne kadar zorsa o kadar güven verici. Başka türlü geçirirken içimden başka türlü anladım. Nasıl uyuduğum önemli değil, deliksiz, uyanınca tam uyanmak için. Baktım Selime ’nin yüzüne: Ben buyum işte. Anlarsa anlasın kurtulamaz. On yaş geriden kilitledim onu tuzağına. Üsküdar ’da öğrendim bunları, sokak aralarında, üstünde başkaları oturan kara suratlı evlerde.</p>
	<p class="normal">— Ferhunde böyledir işte, diyor Selime, hiç yoktan bir tutku çıkardı. Önce kendini inandırdı sonra başkalarını. Sevilen biri oldu.</p>
	<p class="normal">— Ama Ferhunde sevilen biri değil de seven biri gibi görünüyor.</p>
	<p class="normal">Anlamlar arasında her zaman kaymalar olur. Seven biri daha kolay sevilir sevmeyen birinden. Banka arkadaşı portakalını veriyor yemekte. Seviyor onu, o da bunu. İsviçre ’ye gidiyor peşinden. Bulamıyor. Türkiye ’de yaşamış başka biriyle evlenmesini öneriyorlar, olmuyor.</p>
	<p class="normal">— Ya köpek?</p>
	<p class="normal">— Bu düpedüz rastlantı, diyor Selime. Biliyorsun köpek şecereleri insanlarınkinden daha sağlam tutuluyor.</p>
	<p class="normal">İyice düşman olabilmek için iyice belirliyorum baldızımın çaya çey, Fatma ’ya Fetme demesini. Kolejde gördüğü eğitime verenler bunu yanılıyorlar. Bu büzüklük ağızdaki, çene kemiklerinin açılmamak için gösterdiği direnç de mi kolej ürünü! Ersatz bir dişilik bu. Sevme, açılma, uzanma isteğinden yoksun, Tanrısız, halksız, güzelsiz, töresiz, bir aynada kendilerine Batılı süsü vermekten ötesine aldırış etmeyen talihsiz kişiler bunlar. Bunlar böyle tümüyle. Ne ateşe ne Tanrı ’ya ne insana tapmasını bilmeyen, güneşi, çayırı, bulutu, evi, mobilyası, suyu, elektriği, kanalizasyonu, sokağı, kaldırımı olmayan, güzeli görünce başını çevirenler bunlar. Selime geldi.</p>
	<p class="normal">— Cevdet Bey elinde bir cerikanla sokaklara düşmüş, dedi gözleriyle tavanı yani üst kattakileri göstererek. Onlar bizim gibi de değil. Beş kişi yiyor içiyor ve tuvalete gidiyor.</p>
	<p class="normal">Ben mutfakta içiyordum. Tezgâha gerisini dayayarak durdu. Ellerini göğsüne kavuşturdu. İri memelerini, sürmeli gözlerini gördüm, terliklerini ve duruşunu. İçeri gitti geldi telefonu açtı.</p>
	<p class="normal">— Burası Süleyman Bey ’in evi. İki günden beri bir damla su akmıyor musluktan. Evet, evet.</p>
	<p class="normal">Resim yoktu, yazı vardı. Minyatürler, ebrular, tezhipler, sahifeler çevreleyen çiçek nakışları, bezekler. Pencere içinde açan hasekiküpesi tenekesinde Tanrı ’yı simgelerdi. Ben buradayım, derdi Tanrı, yeşil saptan kırmızı çiçeği aşikâr ettim. Aslanın ağzından alan benim rızkınızı. İyi çiğne! Kara ekmek lokmasının çiğnedikçe ballandığını göreceksin. Şimdi biraz ekşi kat o tatlı öze. Zeytin tanesi yüceliğim içindir. Kilimin morları, akşamları ıslanan toprak, bu odun kokusu, böğürtlenlerin altındaki buğu benim saydamlığımı gösterir. İttim Tanrı ’yı ama onları bırakmadım. Dağı saran gecekonduları çizdim şematik ve rakı içtim günlerce öfkemden.</p>
	<p class="normal">— Bir bozukluk varmış, onarılıyormuş, diyor Selime. İki saat sonra sular akacakmış. İnanayım mı!</p>
	<p class="normal">— İnanma. Bu sular akmaz.</p>
	<p class="normal">Bulaşık yıkamak, sökük dikmek, mercimek çorbası pişirmek gibi gündelik bir ev uğraşı olsaydı resim, annem, ne güzel hasekiküpeleri çizerdi kim bilir ve Tanrı:</p>
	<p class="normal">— Hüsniye, derdi, bu hasekiküpesi benimkinden güzel. Benim gözüm beni görmez oysa sen beni dikmişsin bu saksıya. Açsaydım bu kırmızıyı açardım ben de.</p>
	<p class="normal">Tanrıyla kedinin fareyle oynadığı gibi halleşen erenlerce, ne diyecektim, silinmedikçe resim yapamayacaksın. Saçma. Bunca mandepsiye bastıktan sonra artık yediremezler bize. İnsanın kendi kendini yaratma çabası bir gün en güzel yapıtla noktalanacak. O zaman resme ne gerek var, bir kızın yüzüne bak yeter. Ferhunde tepsiyle akşam yemeğini götürüyor kocasına. Üç geyik büfenin üstünde. Taşlık karanlık. Bizim Üsküdar ’daki evin sofası karanlık. Anam don yamıyor babamın yanında. Babam Tanrı ’ya sövmek için içiyor aslanın ağzından tırnaklarıyla yolarak kopardığı rakısını. O sövgüyle tapınır. Her yiğidin bir yoğurt yiyişi var. Fatma ihtiyarın yanındaki koltukta dikme lambanın altında tığla bir bere örüyor. Bitti bitecek. Yarın giyer alışverişe gider.</p>
	<p class="normal">Bir kadeh daha doldurdum. Selime yatak odasının başucu lambalarından birini aldı getirdi sarı formika masaya koydu, fişini büfenin yanındaki prize takarak eğdi abajurunu. Çoraplarını çıkardı kapandı sağ ayağının üstüne, gözlükleri gözünde, iskemlede, iki parmak arası nasırını çıkarıyor tırnak makasıyla ve cımbızla. Tezgâhın üstüne baktım. Ekmek kızartma makinesi tuz kutusu ekmek tahtası zeytinyağı şişesi sirke. İçi boş bir nescafé şişesi. Üç günden beri musluğun çevresinde birikmiş tabak çatal kaşık bardak yığını. Perdeler kapalı. Dış dünya ile her türlü bağlantı kesik. Selime orada ben burada. Camın altındaki küçük adamlara yaklaşmak olanaksız. Bu mutfaktan kaçılamaz. Tutsağız burada. Şimdi biri gelecek ve sorguya başlayacak:</p>
	<p class="normal">— Niçin gecekondu resimleri çiziyorsun?</p>
	<p class="normal">— Keyfimin kâhyası mısın istediğim resmi çizerim.</p>
	<p class="normal">— Çiz ne çizersen çiz karışan yok. Ne ki biliyorum senin gecekondu resimleri çizdiğini, sen de bil benim bildiğimi, bu kadarı yeter şimdilik.</p>
	<p class="normal">— Apartmanların suratına bakamıyorum çok çirkin. Kokuyor onlar. Yatak odaları kokuyor, havasız. Ben de gecekondu resimleri çiziyorum ister istemez.</p>
	<p class="normal">Tuvaletler, ağızları açık kanalizasyon borularına bağlandığından beri kaçak olarak çünkü dilekçeyle çekimi beş yüz liradan lağım çukurlarını sömürtmeye olanak bulamıyoruz, –paramız da olsa Belediye vidanjör göndermiyor– evlerin içini fare sardı. Selime tuvalete gidemiyor korkudan. Banyonun kapısını açmadan önce bir kez bakıyoruz fare var mı diye. Fare zehiri var, olmaz olur mu, her evde var, Fatma ’da, Ferhunde ’de ve bende. Benimkisi kalorifer kazanının yanındaki çekmede duruyor, hiç ellemedim. Dün Selime bir gazetenin üstüne döktü biraz götürüp klozetin önüne bıraktı. Önce anlamadık nereden çıktığını. Sonunda bulduk. Klozetlerin arkalarında, yere yakın, altı santim çapında bir delik var. Tıkadık buruşturulmuş gazeteyle. Gazeteyi yedi. Gaza batırılmış bez tıkadık ve ateşledik dumandan boğulsun diye. Klozetin kapağını kaldırıp çıkamıyor. Selime gitti dinledi. Löp löp sesler geliyormuş derinden. Ona öyle geliyor. Dediğim gibi klozetler yer yer döşenmiş ağızları açık kanalizasyon borularına olduğu için farelerin hücumu doğal. Fare zehiri bulundurmadan yaşayamıyoruz. Fare yerine insanların zehirlenmesine gelince bu da doğal. İhtiyar bu arada gidebilir. Bacanak ve Selime gidebilir. Ben Fatma ve Ferhunde kalırız geriye. Dulları çatımın altına almak malı böylece tek elde toplamak aklımdan geçmedi, doğru söylüyorum, geçmedi. Fatma ile yatılır ama Ferhunde ile ne yapılır!</p>
	<p class="normal">— Yoksa nasır değil mi bu? diyor Selime. Öyle acıyor ki!</p>
	<p class="normal">— Nasırdır, diyorum başımı çevirmeden.</p>
	<p class="normal">Ferhunde oyuyor nasırını arkamda başucu lambasının eğik abajuru altında.</p>
	<p class="normal">— Gözün görüyor mu? diye sordum dönmeden.</p>
	<p class="normal">— Görüyor, görmez olur mu!</p>
	<p class="normal">Sarı formika masanın önünde ayağını alçak tabureye dayamış, başucu lambasının eğik abajuru altında, sağ ayağındaki parmak arası nasırı çıkarmaya çalışan kişinin kim olabileceğini düşünmek nereden aklıma geldi! O, o, Ferhunde. Onun ayağı, onun nasırı.</p>
	<p class="normal">— Ayaklarımı tanıyamıyorum, diyor, ellerimi de.</p>
	<p class="normal">Bu konuşan da o. Ta kendisi. Küçük tuvalette klozetin önüne serptiğim fare zehirlerine gidip bakmak geldi aklıma birdenbire. Gidip baktım. Serptiğim gibi duruyor zehirli buğday taneleri. Yememişler. İçerdeki onlardan biri olamaz. İkimiz de kapıları kapalı tutuyoruz.</p>
	<p class="normal">Korku diye niteleyebileceğim bir duygunun uzun koridorunda — bir uçta zehire meydan okuyan fareler öbür uçta kendisiyle başka biri olmak arasında bocalayan kişi — tam orta yerde durdum. Kapı ne yanda! Sokak kapısı demek istiyorum.</p>
	<p class="normal">— Çıkardın mı? diye seslendim.</p>
	<p class="normal">— Çıkardım, diyor Ferhunde ağzını bu seferlik büzmeden, çok kanıyor.</p>
	<p class="normal">Tuvaletten tentürdiyot şişesiyle döndüm mutfağa.</p>
	<p class="normal">Başını kaldırıp bakıyor. Anlamak istiyor nedenini. Anlamak istediği çok şey var. Ben, o mu diye bakarken ona, o da bana bakıyor besbelli ben miyim diye. Sokak kapısı uzakta, belki de yok.</p>
	<p class="normal">— Yememişler, diyorum.</p>
	<p class="normal">— Kapıları açık bırakma, mutfağı ve salonu koruyalım hiç olmazsa.</p>
	<p class="normal">Ertesi gün arabayla alışverişe giderken fareleri unutmuştum. Soğuk ve güneşli bir kış günü. Ortalık cam gibi. Sevmiş ya da sevmemiş, hiç yoktan bir sevgi çıkarmış ya da çıkarmamış, Selime ’yi bir Ferhunde benzerliği kemiriyormuş ya da kemirmiyormuş, yok böyle bir sorun, aldırmıyorum unutmuşum. Yanımdaki bir kadın sadece tombul ve sürmeli. İyi de araba kullanıyor. Orta yaşlılıkta direnen bir oyuncu olabilir sinemacı filan. Kokusunu duyuyorum. Bir araba yaklaşıyor, biri solluyor, biri yanlamasına yarı yarıya çıkmış duruyor. Uzaktan bakıyorum avuç açmasına ve beklemesine geceyi. Güneşle geliyor giderken yarı yolda bıraktığımız. Cevdet Beyler çekişiyorlar üst katta. Evli olup olmadıkları bile belli değil. Çocuklar kimin! Yüz bin peşin yirmi beş bin aylıkla. Onların fareleri kedi gibi, köpekleri fareye benziyor. Adam üstüne atlıyor. Yuvarlanıyorlar. Çocuğu kapıcıya bırakıp kaçıyor, beş dakika sonra gelirim. İçiyor içmez mi. Bodrumu ve kapıcı dairesini –bir göz, kömürlükten bozma mutfak– su basıyor. Drenaj yapılmamış başta. Çocuk sular içinde bekliyor bir dilim ekmekle. Drenaj zorunlu olmazsa su basar. Babası evde, hanım çarşıda, televizyona karşı konuşuyorlar uzun uzadıya. Kolay değil soyu sopu toplamak. Bir gün tek başıma gelirim. Üçüncü evliliklerindeler. Kendinden genç ve alkolik ama tedavi görmüş idare ediyorlar doğru dürüst bir şey bulsa Avustralya ’ya mektup yazarmış. Elleri titriyor Parkinson. Benim günüm çok ama Leyla ’yı da görmek istiyor. Cumartesi ya da pazar. Tamam. Ben de görmek istiyorum Leyla ’yı. Kocası hımhım. Genizden konuşuyor ve hık diyor iki üç sözcükte bir. Zengin. Tüccar. Kaçsak.</p>
	<p class="normal">Yan gözle baktığımı anlıyorum kaçmanın orasında. Dur, dedim, Süleyman kendine gel! Kendini sanatçı sanıyor. Leyla sanat bir tutumdur her şeyden önce, bir davranış. Kopulması gerekenden kopmadıkça resim yapılabilir mi! Tüccar bir kocanın aldığı boyalarla neyin resmini yapacaksın! Kaçar. Kaçmalıyız. Çalışarak para kazanmak diye bir şey var.</p>
	<p class="normal">— Beyaz peynir alalım, dedim Selime ’ye. Mandradan aldığımız o peynir hem pahalı hem yavan hem ekşi, on para etmez, yenmiyor.</p>
	<p class="normal">Güneş daldan dala atlıyor. Bir kule ağaçlı gölde. Çinkosu yüz yıl eski, çamları yüz yıllık. Asfalt neden kaldırım taşlarına dönüşüyor, eski sokaklarda dolaştığım için mi. Köy Pub her zaman boş, her zaman taşınmaya hazır. Büyüklerden birinin köşkü olmalı. Ferhunde, Selime ’den daha iyi kullanıyor, gazladı ve geçti. Kestanelik yola saptık. Bu bahçe duvarlarının arkasındaki giz çocuklara sarkıyor, bana da. Pantolonuma ve dizimdeki elime baktım. Bir kırmızı sıkışmış tırnağımla etim arasına. Yağ lekesi.</p>
	<p class="normal">— Çalışırken beyaz bir gömlek giymelisin.</p>
	<p class="normal">Çok bez gidiyor. Fırçalar temiz olmazsa maviler bulanır.</p>
	<p class="normal">— Gaz alalım, dedim Ferhunde ’ye.</p>
	<p class="normal">Sol kırmızıyı yaktı ve sola yanaşarak durdu. Başka memlekette ceza keserler. İki vidası atmış kapı iç döşemesinin. İç boyanın muşamba ile birlikte çizdiği arabeske, camı ve kapıyı açmaya yarayan nikelajlı iki küçük kolcuk oturmuş. Arabadan inerken anacaddenin apartmanlarına doğru yükseldim ve indim. Kış güneşi tüm kiremitlerde, camlarda, yağmur oluklarında. Asfalt bile parlıyor.</p>
	<p class="normal">Mahallenin ahşap kara evini apartman nasıl götürdüyse, sokak arasının manavını kasabını da market öyle götürdü. Sen uygarsın, diyor azgelişmiş insana, Avrupalı gibi seç al. Kasalardaki kızlar güzel. Etiketlere bakmadan bir ondan bir bundan. Potin boyası da gerekli mum da. Garnitür bezelye, havuçlu ve maydanozlu. Portakal ucuz, peynir ucuz, yağ beş lira eksik. Beş on lira eksik derken sepette birdenbire bir çoğalma. Hep iki üç kişi arkanızda acele etmenizi bekleyen. Sekiz yüz kırk. Torbanızı doldurup çıkıyorsunuz, hesap yolda. İnsan gibi alışveriş ettikten sonra yirmi lira eksiğin ne önemi var!</p>
	<p class="normal">Portakal seçtim teker teker yoklayarak, sulu bunlar. Kırmızı filede kuru soğan. Bu market uğruna sattım bizimkileri, onlar da Almanya ’da bir marketteler şimdi. Bizler hep alırız, onlar hep satarlar, uygarlık bu işte. Kibarca. Et kuyruğu var. Beklemelisin, beklemesini bilmelisin. Çalışıyorlarmış. Cinsel bu, apış arasına uzanmak bir yabancının. Ferhunde, Selime ’yi erittiği günden beri sana gelmek isteği. Kırmızıyı sürdüm bezle silmek için seni çiziyorum yazmadan önce. Biz bu yaka insanlarıyız değil mi! Sen ve ben, düş önüme. Ferhunde rafların arasında Selime ’yi arıyor, bulursa şaşmam. Kim çıkacak karşıma, hangisi! Gereksinmeleri alabildiğine pompalayan anamal kişiyi daha çok çalışmaya itiyor. Kırk sekiz saat çalışılsa yetmeyecek. Çığrından çıkanı kim dizginleyecek! Bezelyenin içine havucu ve maydanozu ben de koyarım ama bunun tadı başka. Bir kutuda. Renkli bir resim kutunun üstünde. Maydanozu havucu ve bezelyeyi yalnız bizim firmanın bildiği bir gizle karıştırdım al beni, bifteğin varsa, tavada kurutmadan hafifçe kızart tabağa koy ve yanına bu garnitürü haşlayarak yerleştir. Bir ketçap şişesine uzandım. Makarnaya da garnitürlü bifteğe de gider. Bıraktı beni şişelerin kutuların paketlerin çok sesli ezgisi içinde, sarhoşluğa vardı ve yitti. Yok yok. Her türlü Fransız peyniri, her türlü İtalyan peyniri, gorgonzola bile var Peynir Sarayı ’nda, burada yok, marketler orta sınıf için. Balık ekmek mi yiyorsun iskelede yoksa tükrük köftesi mi! Ferhunde göründü.</p>
	<p class="normal">— Elleri tükürükleyerek yapılan köftelere tükrük köftesi dendiğini sanıyorsan yanılıyorsun, dedim içimden Selime ’ye, tükrük köftesi baş etlerinden yapılır, bu arada salya bezleri de karışır kıymasına köftenin. Tükrük köftesi deyimi…</p>
	<p class="normal">Bir şişeye uzandı. Baş kıyması yapış yapıştır salyadan ve tükürükten. Sen tükrük köftesi yiyebiliyorsan yiyedur, ben burada ilerici ressam Süleyman yoz bir markette uygarcılık oynayarak evdeki bifteğe garnitür seçiyorum. Leyla kaçalım, çalışarak da geçiniriz. İlle bir yaşlı kadının parasını mı. Höst. Biliyorum. Olsun. Belli olmaz, bakarsın.</p>
	<p class="normal">2.340 lira bayıldı Ferhunde, torbalara doldurduk malları ve çıktık.</p>
	<p class="normal">— Bugün hava ne güzel!</p>
	<p class="normal">Yüzüne baktım:</p>
	<p class="normal">— Bana elli bin lira verebilir misin?</p>
	<p class="normal">— Ne yapacaksın elli bin lirayı.</p>
	<p class="normal">— Sergi açmak istiyorum. Cam, çerçeve, lokal kirası falan filan.</p>
	<p class="normal">Galeriler peşin para almıyorlar, diyebilirdi demedi. Biraz düşündükten sonra:</p>
	<p class="normal">— Olur, dedi.</p>
	<p class="normal">Bir tokat atmamak için suratına kendimi güç tuttum. Çakıl taşı gibi oynuyordu parayla umursamaz görünüyor. Oysa altını üstünü araştırabilir, kem küm eder, sonunda razı olurdu. Sinirime dokundu en ufak bir direnç göstermemesi. Millet meteliğe kurşun atarken bunun sokağa atacak elli bin lirası olması betime gidiyor. Son günlerde uzak duruyorum. Diziyle belime yüklendi arkadan, boş verdim, uyur gibi yaptım. Bu karıları. Biri gelse yüklense ve koparsa. Oysa düşkün görünmüyor. Birden döndüm ve baktım. Burun deliklerinin kanatları titriyor. Solgun. Mutsuzluk sevgisizlik umurunda değil, tıpkı para gibi harcayabilir gelmişini geçmişini. Vurabilirdim küçüktüm iyice.</p>
	<p class="normal">— İstemiyorum, dedim birdenbire, paran senin olsun.</p>
	<p class="normal">Versem bir türlü vermesem bir türlü, diyebilirdi demedi.</p>
	<p class="normal">— İyi olur sergi açsan, dedi, ama o kadar resmin var mı?</p>
	<p class="normal">— Yani, dedim, gece gündüz tepende oturduğumu, resim yapmadığımı başıma mı kakmak istiyorsun! Sergi açamam mı demek istiyorsun!</p>
	<p class="normal">Bütün resimlerini ya yaktın ya yırttın, bütün figürlerin bacaklarını bütün kedilerin kuyruğunu kopardın, bütün suratların kör, bütün çiçeklerin yoluk, biliyorum kendine bu öfken ya da bana, diyebilirdi demedi.</p>
	<p class="normal">— Bugün havanın tadına doyulmuyor, dedi.</p>
	<p class="normal">— Cevap ver, dedim, yanıtla!</p>
	<p class="normal">— Bırak bunları, dedi. Evinde oturmanı niçin başına kakayım! Güzel resimler yaptığını biliyorum. Kedilerini çok seviyorum.</p>
	<p class="normal">Osmanlıcadan kaçınmam, konuşurken Türkçe sözcükler seçmem, sözgelimi kelime yerine sözcük, cevap yerine yanıt demem biliyorum sinirine dokunuyor. Herkesin siniri bozuk. Cevap ya da yanıt, ikisi bir onca. Oysa Arabın suyuna batmış, Arabın peştemalı altından çıkmış ne varsa beni zıvanadan çıkarıyor. Düşünülürse kelime yerine sözcüğü uydurmak ruhsal bir bunalım ürünü değilse nedir! Bizim kuşak sinirli ezik ve öfkeli, diye düşündüm. Ben de tutmuş elli bin lira istiyorum Ferhunde ’den. İstiyorum ki seslileri dişleriyle ezerek: “Sırası mı şimdi elli bin liranın!” desin, desin de indireyim suratına, ya da kapıyı vurup gideyim. Oysa bana kedilerimi sevdiğinden söz ediyor, çıkarıp uzatıyor elli bini.</p>
	<p class="normal">— Sen, dedim, param var diye kendini ne sanıyorsun!</p>
	<p class="normal">Ne demek istediğimi bal gibi anladı. Titriyordum. Toparlanmaya çalıştım. Yan gözle baktım, görmezlikten geliyor durumu. Üstüne sümsükleyip mitrosunun orasına bastım kalayı.</p>
	<p class="normal">Öf be! Elimde ne varsa aldı. Aldılar elimizden ne varsa dümdüz ettiler. Kaptırmamak varmış. Geçinme be sürün!</p>
	<p class="normal">Ruhun bir boğuntu seline dönüştüğü, homurdanarak aktığı öfke zamanları vardır. Kişi bir mantar gibi o selin uğultusunda akar gider. Sözcükler susmuştur tümüyle. Bir zonklama. Neden sonra o sel durulduğunda sokak, dam, pencere, kapı, ot, toprak, deniz tomurcuklanmaya başlar bilinç dalında. Çünkü bir ağaçtır insan ruhu. Orasından burasından açar yemiş çiçeklerini. Damların otlara bitiştiği toprakta bu deniz şıpırtısı, diye başlar bir ses, bu dal bir makastır göğü doğrayan, diye sürdürür. Gök mavi denize iner. Yine öyle oldu. Öfkeden boşalan kovuklara, dönüş yolunda, kadınlı erkekli insanlar, apartmanlarla kaldırım arası bahçeler, sapına güneş vuran ot, taşta yürüyen güvercin çekilen sularla geri döndü. Resimlerimmiş gibi bakmaya çalıştım çevreye. Kesişen iki çizgi bir eğrinin arasında bir yaşam odağı alabildiğine ayrıntılı. Bir güvercin olabilir camda. Edebiyat dilini atlamalısın her seferinde, plastik dili bul! Buldum birdenbire, iki kadın arası boşlukta, az ötemde duruyor. Bulduğumu unutursam umut yok. Sezmekle yetinemem, konuştuğum dile çevirmeliyim sezgimi. Sezgi neye yarar bir düşünce düzeyini sarsmadıkça.</p>
	<p class="normal">— Durdur arabayı inmek istiyorum, dedim Selime ’ye.</p>
	<p class="normal">— Kızdın mı bana? dedi.</p>
	<p class="normal">— Yok, dedim, geçti. Yürümek istiyorum hava güzel.</p>
	<p class="normal">Durdu, indim, yüz geri ettim.</p>
	<p class="normal">Taş önce, araları betonla derzlenmiş, her türlü engeli aşmak isteyen bir çocukluk bakışına karşı belirli bir yüksekliği var, sevindirici ya da kışkırtıcı. Neyi saklıyorsa onca anlamlı. Yüksek duvarları sevdim. Hani bahçeydin, hani Kısıklı ’da bir çeşme vardı, hani Bulgurlu ’ya sapan yolda top oynadığın düzlükte mevsim yoktu, demek caydın, işte burası da öyle kokuyor. Toprak kokusu çürük yaprak kokusuna karıştı mı denize gidelim. İki adam boyu demir kapının –eski bir köşk kapısı– resmini çektim orama. Beyaz yağlıboya döküldükçe metal daha gönenmiş. Bir gün tuvallerimin boyaları dökülürse ne kalır! Hiç. Oysa kapı çıkmış ortaya döküldükçe boyası. Ne demek? Anlamıyorum. Yaşamın gizini duyulara indirgeyemeyiz. Öyleyse! Demir kapının parmaklıkları arasından denize dek uzayıp giden bahçeye baktım. Dar bir yol gidiyor ıslak, iri yapraklı bodur süs fidanlarının, bakımsız çimin arasından. Ağaçlar var yapraksız ağaçlar ve çamlar. Leyla ’yı gördüm. Ben koydum onu oraya. Sevmek mi? Yok canım. Kestane rengi saçlarını boyayla karartmış, iri gözleri, ufak memeleri ve toparlak kalçasıyla ince, ince alabildiğine. Kaçar mıyım onun parasıyla, gerçekten sergi içindi.</p>
	<p class="normal">Aşına kattığım zehir öldürmeyince merdivenden yuvarladım. Belki yüz, belki iki yüz basamak teker meker yuvarlandı. Kürkü açılıyor kapanarak açılarak etekleri bulutlar içinde hiç bitmeyen eğride, tutunuyor kopuyor, yeniden tutunmaya çalışıyor, yüzü saçlarının anaforunda balık gibi. Düştü düştü sonra durdu düzlükte. Kalktı tutunmadan ve basmadan, sanki herhangi bir tökezleme, tozunu silkeleyerek etekliğinin yürüyüp gitti. Baktı yüzüme gitmeden önce, suçlamıyor, ayağım takılmış olmalı. Bir kez daha düşürdüm onu ittim arkasından bir kez daha düştü beni suçlamadan. Beni çileden çıkaran suçluluğumun yüzüme vurulmaması. Ne yapmalı? Bay Lear ’i Fatma ’ya bıraktım. Bay Lear ’in kendi geleceğini kendisinin düzenlemesine karşı koymalıyız. İtemem ittirdim. Gitsem ihtiyara, baksam bankaya gitmiş. Fatma bir kahve pişirip getirdi yanağından makas aldım. Ferhunde ’yi ve ötekini ve ötekileri ve hepsini ve tümünü. Kim bunlar! Aşağılandığım için mi? Bir toplum kesimini tümüyle. Korktum öfkemden bahçeye baktım. Durmuşum bakıyorum. Leyla orada. Ben koydum. Leyla ’ya dönüşüm baştan beri öfkeden. Yeniden ittim yeniden düştü bıktım.</p>
	<p class="normal">Kestanelerle duvar arasında kabuklara sürtünerek yürüyorum. Geniş kapının üstündeki şarkıcı adlarına bakarak denize indim. Üst sokak midye tavasıyla bira içen gençlerin yatağı. Yazın plastik taburelere yan yana dizilerek kokoreç ve midye tavası yerler. Una batırılarak kızgın yağa atılan midyenin kokusu at sidiğine vuran gökte bir leke gibi yayılıyor, denizi buluyorsun ossaat. Bakıyorsun kirli mor. Bir martı kalabalığı gökte, altta dükkânın bütün olanaklarıyla bir avaza bağıran zenci şarkıcı. Çok kısa bacaklı bir köpek her zaman ayak altında. Kasabın ya da lokantacının yazdan bıraktığı. Bir kez daha düşürdüm. Ölmüyor Lear ölümsüz. Hepsi gider o kalır. Fatma ’yı gönderir o kalır. Baba o acımasız. Malını kızları arasında bölüştürmeyen kral. Fatma ise benim gibi halktan biri diyecektim, düşündüm, olabilir ama değil. Halk bir sevgidir yabanıl, asalak yaşamadı. Bizim kızlar ne eski tragedyayı yaşatmak istiyorlar, ne de halkça yaşamak. Ne o ne bu.</p>
	<p class="normal">Cordelia ’m neredesin! Eksikliğin kara bir bun gibi çöküyor öykülerimize, yaşamımıza. Bütün yollar tıkalı. Acıma neredesin, sevgi neredesin!</p>
	<p class="normal">Lodosu gördüm neden sonra, kirini yüze vurmuş yeşil. Adalar yakın. Bir adam altımdaki kulübede elindeki tencereyi çakıllara döktü. Sokağın damdan yüksek olması, kırçıl bir sakalı var, lodosun tuzu gibi bir tat bıraktı dilimde. Uzağa baktı tencereyi döktükten sonra. Bu taşlar damın uçmaması için yelden. Sırtına bir banka adı yazılı sıraya oturdum, kahve arkada kaldı, otobüs buradan dönüyor. Zenci bağırıyor, köpeği görmedim ama dolaştığını biliyorum. Kızlarla oğlanların yerleri ters dolu. Çirkin, diye düşündüm, hepsi çirkin. Dostlar bile bunca çirkinken onlar nasıl güzel olabilir! Bir kişilik oynuyorlar yarım yamalak, çekilmiyor, hiçbirine gidemem. Niçin resim yaptığını bilen var mı! Ben bilmiyorum. Demek ok yaydan çıktı. Hızlı yürüdüm, yürüdüm uzun süre. Bahçe iskemleleri diziyorlar yazın, yoklukları görünüyor. Sarmaş dolaş oğlanla kız, sakalda öpüşme, belde buluşmaya doğru. Karaciğerleri, akciğerleri, yürekleri ve barsakları açıp kapadım. Bir işkembeci dükkânında baş yerken, dişin yeşilliği ottan, aklıma gelir hep. Kim bizi insanlığa yükseltecek. Resim kanıtlamak içindir. Oysa itiyorlar. Soruyor mutfaktaki adam:</p>
	<p class="normal">— Resimleri niçin tabelaya benzemiyor? Neden bir ruhun var?</p>
	<p class="normal">— Yok, diyorum, kalmadı, köreldi. Geriye kalan da giderse bir diş kalacak yeşilliği ottan. Beni işkembeci dükkânına çevirme!</p>
	<p class="normal">Selime telefon ediyor. Beni görünce kapadı.</p>
	<p class="normal">— Yine Fatma, dedi. Bakmıyor babama. Karşılıklı dairelerde yaşamak bir işkenceye dönüştü Ferhunde için. Kapıları vuruyor yüzüne.</p>
	<p class="normal">— Babanı başka birisiyle evlendirsenize.</p>
	<p class="normal">— Nasıl olur, diyor uzaktan uzağa.</p>
	<p class="normal">— Daha akça pakça, daha genç, daha oynak.</p>
	<p class="normal">— Nereden bulalım öylesini? diyen sesi yankılanıyor.</p>
	<p class="normal">— Öyleyse kısıt altına aldırın. Hem malınızı kurtarın hem babanızı, hem kendinizi.</p>
	<p class="normal">Ben de kısıtlıyım. Görünür ve görünmez kısıt, kendiliğinden ya da zoraki kısıt, kısıtın her türlüsü taş gibi oturmuş yüreğime. Yüreğe oturan taş, ne denli unutulmak istense, varlığını duyuruyor. Nesnelerle duyumların arasına giriyor, koku, renk, dokuma, işitme, tat ona çarparak yansıyor. Odadaki gecenin elektrikle aydınlanışı dün geceye benzemiyorsa, kadın daha tombulsa, sürmeleri daha yayılmışsa bil ki odur. Selime ’ye sayılı zamanlarda baktığım gibi bakıyorum: Umurumda değil insan olarak. Dengesi ve rahatlığı sinirime dokunuyor, kale gibi dayanıklı olması dış etkenlere.</p>
	<p class="normal">Yakamı kaldırdım, evin önünden bir yabancı gibi geçtim. Taşlaşmış, diye düşünüyorum, rüzgârın hep o biçim esmesi, sokağın hep oraya çıkması. Gitsem yine oraya çıkarım. Onların düzenledikleri biçimde yaşamak zorundasın. Bil bunu. Bir dükkâna girdim.</p>
	<p class="normal">— Telefon edebilir miyim?</p>
	<p class="normal">Gözüyle gösterdi telefonu.</p>
	<p class="normal">Konuştum ve çıktım. Yine yürüyorum. Sonra dolmuşa bindim, sonra vapura, sonra yeniden dolmuşa. Onu düşünüyorum. Kocasının burada olmaması şaşılacak bir rastlantı. Sokak kapısı aralık. İttim taşlık, merdivenler, sahanlık, bir merdiven daha, apartman kapısı aralık. Süzüldüm içeri karanlıktı.</p>
	<p class="normal">— Elektrikleri söndürdüm, diyor.</p>
	<p class="normal">— Niçin her zaman geldiğim yer değil mi burası. Teyzenin kocası değil miyim ben!</p>
	<p class="normal">— Böylesi daha güvenli.</p>
	<p class="normal">Olağandışı bir hava vermek istiyor buluşmamıza. Belki o da bir çemberi kırmaya çalışıyor.</p>
	<p class="normal">— Seni, diyor, küçük odaya alacağım. Sıkılmazsın değil mi.</p>
	<p class="normal">Perdeleri sıkı sıkıya kapalı küçük odada duvar boyu bir kanepe. Bir koltuk, küçük bir yer masası.</p>
	<p class="normal">— Konyak var mı?</p>
	<p class="normal">— Var. Metaxa hoşuna gider mi?</p>
	<p class="normal">İki çay bardağı, iki küçük tabakta fındık ve fıstık. İlk kadehi hemen yuvarladım, ikincisini koydum. Dışa vurmuştum, içimdeki sözcük kıpırtısı durmuştu.</p>
	<p class="normal">— Sıkılıyor musun?</p>
	<p class="normal">— Yok, diyor, başka türlü. Bir işe yaramadığımın bilincinde olmak, istediğim resmi yapamamak. Nasıl bir resim istediğimi de bilmiyorum. Bugüne değin teknikle ilgili sorunlar peşinde koştum. İyi ressamların vardıkları aşamalara gelmek kandırmadı beni. Bana özgü bir şey söylemek istiyorum. Yokluyorum kendimi, bakıyorum söylenecek bir sözüm yok.</p>
	<p class="normal">Yanımda oturmuş, bacaklarını yanlamasına altına almış. Kokusunu duydum. Bense yarı yarıya dönük, sol kolum kanepenin arkalığında.</p>
	<p class="normal">— Kimsenin söylenecek özel bir sözü yok. Gerekmez de. Özel bir şey söyleyen ressam göstersene bana.</p>
	<p class="normal">— İyilerin hepsi bir şey söylüyor. Bir şey söylediklerini birbirlerine benzememelerinden anlıyorum. Değişik olmaları değişik mesajları iletmelerinden.</p>
	<p class="normal">— Teknikleri ayrı da ondan.</p>
	<p class="normal">— Değil. Seslenen bir şey var resimlerinde. Objeyi yorumlamak için değil bir şey anlatmak için kullanıyorlar.</p>
	<p class="normal">Bir konyak içtim. Karşı çıkmak istedim düşüncesine.</p>
	<p class="normal">— Teknik ilerleme o noktaya varınca, daha doğrusu kötü ressam iyi ressam olunca başka bir deyimle. Şöyle anlatabilirim: Neyi üfledin mi hiç ses çıkmaz ilkin, bir soluk sadece, uzun çalışmalardan sonra kamış dillenir. Belirli bir ustalığa vardığımız içindir bu.</p>
	<p class="normal">— Resim yapmasını bilmeden yapılan güzel resimlere ne diyeceksin?</p>
	<p class="normal">— Resim yapmasını bilmez görünmek de bir tekniktir.</p>
	<p class="normal">— Bütün naïf ’ler Rousseau ’lar filan?</p>
	<p class="normal">— Hepsinin tekniği kusursuz.</p>
	<p class="normal">— Ne kadar insan varsa o kadar resim vardır, diyor.</p>
	<p class="normal">Konyağını içiyor. Başka bir yere baktı. Arkasında duran kolumu kapadım ve kendime çektim onu. Önce bıraktı, sonra gerisingeri çekildi.</p>
	<p class="normal">— Açık konuşalım bu akşam.</p>
	<p class="normal">— Konuşalım.</p>
	<p class="normal">— Açık konuşulmuyor bizde. Hep birtakım hesaplar içindeyiz. Herkes birbirinden korkuyor. En ortadan konularda, sözgelimi resimde bile, şöyle dersem nasıl karşılar, ne der, nasıl bir tepki gösterir gibi bir önhesap. Tek bir doğru olduğunu sanıyor herkes. O doğruyu kavramamış olmak ayıp kaçıyor. Bir aralık bir tür soyut resimden başkasına burun kıvırıyorduk. Soyutun türlüsü türedi. İyice kavramadan yarım yamalak dışardan getirdik, hiçbiri burada üretilmedi. Kopyaydı hepsi. Batı figüre dönünce bizde figüre döndük. Şu günlerde doğru sayılan bir tür figürlü resim var. Bir o var. Gerisi sayılmıyor. Gerisi palavra. İçinde kuşkusu olan biri çıkar da bir de şöylesi var diyecek olursa gözler öyle bir dönüş dönüyor ki üstüne insan yerin dibine geçiyor. Hep o fısıltı: Yazık anlamıyor, anlamasına olanak yok.</p>
	<p class="normal">— Resim üstüne çektiğin bu söylevin açık konuşmakla ilgisini anlatır mısın!</p>
	<p class="normal">— Korku. Ters düşme korkusu. Bu akşam ters düşmekten korkmak istemiyorum.</p>
	<p class="normal">Yatmış olsaydık bunlardan bir alınma payı çıkarabilirdim. Alıngan olduğum söyleniyor. Alınganım diyelim. Ne çıkar bundan! Kulağıma çarpan düşüncelerden birini aldım ele, açtım:</p>
	<p class="normal">— Sonra gün geliyor, o tür figürlü resim de resimden sayılmaz oluyor. Bana sorarsan minyatürdü, ebruydu, tezhipti, halk resmiydi, yazıydı diye bir şeyler var ya bizde, işte ben onların içinde olmak, onlara basarak yürümek isterdim. Başlangıçta hiç olmazsa. Moda dergilerinde kendini arayan köksüz karılara benziyoruz: Hangisi daha güzel görünüyorsa hangisi moda ise o. Bugün bu, yarın ötekisi.</p>
	<p class="normal">İnanmıyorum söylediklerime. Düşündüğümü, düşünebildiğimi sanmıyorum. Gelenek ve göreneklerimizden, eski kültürümüzden koparıldığımız söyleniyor. Doğru mu? Kim kimin derisini yüzebilir! O kültür bizim idiyse hangi güç, yasak, propaganda bizi biz olmadığımıza inandırabilir. Yüz yıldan beri sürüyor bunalım. Kendimizi yadsımaya çalışıyoruz, kendimizi kabullenemiyoruz bir türlü. Korkuyoruz biz olmaktan. Eski kültür, eski töre, eski görenek yeterli olsaydı bu hastalığa tutulmazdık. Bir kangren olmuş organdı kesip attık. Atınca kuşa döndük. Değil değil. Başka bir yerinden girebilmeli soruna. Bunları sorun olmaktan çıkaracak bir yüksekliğe çıkmalı.</p>
	<p class="normal">Çekiyorum onu kendime. Körpe ve ince. Eti genç bir dişinin eti, üstelik ruhu var. Koltukaltlarından, göğsünden tadına doyulmaz bir kadın kokusu geliyor. Soydum, baktım orasına. Yerde halının üstündeydik, memeleri avucumda, dudakları ağzımda. Uzun süre sevdim ve kokladım. Üstündekinin erkekliğini duyuyor belli. Ta uzaklardan geliyor, sokuluyor sokulabildiğince. Ona doğru gittim, yaklaştım yaklaşabildiğimce.</p>
	<p class="normal">— Biliyor musun, diyor niçin hoşlanıyorum senden, niçin yatıyorum seninle?</p>
	<p class="normal">— Beni seviyorsun, diyorum.</p>
	<p class="normal">— Günah işliyorum da ondan. Teyzemin kocasıyla olacak şey mi! Tersinden de olsa yüzünden gidemediğim yerlere gidiyorum seninle.</p>
	<p class="normal">Senin gibisine ilk kez rastlıyorum bu soyda.</p>
	<p class="normal">— Ölüdür onlar, diyor.</p>
	<p class="normal">— Ölü, hepsi ölü.</p>
	<p class="normal">— Sen, diyor, kendini onlardan ayırıyor musun?</p>
	<p class="normal">Kim bu, nereden türemiş! Nereden biliyor bunları!</p>
	<p class="normal">— Çağla, sensin değil mi?</p>
	<p class="normal">Alabildiğine yüksekten bakıyor.</p>
	<p class="normal">— Bu gece burada kalabilirsin. Teyzemle kavga filan etmediniz ya!</p>
	<p class="normal">— Sana ne! dedim.</p>
	<p class="normal">— Doğru, dedi ve görünür kişiliğine doğru çekildi.</p>
	<p class="normal">Yine yanımda, yine kolum kanepenin arkasında. Elimle omzunu tutuyorum. Aramızda geçenleri sonradan kafamda kırk kez yineledim. Bu hangisi! Eve döndüğümde usulca kaydım Selime ’nin yanına. Korkak. En iyisi yarını beklemek. Uyudum.</p>
	<p class="normal">Sayıklıyor:</p>
	<p class="normal">— Sular kesik.</p>
    </body>
</html>