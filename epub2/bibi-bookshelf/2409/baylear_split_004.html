<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>baylear</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_1">I</h1>
	<p class="normal">Adam ata baktı. Ahırın eşiğinden bakıyordu ata. Gide gele basılmış kırmızıya çalan ıslak bir bahçe yolu vardı ardında. İki yanda otlar, otların arasında ballıbabalar. İlerde ağaçlar, körelmiş yemiş ağaçları. Pervane daha ötede, bostanın orada. Kimi gün açıksa kapıdan, kimi gün aralıksa ışıktaki o karanlık çizgiden bakıyordu ata. Bakmakla bakmamak arası. Çoğunlukla bir sağrıdan, bir kuyruktan başka bir şey görünmüyordu. Kadın ata baktığını bilmiyordu adamın. Uzaklara gittiğini anlar gibi olsa da durmuyordu üstünde. Dursa atın da yalının da olmadığını görürdü. At da yalı da çoktan satılmış, yerine kentten uzakta bir köşk, başka bir at alınmıştı, sonra onlar da satılmıştı. Ama yalı başka, o çocukluk atı başka. Çoğunlukla yalıda yaşıyordu adam: Alt kat odalardan birinde pencerede, taşlıkta, sofada, eski bir koltukta, mutfakta, hepsinde ayrı ayrı, hepsinde birden, durarak, yoklayarak, yaslanarak, yürüyerek, öyle işte. Eski dolaşmalar, dokunmalar, perdeyi açış, sokak kapısının kapanışı ayrı bir varlıkla önce ondan uzaklaşmış, sonra nereye gitse, nereye dönse ondan ayrılmaz olmuştu.</p>
	<p class="normal">Kadın, arka caddelerden birinde üç katlı bir apartmanın güneş görmeyen bir dairesinde adamla birlikte oturuyor, yemeğini pişiriyor adamın, söküklerini dikiyor, çamaşırlarını yıkıyordu. Pazara gidiyordu alışverişe. En ucuzunu almaya çalışıyordu lahananın, pirincin, patatesin. Ucuza alma, ucuza kapatma isteği eski bir alışkanlıktı onda. Oysa para artık cebinden çıkmıyor. Almak, daha çok almak, bol almak, almaya doyamıyordu. Öyle alınacak şeyler vardı ki almasını bilmediği için almaya yanaşmıyordu, buna karşılık eskiden azar azar aldığını ya da almak isteyip de alamadığını şimdi büyük bir oburlukta eve taşıyordu.</p>
	<p class="normal">Naylon dondan plastik avizeye dek türlü mallar satılıyordu pazarda, çoğu kaçak. İç çamaşırı alıyordu pazardan Fatma Sarıbay –tombalak, sağ köpekdişi altın kaplama, güldüğü zaman görünen– yiyecek alıyordu çoğunlukla, haftalık nevale, mercimek, kuru fasulye, nohut filan. Saçları yeni kırlaşıyordu. Bir kemik çıkıyordu sağ ayak başparmağının hemen yanında. Tırnakları pembeydi daha, kemikleşmemiş. Bir çukuru vardı yanağında gülünce derinleşen. Büyük memeliydi, karınsız, dar kalçalı. Lahanaya önce uzaktan bakıyor, gidecekmiş gibi yapıyor, yüzünde bir soru belirtisiyle pazarcıya dönüyordu. Adam:</p>
	<p class="normal">— Dolmalık bunlar, diyordu, elle bak! Kapuskalık istersen öylesi de var. Şunlar. Bıçağı vurdun mu karpuz gibi çıtırdar, içi kıvır kıvır.</p>
	<p class="normal">— Kaça?</p>
	<p class="normal">— Elli.</p>
	<p class="normal">Yürüyüp gidiyordu anlaşılmaz sözler mırıldanarak, yüzü ekşimiş, alnındaki kırışıklar belirgin. Oysa başka bir sergiden ona benzer bir lahanayı yine o paraya, sorup soruşturmadan alıyor, marketlerden elinde kalan plastik torbaya sokuşturuyordu.</p>
	<p class="normal">Her alışverişte eski yoksulluğun duvarından yeni bir taş düşüyor. Oyuyor o duvarı. Amma da kalın, amma da yüksek! Arkası nasıldır kim bilir! O duvarın arkasındaydı bayram salıncakları, tel kayan kızlar. Onluğu verdin mi çekçek arabasına bin, ağaçların altından denize in. Yalı kahvesinde bir erkeğin yanında çay içmenin, potin boyatmanın mutluluğu o duvarın arkasında. Havuzlar, havuzların kırmızı balıkları, taşın hemen yanındaki ot, simitçi o duvarın arkasında. Köşeyi dön, caddeye çık, otobüs, taksi, dolmuş, insan selinin arasında sen de ötekiler gibi göze batmadan dükkânlara bakarak yürü, birinden birine gir, vitrindeki bluzu çıkart, elle, evir çevir, beğenirsen al beğenmezsen çık git, yine karış kalabalığa, kentin güneşli havasını duy içinde. İskarpin sıkmıyor işte, işte sırtındaki giysi hokka gibi oturmuş, elinde rugan çanta, başın açık en büyük caddede en seçkin kişilerin arasındasın, tıpkı onlar gibi.</p>
	<p class="normal">Adam bu sırada uyumuyorsa ya denize bakardı yalıdan ya da ata ya da kırmızı yoldan rıhtıma inerdi. Bitmemiş bir kayık, kaburga tahtaları yeni çakılmış, ağaç kokan bir kayık duruyor rıhtımda. Karşı yaka yine yakın alabildiğine. Rüzgâr yıldızdan üfürdü de aradaki pus Marmara ’ya doğru çekildi mi o hep böyle üstünüze doğru gelir. Hele aradaki yılların bulutu da uzaklaşmışsa burun burunasın evleri, bahçeleri, ağaçlarıyla. Yalılarla denizin arasından geçen taşıtlar elinin altında artık.</p>
	<p class="normal">İki yalı vardı: Büyüğü denizden otuz beş metre içerde, sokağın üstünde, önü denize dek bahçe, küçüğü bahçe duvarına yaslanmış, bir oda, bir aralık, bir tuvaletten oluşan ufak bir yapı, hemen denizin üstünde. Sonradan, denize paralel büyük bir salon eklenmişti küçük yalıya, kaçak, eternit çatı, çimentosu bol sıva, plastik pancur. Böylece küçük yalının denize paralel yüzüyle denize dikey yüzü arasında arkada kalan dik açıda birkaç gül fidanı ve ortanca tuzdan ve karayelden etkilenmeden serpilip gelişmişler.</p>
	<p class="normal">Bu bitkiler Ferruh Sarıbay ’ın umurunda olmasa da oradaydılar ve o günlerde her zamankinden daha çok yeşildiler. Güneş vuruyor üstlerine, yaprakları ıslak. Sarı açıyor biri, öbürü kırmızı. Ortancalar ağır yemişler gibi toprağa yakın. Nara benziyor, diye düşünüyordu Ferruh Sarıbay, bunlar da tek ama çok taneli. Bu kayık hiç bitmeyecek. Bir gün denize inse bile yine orada rıhtımda duracak, ağaç kokulu ve boyasız. Su kesimine kadar olan bölümü bayrak rengine boyamak istiyordu, üstünü beyaza. Yeşil, fırdolayı çevirecek ağzı. Küpeşte, ıskarmozlar, oturak tahtası, kıç altı verniklenecek.</p>
	<p class="normal">Dar ama oldukça uzun bahçede yemiş ağaçları ve yeni dikilmiş çamlar vardı. Pervane ve bostan nerede? Nereye sığıyor bütün bunlar! Oysa ahır, ahırın kiremitleri, kiremitlerin yosunu, rüzgârın taşıdığı tohumlardan yeşermiş kiremit arası otlar gözünün önünde.</p>
	<p class="normal">Sokak üstündeki yalı iki katlıydı. Birinci katıyla çukurda bahçe düzeyinde, ikinci katıyla caddede. Nasıldı? diye düşünüyor. Taş bir merdivenle iniliyordu bahçeye. Buzlucamlı sokak kapısı, tokmak ve zil. Zil sonradan takılmış olmalı. Yeşile çalan eski bir kapı bu. Yeşil olduğunu gizleyen bir yeşil. Önünde her zaman hiç eskimeyen bir paspas. Girince gözü yormayan, içeriye yeterince bırakılmış bir aydınlık, sabahları, akşamları, ikindi üstleri hiç değişmeyen bir ışık. Karo döşeli koridor. Sağda alt kat salonun cilalı meşe kapısı. Solda mutfak ve alaturka tuvalet, yukarı kata kıvrılarak çıkan yine meşeden merdiven. O babalar ve tırabzanlar kalmadı. Onları tornadan çeken ustalar da yok. Karşıya büyük bir oda düşüyor. Sağda piyano dururdu. Kırmızı uzun tüylü cicim sedire bir sultan gibi kurulmuş. Altı yedi odalı eski bir Boğaz yalısı. Ferruh Sarıbay ’ın babası rahmetli Salih Paşa soy sop ölüleriyle oturur burada. Büyük hanım, bir damat, seksen yaşında bir nene, bir evlatlık, birkaç emektar. Bahçıvan bahçede, deniz üstündeki tek gözlü bölümde yatıp kalkıyor. Paşanın ölümünden sonra köyüne gittiği için aralarında değil.</p>
	<p class="normal">Fatma Sarıbay, lahanayı plastik torbaya sokuşturduktan sonra başka bir tezgâha yanaştı, pirinçlere baktı. Ağızları gerisingeri kıvrılmış çuvalların ortasına küçük yaftalı çubuklar sokulmuştu. Yan yatmış çoğu. Baldo 120, bersani 110. Kırık pirinçler de var, ucuz. Fatma bu pirinç türlerinin bütün bir İstanbul ’un ne anlama geldiğini bilmediği adlarını duyunca bir böcek görmüş gibi olurdu. Duyunca, çünkü okuması yazması yoktu. Oysa okuması yazması olmayan bir kadına benzemiyor. İstanbul kaldırımı çiğnemiş ne de olsa.</p>
	<p class="normal">Ferruh Sarıbay oyalanacak bir işi yoksa elinde, uyurdu. Şimdi de uyuyor. Divanda arkası üstü yatıyor. Ağzı açık, gözleri kapalı. Parmaklarını karnında kenetleyerek dizlerini dikmiş. Giyinik. Ayağına doğru, pantolon paçasının örttüğü yerle siyah çorabın yükseldiği yer arasından eti görünüyor, donuk ve çok beyaz. Küçük bir oda burası. Divanın karşısında bir çalışma masası, duvarda bir takvim. Köşede tahta bir koltuk. Yer muşambasına makine işi bir seccade serilmiş. Bitişik apartmanın arka balkonundaki istif edilmiş odunlar görünüyor pencereden. Gök kurşunrengi ve bulutsuz. Puslu havada evler arası ağaçlar, yolun kestaneleri, meşeler, çimleri duvar diplerinin, taş aralarının otları belli ki martın bu ılık gününde uyanmış, filizlenmeye durmuş. Bir can tütüyor havaya doğru. Bir kuluçka var, görünmeyen, kanatlarına tuz, çiğ ve nem oturmuş, altındaki yumurta çatlamış, civciv çıkmak üzere. Bir bütündür artık yerle gök, tek bir beden, daha ışımamış ama umut dolu. Yalının önündeki deniz de soğuk ama umut dolu. Suyun çukurlarına güneş oturmamış daha.</p>
	<p class="normal">Bir sis arkasındaydı karşı kıyı. Akıntıyla Marmara ’ya doğru sürüklenen çöplere dalıyordu martılar bağıra çağıra. Ferruh Bey uyumasa, ama uyuyor, bu çöpler bütün ayrıntılarıyla gözümün önünde diyebilir. Çürük domates kırmızısı, patlıcan kabuğunun moru, denizin derisinde bir bıçak yarası gibi kanayan yarım karpuz, vazolarda solunca atılan, dallarda ölünce kesilen bütün o nergis, ful, gül yaprak ve çiçek kalıntıları, hep yeşil kalan defne, taflan, eğreltiotu, bütün o ölü mutfak döküntüsü, sapı kopmuş süpürge ya da süpürgesi gitmiş sap, ağzı kapalı olduğu için su almayan, su almadığı için yüzen kahverengi konyak şişesi ve bir kedi leşi güneşin altında anafor suyunda dönerek, akıntının hızına kapılmış güneye doğru kayıyor. Birdenbire yaz işte. Ferruh Sarıbay uyumasa görecek bütün bunları. Onun gözü her gün denizde, denizin renginde, martının kanadında, yansıtmaya elverişli her nesneden göğe ağan o binlerce ışında. Maviyi sabahtan akşama alttan üstten delip geçen o ışınlarla canlı bu gök, bu kıyı, her an başka renkte, başka kokuda, başka konumda. Kimi zaman bütün ayrıntılarıyla ortada, kimi zaman gizli ve silik. Ama bahçenin tek bir mevsimi var: Yaz. Yalının üst pencereleri hep açık. Sofa günün her saatinde serin. Alt kat salonun dış duvarlarındaki o güzün kızaran ve oralarda meryemasması denen sarmaşığı bahçıvan kollamasa pencereler de örtülecek. Ahşabını kurt yemiş, boyası dökülmüş kasa ağır ve oturaklı. Altta iki yana gömülmüş metal yuvalara dört parmağını geçirip ağır bir çerçeve içindeki camı yukarı doğru zorlayarak kaldırdın mı sağ elini bırak, iki yandaki kelebekleri aç. Kelebeklerden biri sarkmış, zamanla tutmaz olmuşsa aldırma, öteki yükü tümüyle taşıyacak kadar güçlü, bakma paslı olduğuna. Denize karışmış bahçedir kokan, yazdır. O havuzun hiçbir zaman suyu olmadı. Yaşlı manolyanın üstünde birkaç çiçek var. Çünkü mevsim yok artık, yaz bahçeyi kavrayan bir anlam sadece. Ağacın dibinde ölmekle kararmamış bir beyazlık duruyor. Al ve kokla. Uzaktan uzağa duyulan bu yankı kokuya kulak ver. Ferruh Sarıbay ’ın en sevdiği oda burası. Duygulu değildir o. Özlemin gücü olmasa bu camın önünde durmaz. Geçmiş günü, kimi zaman birdenbire yaşaması, bulması ve duyması daha çok temelli ayrılık korkusundan. Göç yaklaştıkça bahçe, yalı, mahalle, iskele, ahşap, taş, su, kendi anlamının doruğuna doğru tırmanıyor, hepsi bu. Odalara girip çıkması, maltataşı döşeli mutfağa, üstü örtülü piyanoya, kırmızı cicime bakması bundan. Piyanonun yalıda büyük bir yeri var ama ablasından başka çalan da yok. Alaturka piyanoda Batıyı bir türlü kavrayamayan, almak istediğine bir türlü uzanamayan toplum üst katlarının ezikliği, yetmezliği, kendine özgü duyarlığı gizli. Belki bu yüzden açmıyor kimse kapağını. Remide Hanım ’ın tenteneli, sıkma belli giysiler içinde, hotozlu başını yana eğerek çaldığı şataraban saz semaisine bu yüzden kimsenin aldırdığı yok. Akşam oluyor. Ölüler uzakta, hepsi ayrı bir yerdeler. Paşa gecelikle dolaşıyor bahçede. Şam hırkalı, nene başında namaz bezi Kuran okuyor alt katta mindere bağdaş kurmuş, biri mangal yakıyor, marsık tütüyor, ağaç rüzgârda, kayık daha bitmedi, Rüstem Ağa bostan suluyor, bir kadın bakıyor camdan ve yalı yaklaşıyor, yaklaşıyor alabildiğine.</p>
	<p class="normal">Fatma Sarıbay en yakın durakta otobüsten inince dar bir sokaktan giriyordu pazara. Karşıya bakınca otuz kırk metre ilerde anacaddeye açılan sokağın ağzında büyük bir elbise mağazasının vitriniyle kapısını görüyor, kolları hafifçe yana açık bir manken karaltısıyla birlikte başını çevirince yedek parça satan bir dükkânın camındaki araba farlarına gözü takılıyordu. Her adımda bir kuş gölgesi gibi kopuk izlenimler vuruyor içine. İç yapının metali yansımalarla parlar ve donuklaşır. Sağlı sollu dükkânlar, üstte konutlar, konutların kapıları, pencereleri, saksıları, pencerelerde görünüp kaybolan insanları. Aşağıda bir iki ağaç, yukarda gök alabildiğine. Başını kaldırmasa da bu kirli çadırın ondan bir Tanrı gibi gözünü ayırmadığını biliyor. Her gök kutsaldır ve üsttedir her zaman. Öfkeli, bağışlayıcı, kimi zaman tatsız ve uzakta. Adamlara, gelip geçen adamlara bakıyor, çoğu bıyıklı eski kocası gibi, çoğu orta yaşlı eski kocası gibi, esmer sarı benizli. Yol delik deşik. Sağda belediyecilerin kazdıkları uzayıp giden hendek, hendekten çıkan toprak yığını. İki yana park edilmiş arabaların arasından zorlukla başka arabalar, tekerlekli işporta tezgâhları, dağ gibi yığılmış leğen, kova, cerikan gibi mallarıyla nayloncular gelip geçiyor. Boğazındaki düğme takılı deliği parmağıyla kapayarak kısık sesle konuşan nayloncuyu anımsıyor. Eskiyle parayla naylon. İnce bir çirkef suyu süzülüyor taşların arasından. Arnavutkaldırımı. Elindeki kısa saplı çekiçle başka bir sokakta bu taşlardan döşeyen çömelmiş bir işçi, döşenen taşların arasına el arabasından kürekle kum serpen başka bir işçi (İkisinin de rengi belirsiz giysiler var üstlerinde, çorapsız ikisi de, ayaklarında lastik pabuçlar.) bir şimşek hızıyla geçiyor aklından.</p>
	<p class="normal">Erkenden çıktı. İhtiyar uykuda. Çamaşır, bulaşık, gidince yıkarım öğleden sonra, canımı sokakta bulmadım ya, çarşaflar donlar. Çiş lekesi iki çitiyle çıkmıyor, kimi peynirler gibi kokuyor kirli. Üç torba aldığıma iyi ettim, lahana da alırım ıspanak da. Üç daire. Şimdi apartman katları kira getirmiyor, bankaya yatır faizini ye. Bıyıklarını boyamış şu. Arnavutkaldırımının böylesine ne topuk dayanıyor ne pençe. Söyledikleri çıktı. Bıraksam donumun içine sokacak elini. Seksen yaşında ama içinin cücüğü diri. Yattığı yerden bakıyor. Memelerim daha meme. Her yerde varmış demek. Bıraksam gel dediğinde gitsem ossaat atlar. Kendi soyunuşunu görüyordu yan odada başka bir kadın gibi. Leylak rengi bluzunu, düğmelerini çözerek çıkarıyor üstünden. Çıplak omuz başlarından sutyenin kara kurdelesi iniyor göğsünün tentenesine doğru. Daha yüzüme bakılır. Omuzlarını düşünüyor dolgun, sıkı. Ölmüş hanımın fotoğrafı asılı duvarda, kahverengi, parlak, çok parlak bir çerçeve içinde. Kaş göz iyi de burun büyük. Bana ne. Bunların düzeni bizim düzeni tutmaz. Bizim beğendiğimizi bunlar beğenmez. Kaşının üstünde gözün var deme. Sana ne. Ne diyorsa o. Getir götür. Öyle deme bütün iş benim üstümde. Çamaşırı bulaşığı ortalığı yemeği bırak, güllabiciliği yeter. Buna da şükür. Yarın gözünü kapadı mı hiç yoktan iyi. Ufak tefeğe kulak asma. Katları kızları bölüşür, iyi ya bölüşsünler, ben bana kalan aylığa bakarım. Notere gidiyorlar adamla birlikte. Önünü ardını düşünüyor tümüyle olanların. Kızlar nikâha ses çıkarmayacak maldan vazgeçmesi koşuluyla. İyi ya biz de geçeriz. Katta halıda koltukta gözüm yok benim, neye gidiyoruz notere sanki, söz yok mu! Almam dedim mi tamam, almam. Siz öyle bakmayın bana benim gözüm toktur. Ama madem istiyorsunuz gidelim imzalayalım. Neredeyse üç kuruş emekli aylığını bile çok görecekler. Bunların cebine girecek olsa verirler mi! Devlete kalacağına sana kalsın, kesesinden veriyor sanki! Cebinden beş kuruş çıkmaz. Gözünü oyarlar adamın. Bulmuşlar benim gibisini biniyorlar dalıma. Dur bakalım. Kursaklarından geçenleri bilmez miyim ben! Avukata danışıyor, Zehra ’nın avukatına, anlıyor dinliyor. Önce imzalarım deyip de nikâhtan sonra vazgeçse, çürük, iyisi mi yavaş yavaş. Nikâhtan sonra demişlerdi kızlar. Nikâhtan önceki anlaşmanın hükmü yok. Bir taksi dayanıyor kapıya büyük kızın telefonu üstüne. Belki otuz yıllık bir elbise giyiyor beyefendi. Giyilmediği için temiz pak. Koluna girmiyor. Sakatların kullandıkları gibi bir bastonu var, sekerek ilerliyor makine halısının üstünde. Kapıya gelince paspası düzeltiyor bastonun ucuyla. Hep böyle titiz midir bu adam! Hep böyle. Bir çöp görse, bir topluiğne eğilir alır. Noterde daha önceden hazırlanmış bir kâğıdı imzalıyorlar. Kocamın mirasını istemiyorum, ev mev istemiyorum onların olsun. Emekli aylığı kalacak değil mi? Tamam. Katları kızlarla damatlar bölüşecek, bölüşsünler bana ne. Bilen bilir bu zanaati. Çocuk bakmaktan beter. Doksanlık Cevat Bey ’in bakıcısı bir buçuk milyon aldı. Olsun, olsun da yavaştan olsun. Bunun yarını da var. İmzalanan kâğıt da bozulur sırası gelince, bozulmaz mı, her şey olur buna da şükür. Geçinilmez. Başını sokacak bir deliğin olmadı mı bilmem kaçta kaç emekli maaşıyla geçinilmez. Neye uzatsan elini elin yanıyor. En kötü iskarpin, giyilecek gibisi üç bin lira. Yedi bine de var diyorlar. Bir buçuk milyonu aldı yan geldi. Karışan görüşen de yok. Düşmez kalkmaz bir Allah. Onların da burnundan gelir bir gün fitil fitil. Hakçası dörtte bir. Ne varsa öyle ya, böyle yazıyor kitap, avukat da böyle söylüyor. Ben tokgözlüyüm ama aptal değilim. Onlar bu oyunu oynadılar madem, bozulur, yakındır bozulması. Bir kere daha gitmeye bakar notere. Bozuyoruz dedik miydi tamam. Dur hele. Gün ola harman ola.</p>
	<p class="normal">Bluzundan sonra kara etekliğini çıkardı, atkılı iskarpinlerini attı ayağından.</p>
	<p class="normal">— Gözlüğümü bulamıyorum, diye sesleniyor beriki.</p>
	<p class="normal">— Nerede olur gözlük! Oradadır, masada bıraktığınız yerde.</p>
	<p class="normal">— Gel de buluver!</p>
	<p class="normal">Bir tuhaflık var sesinde. Bu sesteki tuhaflığa bakıyor, her şeye bakıyor, anlamak için bakıyor. Bu sesteki tuhaflık ihtiyarlık mı, ürkeklik mi, istek mi? Nefsi uyanıyor, belli bir şey. İsteğe benziyor. Yüzünü buruşturdu. Erkekte erkeklik söndü mü bir cıvıklık bulaşır ki değme gitsin. Bu da öylesi. İstiyor, istiyor ama ne etmeli! Noterdeki kâğıdı bozdurmak için bu kadarcık bir koz olmasın mı elimizde. Dur hele yavaş yavaş.</p>
	<p class="normal">Sesleniyor yine:</p>
	<p class="normal">— Bulamıyorum, masada yok.</p>
	<p class="normal">Gazete okuyacak besbelli. Sabahtan akşama kadar gazete okur bu adam. Bir okuduğunu bir daha okur. Niçin çizer altını yazıların kırmızılı yeşilli kalemle! Neler yazar orasına burasına gazetenin!</p>
	<p class="normal">— Ne yazdınız şuraya beyefendi?</p>
	<p class="normal">Leylak rengi bluzu yok ama sırtında, çıplak da sayılmaz. Çıplak olsam ne çıkar, bugüne bugün nikâhlı karısı değil miyim. Adam gülüyor:</p>
	<p class="normal">— Çok doğru, diye yazdım.</p>
	<p class="normal">— Siz oraya çok doğru diye yazmasaydınız olmaz mıydı sanki! Kim görecek o yazıyı! Doğruysa doğru deyip geçin. Şu işe bak.</p>
	<p class="normal">Adam gülüyor, tuhaf gülüyor. Tuhaf gülüşüne bakıyor. Önce işe anlamakla başlamalı. Huyunu suyunu biliyor avucunun içi gibi biliyor ya, daha anlayacak çok şey var.</p>
	<p class="normal">— İş olsun diye yazıyorum, kimse için değil, kendim için. Vakit geçiyor işte.</p>
	<p class="normal">Bir kez daha sesleniyor:</p>
	<p class="normal">— Gözlük yok.</p>
	<p class="normal">— Soyunukum beyefendi.</p>
	<p class="normal">— Ne çıkar soyunuksan aldırma canım.</p>
	<p class="normal">Ya! Demek öyle! Sonra görüşürüz. Kızların sözünü dinleyip beni maldan mülkten eder misin! Önceden düşünecektin. Bugüne bugün öteki hanımlar gibi hakkımı alsaydım başka türlü olurdu. Rezilliğe de göz yumardım pisliğe de. Koşar gelirdim. Uyanmıyor musun, uyanma canım aldırma. Benim için değil senin için. Sen nefsini körlet bana bakma. Ben böylesi işlerin peşine düşseydim çoktan ayağım kayardı. Tanrı beni korur. Ağırdan yavaştan yine de gidiyor içerki odaya. Sabahlığı geçiriyor sırtına. Adam koltukta.</p>
	<p class="normal">— Nereye koydum bilmem ki!</p>
	<p class="normal">Kuşağı bağlarken eteklerin arasından bacakların yukarıya doğru görünmesinde onun suçu yok. Görünürse görünsün umurumda değil. Ama bunun gibisine açıp göstermeli. Al işte, noterde kâğıt imzalattığın, maldan mülkten ettiğin kadının bacakları bunlar. Gör işte. Yağma mı var! Yok öyle şey, sıra ile.</p>
	<p class="normal">— Gözlüğünüz burada. O sizi görüyor, siz onu görmüyorsunuz.</p>
	<p class="normal">İsterse yüz yaşında olsun bir erkeği zıvanadan çıkarmakta yine de yüreği hızlandıran bir güç var. Adam kahverengi lekeli damarlı elini kadının kalçasına uzatıyor.</p>
	<p class="normal">— Bir şey mi var oramda?</p>
	<p class="normal">— İplik.</p>
	<p class="normal">— Ah beyefendi sen yok musun sen!</p>
	<p class="normal">Gülüyor rengi sarardıkça. Bıraksa ne yapabilir, eller küller. Karşıki sedire oturuyordu. Sabahlığın etekleri kayıyor dizlerinden, aralanıyor bacakları bir kuyu ağzı gibi. Benzi sarı, daha sarı, daha sarı. Ölecek, diyor Zehra ’ya, bıraksam ölür. Rezillik. Bacaklarını hafifçe ayırıyor baksın diye. Avucunu yalar o.</p>
	<p class="normal">Birden tökezledi. Sokaklar sokak değil ki! Yüzünü buruşturdu. Dünya kadar alınacak şey var, iyi ki üç torba getirmişim. Zerzevatçılar, portakal elma mandalina öbür başta. Burada ayakkabıcılar, gömlekçiler, çamaşırcılar, yüncüler, pantoloncular, çanak çömlek satanlar. İşte pazarın göbeğinde. Çoğunlukla kadınların oluşturduğu bir kalabalık. İtişip kakışarak ilerliyor işportaların arasından.</p>
	<p class="normal">— Seç seç al, beğen beğendiğini al! Şunlar 1.000, şunlar 1.750.</p>
	<p class="normal">Bakıyor ucuz etin yahnisine. 1.750 değil 500 etmez. Dilenciye versen giymez, çürük çarık, kaba saba. Alanı giyeni var ki getirmişler. Nerede bir ıskarta mal varsa burada. İyi şeyler düşüyormuş, hani nerede! Gününe bağlı, sık sık geleceksin de kırk yılda bir gönlüne göresini bulacaksın.</p>
	<p class="normal">Montunun yakası koyun postu, blucinli genç bir adam, malları evirip çevirirken yürütmesinler diye, tahta bir sandalyenin üstüne çıkıp dikilmiş dört beş tezgâhı birden kolluyor. Kadınlar, döküntü kadınlar, orta halli kadınlar, kapıcı karıları, işçi ve memur karıları, kızlar, şıllık kızlar, gözleri rimelli dudakları boyalı kızlar, kırpık saçlılar, uzun dökme saçlılar, iri burunlular, mavi gözlüler, yerden bitmeler, uzunlar, tombullar, sıskalar omuz omuza pabuçlara bakıyorlar, yokluyorlar bırakıyorlar, yeniden alıyorlar –nafile, işe yaramaz. Giyilmez. Ucuzun da ucuzu bunlar, döküntü.– sonra bırakıp ellerindekini gözden yitiyorlar.</p>
	<p class="normal">Kim demiş bunların büyük mağazaların modeli eskimiş malları diye, bunlar tümüyle ıskarta. Kırk yılda bir punduna gelecek de düşecek. Buradan almış, öyle diyor, atmıyorsa rastlantıya bağlı demek. Bakıyor topuğu uzun, bakıyor burnu küt, bakıyor derisi bozuk, işçilik sıfır. Gözü onu arıyor hep, o bulunmaz atkılı iskarpini. Yok. Son kez uzanıyor gerilere, gerilerdekine. Kaba. Bu paraya bundan iyisini vermezler.</p>
	<p class="normal">Ayakkabı işportalarından hemen sonra pantoloncular. Didik didik mavi, koyu mavi, açık mavi, yeni moda, eski moda, paçaları dar, paçaları bol, sıkı, geniş. Pantolonlar, pantolon yığınları. Çoğunlukla gençler yokluyordu bunları. Bize göre değil. Şu gözlük şu buruna uymuş mu! Bir kadın elinde mavi bir kot başını çevirmiş Fatma ’ya bakıyor. Bir erkek geçiyor o sıra aralarından. Baş ve omuz kargaşasında havadaki el çapraz düşüyor yukarı kaldırılıp bakılan kot mavisine. Bir martı iniyor gökten. Satıcıların sesleri uzaktaki araba ve kamyon seslerinin duvarında yankılanıyor. Gök sık değişebilir, bu panayırda başka bir panayırın kucağına düşebilir insan. Kayma her zaman doğal. Güneşin buluta giriş çıkışında olduğu gibi, hele bu giriş çıkışlar birdenbire ise, açılıp kapanmalar iç kaymalarına yol açabilir. Eski kocası gelip gidiyor. Daha kırk yaşındayken. Bir kadın bakıyordu, erkekten daha erkek, başı yemenili, yarı belinden yukarsı camda. Alt kat apartman daireleri canlı sinema seyretmek için birebir. Kadın pazara bakıyor bir apartmanın alt katındaki camdan. Kıpırdamıyor. Vitrindeki taş bebekler gibi. Birdenbire buluyor dilinin ucundakini: Manken. Bir konuşmasını anımsıyor küçük damadın. İnsanların yüzüne dikkatle bakan, olanı biteni anlamak isteyen biri. Beyefendinin orama elini soktuğunu ossaat anladı. Kıpkırmızı olmuştu. Sanki damadın elini duymuştu apış arasında. Ne var yani. Kaçtığını görüyor odadan mutfağa. Oysa ortada fol yok yumurta yok. Kurban bayramı televizyonda bir koyunun nasıl kesileceğini, yüzüleceğini anlatıyorlar. Kesilmesine boş ver de yüzülmesine bak. Postun bıçak vurularak yüzülmesi deriyi zedelediğinden yumrukla etten ayrılması, bıçağın gerekmedikçe kullanılmaması öğütleniyor. Koçu yere yıkıyor adam. Gözleri tülbentle bağlı. Üç ayak iple bağlı, birinin boşta kalması gerekli, rahatça çırpınması için. Bıçak vurulduktan sonra kan fışkırınca bu ayakla çırpınacak, ne yapsın zavallı. Bıçağın vurulacağı yer de önemli. Tam çene altına sürtülmeli, usulca çekilmeli. Kesim atlanıyor, kurbanın bir araba ya da bisiklet pompasıyla nasıl şişirileceği gösteriliyor. O erkeksi yemenili kadın camdan bakıyor sürekli, tezgâhlar arası insan seli akarken pazarda. Damadın dudağının ucunda bir gülümseme, yutmam gibilerden. Yutmazsan yutma. Ucuz deniyor ucuz bir şey yok, bunlar mağazalarda da bu fiyata. Koç ağaca asılı, postu yüzmeye sıra geldi. Yumrukla ayırıyor etten deriyi. Koçun üç bacağı çözük, artık çırpınamaz ki! Ferruh Sarıbay ’ın katlarını kızlarla damatlar bölüşecekler. Ne geçer eline aylıktan? Geçinilmez, işte donlar kaşkorseler. Cüpon sözcüğünün jupon ’dan geldiğini bilen var mı diyor gözlüklü adamın biri, karısına duyurmak için, bak ne yazmışlar! Kulak kabartıyor. Jüpon 500. Satılan mal geri alınmaz. Kilotlar 125, sütyenler 350, gecelikler 850, 1.000, 2.000. Satılan mal geri alınmaz. Çorap 150. İnsanın okumuşluğu olmadı mı böyle aval aval bakınır.</p>
	<p class="normal">— Kilotlar kaça?</p>
	<p class="normal">Sözcüklerin bulutu arasında insanlar. Teknolojinin bu aşamasında kurban derilerinin ziyan olmaması için ulusal ekonomiye katkıda bulunurken faiz hadlerinin Batı ’dakine kıyasla dondurulması ve de. Vay anasına. Daha sis, daha bulut ya da böyle bir şey.</p>
	<p class="normal">— Gecelikler kaça?</p>
	<p class="normal">Üç beş lira ucuza almak için çırpınıyoruz bir memelik ikizlere takkeydi sütyen oldu on lira eksiğine bir cezve yirmi lira fazlasına.</p>
	<p class="normal">— Bu cezveyi 150 liraya aldım pazardan, oysa bizim köşe başındaki dükkânda 130. Boy boy beğendiğini al valla, enayilik pazara gitmek. Al işte cücaciyecide 130 ’a pazarda 150 ’ye.</p>
	<p class="normal">— Zücaciye, diyor damat.</p>
	<p class="normal">İçinden kabaran öfkeyi bastırıyor.</p>
	<p class="normal">— Bakmayın benim kusuruma.</p>
	<p class="normal">Duruyor.</p>
	<p class="normal">— Ne diyordum, bizim köşe başındaki dükkânda 130 ’a. Demek ki 20 lirası kazık. Hiç canım, pazardan alışveriş nafile. Gözleri kör olsun, tuzak hepsi.</p>
	<p class="normal">Kurban derilerinin yüzülürken bıçakla zedelenmesi ulusal ekonomiye her yıl bir milyarın üstünde zarar verdiğinden Fatma Sarıbay bir umacının yüzüne bakar gibi bakıyor televizyonda konuşan ağzı kalabalık kişilerin filit makinesinden tavana doğru püskürtülünce ağır ağır döşemeye doğru inen sivrisinek öldürücü sıvıya benzer tümcelerine. Bir çarşıya çıkıyorum bin lira file boş çıkarıyorum taşına mutfağın iki üç paket ne oldu bin liraya düşürdüm mü yoksa.</p>
	<p class="normal">— Sütyenler kaça?</p>
	<p class="normal">Tişört diyor beyefendinin büyük kızı Ferhunde bu baştan geçme yünlere. Şuna bak ikim gibi yanındaki de kızı. Güzel renk. Yumuşak tüylü. Zehra ’nın koyu yeşil. Bir başka avuntuda görünmek. Salkım saçak ve düzenli ve iskarpinlerin atkılarına oturan feza yünleri, gökkuşağı sıcak odalarda, sobaya her seferinde üç odun beyefendi gidebilir bugün yarın, romatizmalarımın kalınlığı. Böyle bir şey.</p>
	<p class="normal">— Bu fanileler kaça?</p>
	<p class="normal">Isıtır sıcak tutar büyür gözlerle birlikte, eldiven gibi oturur benim gümüşünün altına, bir de iskarpin eşarp karşıki dairenin kulakları çınlasın, dolaşıyorlar evin içinde, şu sarı daha da güzel. Yeniden uzuyordu elleri bir sevgiye. Eski mantoyu tersyüz etmek neye yarar. Giyilmiyor. Avuç açamıyor. Beş bin lira ver diyemiyor. Yüzü tutmuyor. Yüz olmalı insanda.</p>
	<p class="normal">— 4.000.</p>
	<p class="normal">— Bunlar mı?</p>
	<p class="normal">— İtalyan bunlar hanım.</p>
	<p class="normal">Demek şu dışarda altı bine satılanlar demek bunlar ne güzel bunlar ne sıcak bunlar kış günü. Tüylü yün tişörtlerden birini tezgâhtan alarak yokluyordu. İçine sokuyor sağ elini. Büyük sofalar, avizeler, parlatılmış pirinç kapı tokmakları filmlerin, masalardaki çiçek vazoları, elektriği yakan adam, öpüşenler camın ardında.</p>
	<p class="normal">— Ne belli İtalyan olduğu?</p>
	<p class="normal">— Bilen bilir.</p>
	<p class="normal">İtalyan diyorlar yerli çıkıyor, yerlinin de iyisi kötüsü var. Sol omuz düşük. Düşükse düşük. Elinden yumuşak yünü bırakarak yürüyor kalabalığın içinde, eski kocası, yokluğu, yoksuzluğuyla döşenmiş bir boşluğa doğru. Kent küçük bir nokta. Birden dönmeye başlıyor, büyüyor, büyüdükçe dönüyor. Şu baş aşağı gelen benim kocamdır Mösyö. Bizans Çöplüğü ’ndeki barakaları yıkıyor buldozerler. Fatma buldozerlerin üstüne doğru önce açılıyor sonra devriliyor. Eski kocam o pılı pırtılar içindeki. İtalyan olduğu ne belli. Gözlüğünüz burada kusura bakmayın sırtıma bir şey alamadım. Nikâhlı değil miyiz.</p>
	<p class="normal">Yaşlı bir adam, sonra kırk yaşlarında, sonra da genç, çırılçıplak uzanıyor yatağın üstüne orası dikilmiş, yatak penceresinin başında. Bir ağaç kaplıyor kalın kabuklu. Sutyenini çıkarıyor adam elini uzatarak. Kilotum dursun. Kilotunu da çıkar. Ne belli İtalyan oldukları. Nikâhlıyız nikâhlı olmasına ya insan ölünce karısına sadece aylığını mı bırakır! Şimdi işin doğrusu sen gözünü kapayınca katları kızların bölüşecek, ee, bana ne düşecek! Hava. Bırakırım bırakmasına ama bana da bir şeyler bırakırsan karınmışım gibi. Bir daire hiç olmazsa, aşağı kattaki küçük daire hiç olmazsa. Sokamıyor adam, buz gibi. Birden ölüveriyor iki çırpınıp duruyor kalbi. İtalyandır bana kalırsa. Orası yok, kuş kapmış. Büyük sofada yürüyor. Pencereyi açıp bakkala sesleniyor. Sepetle çekiyor bakkaldan nevaleyi. Üstünde güllü sabahlık, ayağında terlikler.</p>
	<p class="normal">— Terlikler kaça?</p>
	<p class="normal">Barakaları yıkıyorlar. Hava durgun. Deminki güneşli görünüm şimdi kuru soğuğun çamuru içinde. Lağım ızgaralarından bir buğu tütüyor. Yırtık ceketli biri ellerini koltukaltlarına sokmuş denize bakıyor. Çarşıda yola kara zift döküyorlar. Kara bir adam, kara giysiler içinde, makinenin kaygan tekerini yağlıyor kara bir çaputla.</p>
	<p class="normal">— 870.</p>
	<p class="normal">Yüzünü buruşturdu. 870 liraya terlik. Eskiden 870 liraya gecekondu satın alınırdı. Dar bir kutuda, tabutta, çömelmiş çişini ediyor, bir gelen olursa diye eliyle tutuyor kapıyı.</p>
	<p class="normal">— Altları lastik bunların.</p>
	<p class="normal">Adamın yüzüne bakıyor. İri kıyım bir delikanlı. Saçları alnına dökülmüş. Gırtlağı inip çıkıyor. Elleri cebinde. Pantolonun orası kabarık. Bu yapar işte.</p>
	<p class="normal">Bırak ne yapacaksa yapsın diyordu Zehra. Sana öğretecek değilim ya! Önce bozdur noterde imzaladığın kâğıdı, bozmazsa kendi bilir, erkek değil mi. Bu adam tirit seksen yaşında. Sana ne tiritliğinden bozar mukaveleyi bozduktan sonra istediğini yapar ne yapabilirse. Kızlar ne der! O da mı tasa! Sen beni düşünmüyorsun beyefendi Allah gecinden versin gözünü kapadın mı ben sokaktayım o aylıkla ben nasıl geçinirim, kiraya yatırsam elimdekini avucumdakini ne yer içerim. Tablayı alarak masadan öfkeyle odadan odaya geçiyor mutfakta yalağın başında durup düşünüyor, bunu, bunları, buna benzer şeyleri düşünüyor. Havalar bozmasa! İçeri giriyor. Çıkıp dolaşmalı. Adam pijamasının üstüne roptişanını giymiş gazete okuyor, önünde bir süt bardağı. Ekmeğini banıyor bardağa. Sen beni düşünmüyorsun. Kızlar kendini kurtarmış. Küçük kızın katı var. Büyüğünün halleri vakitleri iyi. Damatlara bırakacak parayı besbelli. Bir tuhaf bakıyor suratıma. Bozdur noterden imzaladığımız kâğıdı karın olduğuma göre kanun ne veriyorsa dörtte bir mi üçte bir mi her neyse ben orasında değilim yeter ki hak yerini bulsun. Karşıki divana oturup ellerini beline dayıyor, bacaklarını ayırıyor. Al işte tabak gibi hiç utanma kalmamış. Ne utanması be! Herkes çıkarına bakıyor. Benim çıkarım da tövbe tövbe bilmem neremden geçiyorsa ben de tükürürüm bu işin içine al bildiğin gibi kullan. Ama kullanamazsan o başka.</p>
	<p class="normal">Şu sallana sallana yürüyen karının gerisini bir küfeye koysan küfe almaz. Fil bacağı. Bana üç metreden entari buna yedi metreden. Gözünde hastalık var, gözkapakları tersine dönmüş. Başka biri. Bıyıklarının üstünü kazımış kıllar da fışkırmış mı inadına. Başı yemenili kadın pazara bakıyordu kıpırdamadan put gibi.</p>
	<p class="normal">Şunun seyrek dişleri bunun boyalı lif lif saçları gözlüğü adamın burnu bir başkasının suratları insanların yeldirmeleri mantoları yağmurlukları erzak çantaları gözleri yeşil kara mavi kahverengi yüksek omuz düşük kalça büyük kalça çarpık bacak malları yoklayan eller sonra özlemi içimizin eski günler yeni günler anılar bir deniz bir deniz daha bir sokak bir sokak daha bir dükkân bir dükkân daha dükkânlar apartmanlar cam silen şalvarlı karılar su kovaları sabunlar deterjanlar çirkef suları. Adam pis bir üstüpüyle silindirin tekerini yağlıyor zift döküyorlar. Balıkçılar palamut doğruyor. Kimi silindire bakıyor geçmiş bir zamanda. Amcaoğlunun aklından çıkmadığını söyleyerek cinsel yaşamını başkalarına anlatan kadın boş düşer. Küçük kızın katı yüz yirmi metre kare. İtekliyorlar insanı. Önüne baksana! Otobüs şoförü birden ayağa kalkıyor, gitmiyoruz, diyor, ya söylediklerini geri alırsın ya da gitmiyoruz. Çıt çıkmıyor yolculardan. Sonunda yaşlı bir adam kellifelli bir adam, dilin aşınmaz ya kızım, diyor, geri aldım deyiver olsun bitsin. Hadi Şoför Efendi sen şeytana uyma! Otobüs zangırdayarak kalkıyor. İnecek var. Düğmeye bassana be bastım çalmıyor nerelisin sen! Sıvas ’ın içinden mi? Bak düğmeye bastın mı duracak diye yazıyor orada. Fatma Sarıbay elinde filesi, sırtında kurşuni mantosu adamın arkasından iniyor. Başını kaldırıp bakıyor. Minareler birbirine yaklaşarak uzuyor göğe doğru. Caminin altında mobilyacılar. Büyük tabelalar alınlarında. Masalar hangar gibi dükkânlarda, yan yana masalar, iskemleler, koltuklar, geceleri yatak gündüzleri sedir, dipleri görünmüyor, insanlar daha seyrek. Elli metre yürüyüp pazara saptın mı adım atabilene aşk olsun.</p>
	<p class="normal">— Tabaklar kaça?</p>
	<p class="normal">— Avrupa malı diyorlar ama bilmem ki, diyor yanında yüzüne bakan kadına.</p>
	<p class="normal">Şişman orta yaşlı bir kadın bu, gözlüğünün zincirleri iki kulağının ardından sarkıyor, elinde kırmızı şemsiye, sağ elinin serçe parmağında tek taş yüzük.</p>
	<p class="normal">Tabaklar üst üste tezgâhın üstünde. Bir mikser. Naylon mutfak eşyası. Birden gözleri parlıyor: Aradığını bulmuş bir insan artık. Yirmi santimetre boyunda, on santimetre çapında, iç içe geçmiş iki bölümden oluşan kırmızı bir kaba uzatıyor elini. Bulaşıktan çıkmış çatal bıçağı koymak için naylondan yapılmış bir nesne bu. Çay kaşıklarını çevre boşluğuna diziyorsun, büyük çatalları, kaşıkları, bıçakları orta boşluğuna. Suları süzüldü mü al kaldır. Kaşıklık diyebiliriz.</p>
	<p class="normal">— Kaça bu?</p>
	<p class="normal">— Elli liraya olur abla.</p>
	<p class="normal">Seloteyple yamanmış onlukların, yirmiliklerin, yüzlüklerin arasından rengi kararmış bir ellilik çıkarıp uzatıyor. Alıyor sarılıp sarmalanmış kaşıklığı, koyuyor torbanın dibine, yürüyor zerzevatçılara doğru.</p>
	<p class="normal">Yadigâr Hanım paranın günden güne değer yitirmesini hor kullanılmalarına veriyor. “Frenkler paralarını portföylerinde taşırlar, bizse buruşturup pantolon cebine sokarız. Esnaf ıslak elleriyle mıncıklıyor. Kokuyor paralar, köpek ölüsü gibi kokuyor. Bizim adam olmamız için daha yüz fırın ekmek ister,” diyor beyefendi.</p>
	<p class="normal">Para olsun da koksun. Sürükleniyor zerzevatçılara doğru. Cadde setin üstünden geçiyor sağda. Yeni apartmanlar, mimar eli değmemiş bu kalfa işi beton yığınları altlarındaki büyük mağazalarla her zaman etkilemiştir onu. Arabalar sel gibi akıyor caddeden. Fatma Sarıbay olalı, evleneli şunun şurasında ne var. Ondan önce aylıklı bir bakıcıydı, hizmetçi.</p>
	<p class="normal">Kahvaltınız hazır beyefendi sütünüz peyniriniz çayı açık yaptım bundan açığı bulaşık suyu gibi olur. Bundan açığı içilmez. Bu ekmek yumuşak az kızarttım. Damat alçak damat. O üç daire de sizin olsun. Aylığından başka bir şey istemem. Benim de bir güvencem olsun canım. Ne çıkar aylığı kalırsa! Noter mi? Ne noteri? İyi ya gider imzalarız. Odadan odaya girip çıkıyordu. Mutfakta duruyor, camdan balkona bakıyordu. Bir gaz bidonu yeşil, kat kaloriferinin haznesi, o da yeşil. Bir ton alıyor. Doldurtmaz. Yarı yarıya. Kessen kafasını beş yüz litreden fazlasının parası çıkmaz cebinden. Gümüşse onlar o altı yazılı tas, o şekerlik sizin olsun. Malı mülkü sizin olsun. Üç daireyi alın başınıza çalın. Limonların hiç suyu yok. Dolaplardaki tıklım tıklım mallar sizin olsun. Benim hiçbir dayanağım olmayacak mı siz öldükten sonra, sokakta mı kalacağım ben!</p>
	<p class="normal">Sağ memesini omzuna dayıyor ihtiyarın sokuluyor kulağına bağırıyor:</p>
	<p class="normal">— Cebinizden çıkacak değil ya, Allah gecinden versin siz öldükten sonra.</p>
	<p class="normal">Kalacak olan bir aylık alt tarafı. Bacaklarını aralıyor sedirde, sıyırıyor basma entariyi. Horoz ölmüş gözü çöplükte kalmış.</p>
	<p class="normal">— Sen benim istediklerimi yap, aylık da kalır kat da.</p>
	<p class="normal">Birden bir bahçe genişliyor üstünde. Kumru yusufcuk diye bağırıyor. Kendi katından bakıyor bahçeye. Düğmeyi çevirdin mi şıkır şıkır elektrik, musluğu açtın mı şıkır şıkır su. Banyo dairesi saray gibi. Ispanakların bu yıl tadı yok. Kuzukulağı, maydanoz. Dereotu bulunmuyor.</p>
	<p class="normal">— Ben sizin istediklerinizi yaparım ama bakalım siz benim istediklerimi yapabilir misiniz?</p>
	<p class="normal">— Lahanalar kaça?</p>
	<p class="normal">— Belli olmaz, diyor ihtiyar.</p>
	<p class="normal">Kapıdan girdin mi hol. Sağda banyonun kapısı, az ilerde mutfağın kapısı. Banyonun kapısıyla mutfağın kapısı arasında büfe duruyor. Büfede sürmeli camlar. Ayakları var dört tane dışa doğru basan. Camlar kolayca kayıyor çentiğe tırnağını dayayıp çektin mi. Usulca çıkarıyorum çay fincanını öteki fincanlara çarpmadan. Alçak damat. Ben onlara gösteririm. Resimli kâğıdı görüyor noterin önündeki. Kendi resmi, bir de beyefendinin resmi. Ne demeye geliyor şimdi bunlar! Ölünce kocanızın malını mülkünü istemiyorsunuz demeye geliyor. Bir aylığı kalsın yeter. Tamam. İmzalıyor ağır ağır, biliyor o kadar canım. F olmadı. A ’nın da gözü kapandı. Şuraya bir imza daha.</p>
	<p class="normal">— Taksim Dolapdere yöresinde Bizans Çöplüğü adıyla bilinen bölgedeki gecekondular dün sabah belediye zabıtası ve polis ekiplerince alınan geniş önlemlerden sonra semt sakinleri ve dozerlerce yıkıldı.</p>
	<p class="normal">Bütün gençliği Menekşe ’de geçti. Güllü entariyi Menekşe ’de giydi. Takunyalı bir kız geliyor karşıdan, çeşme kuyruğuna giriyor. Bulutlar geçiyor gökyüzünden eski bir resmi silerek. Güneş görünüyor delikten. Hocalar, çayın içine uyku hapı atarak ayinci karıların ırzına geçiyorlarmış. Saçları beline dek uzun. Sümüklü bir oğlanı çekiyor kolundan aralığa. Aralığın aydınlığı hiç unutmadığı bir denizin içi gibidir. Vapurlarda ellerinin üstünde yürüyen bu adam benim kocam mı oluyor? İçerenköy ’de kapıcılığa geçiş neden sonra. Kızım orada dünyaya geldi. Oraları açıklık. Çocuklar top oynar sokak aralarında. Fıstık ağaçları var. Bir yokuş iner asfalta. Yeşile boyalı mermer çeşme köşede, karşısında tütüncü barakası. Yokuşu iniyor sakınarak eliyle de tabutun kapağını tutuyor. Öksürüyor. Adam var. Burada da rahat yok. Kuzu ıspanağı ufak yapraklı güdük, yaprakları kıvır kıvır. Fıstıkların altında çam kozalağı, fıstık toplardık. Pirinçlisine bayılırım.</p>
	<p class="normal">Yamalı don soluk mintan çaput leğen bakraç ibrik tek göz barakanın tavanına asılı soğan hevenkleri ağarken dışarı kuş olup uçası gelirdi tozlu akasyanın dallarına.</p>
	<p class="ortayazi">Bülbül olsam kona da bilsem dallere</p>
	<p class="normal">Testiden doldurduğu bardak bir tepsi gibi uzattığı sağ elinin ayasında sol eli göğsünde çıplak ayaklarını sakınarak basıyor kilime. Bardağı üstten tutmak gibi ayıp var mı! Sedirde oturan başı ak tülbentle örtülü komşanıma uzatıyor suyu. İki örgü sarkıyor bardağın iki yanından. Afiyet olsun. İçinde tenteneli örtüsü, beyefendinin eski hanımı işlemiş, gümüş kaplama tepsiye oturttuğu bardağı küçük kızın kocasına götürüyor sol eli yine göğsünde.</p>
	<p class="normal">Pazarcılar bir avaza bağırıyorlar. Patateslere uzanıyor komşanıma ve beyin damadına uzandığı gibi.</p>
	<p class="normal">Holün tam karşısında beyefendinin odası. Üstü kahverengi battaniyeli yatak, duvara dayalı yazı masası, dikdörtgen bir çerçevenin içinde yeşil çuha, iki yanda üçerden altı çekme. Çekmeler kilitli. Hisse senetleri var beyin banka defterleri filan, evrakları, mektupları. Yazı masasının üstünde, duvarda, bir dergiden kesilmiş yine çerçeveli bir resim: Bir dağ evinin önünde karla kaplı bir düzlük ve ağaç. Ne ağacı! Tam yemeğe tuzunu koyacakken arkasında durur. O ağaç. Çekil başımdan kedi. Zehra ’nın gözleri kanlanmış tansiyonu düşmüş, dişleri de iyi değilmiş. Sular akmıyor iki günden beri.</p>
	<p class="normal">— Alo orası neresi? Zehra Hanım ’la görüşmek istiyordum.</p>
	<p class="normal">Zehra bozdurmanın sözünü ediyor noterde imzaladıkları kâğıdı. Beyefendi bozalım derse, bu da isterse, istemez mi canım, gidip notere bozdurabilecekler. Avukat da demedi mi! Tam karısı oluyor. Gözünü kapadı mı nesi var nesi yoksa dörtte biri senin.</p>
	<p class="normal">— Patatesler kaça?</p>
	<p class="normal">— Yirmi beş lira hanım, sarı patates.</p>
	<p class="normal">Amasya ’nın bardağı biri olmazsa öbürü olsun, renklerden fıstıki. Yokuştan iniyor asfalta, tütüncünün önünden geçti.</p>
	<p class="normal">— İki kilo tartıver.</p>
	<p class="normal">Deli mi bu, üstüme üstüme kaykılıyor. Otobüste çimdik atanları çok gördük ama pazaryerinde böyle kaykılanı ilk kez görüyorum. Dağın orada labada toplarken sarıveriyor iki yanını şoförler, it kopuk akımı, biri daldırıyor avucunu yoğuruyor. Anam canıma değdi. Yerde taş gökte bulut sen bunu kırk gün kırk gece unut.</p>
	<p class="normal">Holün sağında ikinci kapı mutfak kapısı. Kapıyı açıp içeri girdin mi buzdolabı sağda. Solda yalak ve fayans döşeli tezgâh. Tezgâhın ucunda kallifer kazanı. Kat kalliferi. Çalışmıyor, bozuk tütüyor. Lok lok sesler çıkarıyor çalışırken hem de ısıtmıyor. Holde gaz sobası yakıyoruz. Kolay oluyor, bir kibrit çaktın mı tamam. Yanında oturamazsın. Kömür sobasının pisliği var. Fare zehiri mi? Ben mi? Tövbe tövbe kimi beyefendiyi mi! Ayol onun bir ayağı çukurda fare zehirine ne gerek var. Yalan olmasın, babama bakar gibi bakıyorum banyoda küvete oturtup yıkıyorum çıkarıyorum kuruluyorum temiz çamaşırlar giydiriyorum tırnaklarını kesiyorum. Ben kesiyorum.</p>
	<p class="normal">Fayans tezgâhın üstünde dolaplar. Dolapların altı raf. En sağda bir kavanoz var küçük içinde iki üç kaşık alaturka kahve. Onun yanında büyük bir neskahve kavanozu, yarılanmış. Onun yanında büyük bir neskahve kavanozu, yarılanmış. Onun yanında bir örnek üç kap, cam mı plastik mi pek belli olmayan bodur üç şişe, mavi nakışlar var üstlerinde. Birinde çay, birinde şeker, öbürü boş. Boşun yanında diklemesine bir mum. Mumun yanında el radyosu, radyonun arkasında kakao kutusu, tansiyon düşürücü hap. Radyonun yanında küçük hardal kavanozu. Bir boş kavanoz daha. Ceviz çekmek için alınmış işe yaramaz plastik bir makine ve rafın bölmesi. Bundan sonra rafın öbür bölümü başlıyor.</p>
	<p class="normal">Birden başını çevirdi kocasını görür gibi oldu uzaklarda, kalabalığın arasında. Menekşe ’de başlayıp, barakadan gecekonduya, gecekondudan ahşap evlere, ahşap evlerden apartmanların kapıcı dairelerine dek uzanan bir geçmişin tırnakla deriyi yüzen anıları. Zengin adamın yoksul hısımı. Bırak elindekini de geri dön. Yeme yedir. Koltuğa boş ver kilime gel. Televizyonsa bizde de var. Bak gecekonduların damları anten dolu.</p>
	<p class="normal">Rafın öbür bölümünde ilaç şişeleri, vitamin hapları, yuvarlak bir masa saati, bir çay ibriği çini desenli, iç içe plastik iki kâse, kim bilir hangi takımdan arta kalan alafranga bir sütlük, ateşe dayanan saydam bir çaydanlık daha.</p>
	<p class="normal">Her zaman paramı yedi elimdekini avucumdakini aldı çamaşıra gittim verdim temizliğe gittim verdim. El evlerinin halıları kilimleri camı çerçevesi. Zengin evleri tıklım tıklım. Türlü hanımlar türlü beyler kan kusturanlar yumuşak başlılar. Bardağı öyle tutma. Bu fırçayla kirini akıt önce akar suda sonra sabunla bir güzel yıka. Düşen çatal kırılan bardak dibi tutan tencere. Kirlileri kaynat önce. Ütü bilmez misin sen. Bir gömlek bile ütüleyemiyor hayvan gibi hepsi eline ne versen kırar yaldızlı takımın başını yedi. Ellerim mosmor diz üstü arapsabunu derimi yüzdü. Cam sil. Aşağıda insanlar karınca gibi. Hep bu herif için. Ver elindekini ver koynundakini. Üstüne düğüm attığım parayı ver. Su ver çay ver peynir ver ekmek ver çorap ver gömlek ver. Ov kurula yıka yama kotar. Versene be. Bu uzanan el Menekşe ’deki barakanın eli. Bizans Çöplüğü ’nün uzun kolu. Bu sinek Bizans Çöplüğü ’nden havalandı.</p>
	<p class="ortayazi">Gidiyom gidemiyom<br class="chapter"/>
    Az doldur içemiyom</p>
<p class="normal">Yivinin içine oturmak, kendine oturmak. Kendindeki iyiye kötüye tanrıya şeytana razı olmak. Neysen o. Bu merdiven benim merdivenim buna tırmanırım ben düşmek varsa bundan düşerim o benim merdivenimi kendi duvarına dayamak istiyor. Hep böyledir bu adam. Peşimde dolaşıyorsa dolaşacaksa ihtiyar gözünü yumunca dikilecekse karşıma bil ki doymadığından. Son basamağa çıkınca ver diyecek elindekini avucundakini ver bağlattığın aylığı ver nen varsa ver evi ver boynundaki altınları ver. Hacılara hocalara gitmesi doymazlıktan. Bu dünya bitti öteki dünyaya gözünü dikti. Bir toparlak çiziyor döşemeye tebeşirle, oturuyor ortasına yedi gün zeytin yiyor su içiyor iyi saatte olsunları çağırıyor iyi saatte olsunlara karışıp alamadığını alacak giyemediğini giyecek apartman dikecek boş hepsi boş onlar bir çarpış çarpar ki insanı inanmasan da çarpar inansan da. Korktu. Kim onlar! Arkasına baktı. Gitmiş.</p>
	<p class="normal">— Ispanak kaça?</p>
	<p class="normal">Yeşil, iri bir demeti bastırıyor filesine. Gün durgun ve kurşunrengi. Eski bir dünyanın bölük pörçük aydınlığı sızıyor damdan, damlıyor her türlü gecenin morla karışık sütüne. Köroğlu koşuyor dörtnal kır atında, Hayber Kalesi ’nin kerpiç duvarları yıkılıyor büyük bir gürültüyle ve zindan bir atın uzayışı gibi vuruyor duvara. Korktu. Bu yağmur yarınki bahçede diner. Şimdi başını kaldırsa en az on üç katlı bir apartmana takılacak gözleri. Eskiden bir çukurun içindeydiler. Dört kerpiç barakanın ortasındaki avluda tekerleri çıkarılmış bir yük arabasının içinde karnı su toplamış yaşlı bir adam. Beş on çocuk, komşuların çocukları. Dört çomağın üstüne gerilmiş çulun gölgesindeki kadın, memeleri ceviz iriliğindeki kıza bakıyor. Dispanserde ayakta verem tedavisi gören bu iri gözlü kızın ergenlikler var suratında. Oğlanlar topluyor kapılardan şişeleri, çöplükleri karıştıran kızlar başka. Lodosa çıkıyor büyükler. Bunlar başka. Poyrazda Ahırkapı Feneri ’ne vuran odunlar bunlar. Buğday yüklü bir mavnayı çekiyor bacak kadar çatana. Yükselip alçalan bir martı bulutu izliyor çatanalı mavnayı. Şilep düdük çalıyor. Bir kuş konmuş şamandıraya. Ayasofya ’nın minareleri Üsküdar ’dan görünür Bizans Çöplüğü ’nden görünmez. Deniz oralarda yosun ve lağım kokar. Dalganın burnu kırık. Bu kömür kırıkları zengin bir sofranın artıklarınca bereketli. Kömür topla, odun yükle, kâğıt, cam, kutu ne bulursan al, çöpleri çöplükleri karıştır.</p>
	<p class="normal">Bir market dönüşü içinden kaşarpeynirini çıkardığı kesekâğıdını dizinde düzleyerek bacakları aralık, ihtiyara uzatıyor:</p>
	<p class="normal">— Ne yazıyor bunun üstünde beyefendi?</p>
	<p class="normal">— Bakayım kızım, getir bakayım!</p>
	<p class="normal">Okuyor: “Seçiminizi yaparken lütfen malları zedelemeyiniz.” Kâğıdı indirirken gözlüklerinin üstünden kadına bakıyordu:</p>
	<p class="normal">— Hırpalamayınız demek istiyor. Kibarca alın alacağınızı.</p>
	<p class="normal">O günkü güneş bu güneş işte varla yok arası bulutlar arasında. Evde böyle günlerde elektrik yakmak gerekiyor holde. Kızmış iç telleri görünen soluk bir ampul sarkıyor tavandan. Fatma, bir iğne kutusunun içine daldırılmış mıknatıs gibi salkım saçak iğnelerle çıkıyor her seferinde geçmişin kutusundan. Her olgu iç içe, halka halka. Şu sergideki patateslerin her birine bitişik nice geçmiş lokmaların tadı var. Yer sofrasına bağlı bin görünüm, izlenim kuşku ve korku. Bizleri unutun, tümcesinin salıncağında bir koku. Kapı aralığında diklemesine oturtulmuş tahta sandığın üst kenarına nalın çivisiyle çakılmış yırtık çuvalın aşağıya inen aralığından kalaysız bir tencere görünüyor. Alüminyum birkaç sahan. Karnı su toplamış adam yazın barakaların çevrelediği avluda tekerleksiz yük arabasında otursa da kışın badanasız duvara dayıyor sırtını, kilime oturuyor saç sobaya yakın.</p>
	<p class="normal">— Sobanın üstüne çaydanlığı koydun mu?</p>
	<p class="normal">İhtiyarın sesi bu. Ferruh Sarıbay üstünde su ısınırsa gaz sobasından odaya yayılan ısının iki katına çıkacağını sanıyor. Çaydanlığın yanına bir de tuğla koyduruyor kimi zaman. Su ısındıkça, tuğla kızdıkça hırkasını çıkarıyor ısınan suyun ve tuğlanın odaya dayanılmaz bir sıcaklık verdiğini göstermek ister gibi.</p>
	<p class="normal">— Bu tuğlanın ne yararı olur ki!</p>
	<p class="normal">— Olur, olur.</p>
	<p class="normal">Gülümsüyor. Sinekten yağ çıkarmasa olmaz. Düşünüyor ve bakıyor. Baktıkça eski bir çocuk uyanıyor uykusundan. Başka biri gibi dolaşıyorum pazarda. Pirinç çuvalları ağızları açık. Bu sabunlar nafile. Arapsabununu sulandırıp plastik kaplara doldur markalı kâğıt yapıştır üstüne sür müşteriye. Yoksa çöplüklerden topladıkları kaplar mı bunlar! Onları eritiyorlar fabrikada yağmur serpeliyor tombul bir kadın geçiyor topal biri ötekine benzemeyen göz burun kulak saç sayısız değişik can kimi hayın kimi dünyadan habersiz. Bu umutlu. Bu kız orasını düşünüyor durmadan bu kadın bıkkın bu oğlan aç bu avrat vurdumduymaz şunun içi sıkkın. Bir el ötekine benzemiyor her ayağın basışı ayrı. Her çizmenin çalımı başka. Ucuzu pahalısı elden düşmesi tokalısı sivri topuklusu küt burunlusu bilenin bilmeyenin ayağında çizme erkekler giyerdi eskiden şimdi karıların ayağında. Bir saksı fesleğenim olsa damdan düşer gibi. Ayak bilekleri sızlıyor. Sağ ayak başparmağının yanından pırtlayan kemik bastırıyor atkılı iskarpine. Plastik torbalı kalabalığın içindeki insanlar kendilerini taşıyorlar omuzlarında. Kimi bir balon gibi tutuyor elinde geçmişini, kimi suçluluğunu, kimi cinayetini, kimi öfkesini, kimi yoksulluğunu, kimi kimi kimi. Gide gide aman yarelerim derildi, gitme dedi. Bir köpek dolaşıyor bacak arasında. Yar boynuma sarıldı. Tabakçıların oradan yüz geri ediyor yeniden zerzevatcılara zeytincilere, peynircilere. Kırmızı biber satıyor biri, biri kuru nane. Kekik. Dört türlü yemek yapıyor ihtiyarın kızlarına, yine de dudak büküyorlar. Ben pasta yapmasını bilmem. Kek bilmem. Kuru bir kafa sırıtıyor. Bir çocuk beş tane limon uzatıyor burnuna. Bir kadın var yüzü gözünün önünde, adı gelmiyor aklına. Bu kadar. Balık alsam. Balık akını var. İskelenin durumunu biliyor. Kayıklar yanaşmış rıhtıma. Adamlar birikmiş başına balıklara bakıyorlar. Kayığın kıçında yığınla lüfer. Rıhtımın alt basamağında leğenlerin içinde diri balıklar. İrilerinden birini burnundan başlayarak kuyruğa doğru kılçık üstünden kaydırarak ikiye böldün mü öğle yemeği çıktı demektir. Izgarası mideye dokunmuyor. İki kişiden ne çıkar! İki can. Şükür buna da şükür.</p>
	<p class="normal">— Salata var mı?</p>
	<p class="normal">— Sen çok yaşa beyefendi, salatasız balık yenir mi! Pilav yapmadım çünkü yenmiyor balığın üstüne pilav.</p>
	<p class="normal">Plastik leğenlerin suyuna bırakılmış balıkların üstüne bir kapak gibi kapanıyor kurşunrengi ağaçlarla minareler. Her kubbenin bulutu ayrı. Kayık sallanıyor. Otobüsün omuz verdiği camı sallanıyor. Şemsiyesini alsaydı şemsiyeciye uğrardı, tellerinden biri kırık. Eli işe yatkın biri olsa onarır ya öyle biri yok. Otobüs gidiyor ya da gidecek. O burada zeytincinin önünde. Zeytinci çömelmiş yere bir sepetin içindeki zeytinlerine bakıyor. Asıl yazın ömür oluyor buraları. Kaldırıma bir bezin üstüne dökülmüş kırmızı biberler. Bunların dolması dolmalık yeşil biberden daha lezzetli. Hakkım değil mi elime geçen fırsattan yararlanmak! Ayağını doğru bas sağlam bas çıkarımı düşünürüm ben. Bir çocuk yanaşıyor yanına ürkek:</p>
	<p class="normal">— Hamal ister misin abla?</p>
	<p class="normal">Burada herkes kendi kendinin hamalı.</p>
	<p class="normal">— Yok oğlum, git işine!</p>
	<p class="normal">Çiseleyen yağmur dindi durgun denizin üstündeki kırışık ürpertiye bıraktı yerini başımı çevirsem bildik birini göreceğim kocam kayboldu ilk göz ağrım yere batası kapıcı karılığı ayıp mı cambazlık ederdi vapurlarda parsa toplardı ayıp mı hırsızlık yankesicilik ayıp alnının teriyle amele başılığı yaptı da ondan sonra kapıcılığa kondu su çıkıyor tabandan her gün tulumbayla boşaltıyoruz kömürlüklerin yanındaki yer odasında örtüler kilimler çullar çuvallar su içinde zor bir yokuştan inerdim her gün anacaddeye köşede bakkal köşede top ağaç. İçi sıkılıyordur şimdi bizimkinin. Gelse diye yoluma bakıyordur. Masanın başında koltukta kısıkta yanan elektrikli radyatörün yanında. Işığı yakmadan oturmuş düşünüyordur. Bastonu hırkası başında yün takkesi.</p>
	<p class="normal">— Ne düşünüyorsunuz beyefendi?</p>
	<p class="normal">— Abuk sabuk, eski günler gidişat filan.</p>
	<p class="normal">Ferruh Sarıbay yalıda yaşıyor çoğunlukla. Bir vapura binip karşıya geçiyor, bir meyhaneye giriyor, alışveriş ediyor, kayık yapıyor rıhtımda, bakır çiviler çakıyor kaburgaya, orkinos avlıyor, kalama bırakıyor, kalama topluyor, misinaların zokaların oltaların durduğu çekmeceyi yerleştiriyor, kendi sevişmelerine bakıyor uzaktan yabancı biri gibi, dikizciler gibi.</p>
	<p class="normal">— Ben senin neler düşündüğünü biliyorum.</p>
	<p class="normal">Boğaz ’ın öyle günleri var ki, Boğaz ’da öyle dumanlar öyle maviler var ki çocukluktan erginliğe, erginlikten orta yaşlılığa, oradan ihtiyarlığa doluyor. Sabahtan akşama çocuk oluyor, büyüyor, irileşiyor, semiriyor, zayıflıyor, yine küçülüyor, yine büyüyor, değişmeyen ata bakıyor. At, arka ayaklarından birini tırnak ucuna kaldırmış, kuyruğu hareketsiz, ahırın karanlığında. O ürkek ve meraklı eşikte, ahırın eşiğinde. Kırmızı fesli, sarkık bıyıklı Rüstem ’in belinde kuşak. Bu kadın da olmasa! Kallifer demesi artık batmıyor eskisi gibi. Sol yanağındaki gamze, iri gözleri, altın dişi falan filan. Setin üstünde hısımları oturuyor iç içe köşklerde. Abdülhamit, Reşat, Vahidettin, işgal orduları, kurtuluş. Eski kömürcü dükkânları sokak aralarında. Elleme kömür artık satılmıyor. Satılsa bile kilosu kim bilir kaça! Halayık besleme yanaşma sedir mangal cezve kahve fincanı ne çok insan yaşlı kambur başı örtülü başı açık bir sürü kadın namaz bezi tülbent seccade bahçede ortancalar havuz fıskiye tuğla duvar. Lodos Boğaz ’ı tutmaz tavla oynayanlar lokumuna badem ezmesine bir kutu Hacıbekir ’ine.</p>
	<p class="normal">— O kırmızı taşların adı neydi?</p>
	<p class="normal">Mutfak maltataşı kaplı. Tencerelerin dizildiği gömme ocaklar karşıya düşüyor. O tülbentler yok artık. Tuğladan örülmüş iki sövenin arasındaki demir kapıya neredeyse uzanacak açmak için. On beş basamak iniyor bahçeye. Ahır atkestanelerinin altında. Damı yeşil. Rüzgârın savurduğu tohumlar yeşermiş. Amcası atla giderdi iskeleye. Başkalarını da yaşıyor o ara. Evler evlere karışıyor, sokaklar sokaklara. Bugün böyle yarın şöyle. Kimi gün yitiriyor kimi gün buluyor. İniş yokuş her gün başka. Politikaya akıl erdiremedi, Anadolu ayaklanmasının anlamını kavrayamadı. Değişmeyen bir şey var nedir o! Parası oldu her zaman. Bana ne! Giyinir kuşanır Beyoğlu ’na çıkardı. Lebon ’da otururdu. Lebon ’a İstanbul beyleri, şık İstanbul hanımları gelirdi. Yukarki koruda bir onluk tutuşturup Çingene kızının eline ağacın dibinde becerdiğini anımsıyor. Pantolonun dizlerini temizlemek için eğilişi. Belli belirsiz bir uyanma, Fatma ’nın çorapla don arası etine bakarken olduğu gibi. Kirli. Islak. Yapraklar nemli. Gelse artık! Gittiği yerden kolay dönmez. İstiklal Caddesi ’nden çıkarken Galatasaray ’ın hemen altındaki sokağın başındaki birinci ya da ikinci apartmanda asansörün kapısını açıp giriyor. İki kişi zor sığar. Mürşide hanımlar Asmalımescit ’te otururlardı orası değil. Nikâh kıymadı bir türlü İngiliz. Bütün perdeler inik. Duvara dayalı piyanonun üstünde Wagner ’in bronz büstü. Piyanonun rafındaki açık nota belki de Tuna Dalgaları. Döner bir kitaplık vardı. Bez kaplı ciltli albümlerin içinde kartpostallar. Eniştesi tahta bir levhaya resim kâğıdını pünezler, gözlüklerini takar, suluboya yapardı minderde çekmecenin önünde. Ahşap köşkün ikinci katında dipteki odada, kalın ağır yaldızlı çerçevenin içindeki manzaranın bir yeşili kalmış aklında. Fruhterman.</p>
	<p class="normal">Pürtüklü resim kâğıdına su sürüyor eniştesi kalın samur fırçayla çekmecenin üstündeki çay fincanından, sulandırılmış maviyi dokunuyor ıslaklığa başka bir fırçayla, yayılıyor mavi gök ve bulutlar oluşuyor. Görüyor genç adam dağılışını mavinin, sağdan gelen ışık odayı doldurarak merdivenden aşağı katlara inerken.</p>
	<p class="normal">Kahve içiyorum ben karşıda lacivert ceketimin sıcaklığını duyarak o eski kumaşı, eskiyen bütün kumaşları önce geniş yakası sonra dar, ince bel, sonra bol, paçaları dar, sonra bol, az değişen erkek modasının bütün eskimiş kumaşlarını, yumuşak fötr şapkalarının naftalin kokusuyla otları yaprakları tek tek çizen eniştem hep minderde bir bezle temizliyor fırçalarını, suyu bulanmış bardağa sokarak çalkalıyor, su başka bir gökle kirli bu kez, kurşunkalemle hafifçe çizilmiş ağaç gövdesine ilk sarıyı sürüyor yeşille karışık, güneşli lodos denizleri gibi sarı yeşile bakan bir ağacı boyuyor bir dalı çekiyor ince fırçayla gösteriyor daha bitmedi, kartpostal kutulara bölünmüş, ağacın altındaki evin kırmızı damı kurumadan sürülmez ki, oysa eniştem hep o minderde bir mavi bırakıyor yeniden iki bulut arasına denizi sürüyor bu kez, telvesi dilimde eğilip bakıyorum başımı eğerek gülümsüyorum resim yapmadığım için resim yapan enişteme hiç resim yapmadığım için seviyorum, Fruhterman ’a giriyoruz, bir tüp kırmızı başka renkler siyah bir kutunun kapağını açıyor yaşlı adam enişteme, bakıyor üstlerindeki renge sarı yeşil kırmızı alıyor bir resim defteriyle birlikte, güzel kâğıtlar kalın, güzel beyazla resim yapmaya elverişli, resim yapıyor çok resim yapıyor, kayıkla bir gezinti resmi çiziyor Göksu ’ya, feraceli kadını çiziyor, minderde halının kahverengi deseninde oturarak beyaz gecelikle ve sırtında omuz başları armut dilimi gibi devetüyü hırka, sabahları alabros hayderi, boyuyor yeniden, ablam Remide ince belli fistanını yayarak oturuyor koltuğa, masa var aramızda, eniştem boyarken konuşuyoruz, ölüce konuşuyor bütün büyükler gibi, bir eski zaman saatinde ikindiyi vurunca saat çay gelmeden o başını kaldırarak arada bir duyuyor bizi, biz onu duyuyoruz, ikindi akşama doğru yürürken ablam mendilini düşürüyor eğilip alıyor benim almam gerekirken çünkü eniştem resme karşıdan bakıyor şimdi uzaktan, odadan çıkmak istemiyorum, içim daha çok oturmayı buluyor o resimde, Kandilli iskelesinde vapur bekliyorum, yaşlı bir Rum geliyor, kolayca geçiyor akşam ne çabuk oldu nasıl da birdenbire karardı hava, birer tek atalım mı pirinç tepside billur karafaki lakerda kalamata zeytini içiyorum, mayonezli levrek sever misin iyi gider, bir zeytin buluyorum alıyorum ağzıma diriliği, bu yeşil zeytin değil sarı, sarı bakıyor eniştem limon halkasına Fruhterman ’ın sarısına bakar gibi, gramofon yerine o yüzden ağaçların ezgisini dinliyoruz açık pencereden göğe açık, bahçeye ve yalıya açık ata bakan pencereden, ekmekler lokma lokma kesilmiş Remide Ablamın eliyle ne zaman gitti ne zaman geldi de oturdu yerine, tamam demesini bekliyorum bu resim yarın biter, konuşmuyoruz ya da sözlerimiz görünmüyor artık duyulmuyor konuştuklarımız, ne çıkar, eski şeylerde kelimeler yayılıyor eski resimlerde ıslaklığa eniştemin mavisi gibi ıslak kâğıda dama kırmızıyla, bütün bir el duruyor Remide Ablamın eli bileği dar kolun ağzında tenteneli tırnaklarını güderiyle parlatırdı, pembe bir taş dururken yanında parlatırdı, sedef gibiydi Remide Ablamın tırnakları piyano çalmaktan, bir kadeh daha içiyoruz o anason kokusunu bir daha alamadım neden bilmem çünkü dinlendirilmiş rakıların anasonları altın yaldızlar gibi parlaktı da ondan, yalan mı, yalan mı oturduğumuz ablam resim yapan eniştem ve resim kâğıdında Fruhterman ’ın boyaları mavi, dam kırmızı, iki bardak biri bulanık öbürü duru, sık değiştirirdi, sırtında geceliği geceliğin cebinde dolapların üstü kakmalı para kutusunun küçük bir sandık daha çok anahtarları, yumurta zeytinyağı limon getirtir önüne mayonez yapardı, alafrangalık bilinmezken yokken alafrangalıkken mayonez güneşken böyle kararmadan önce, besleme tıp tıp düşürüyor zeytinyağı şişesini o sarısına yumurtanın büyük Christofle çatalla yedirirdi, tam tersi resim yapmanın büyük bir güneş doğardı tabağa diye düşünüyorum sarı, bütün sarılar gibi, oysa artık tutulmuyor.</p>
	<p class="normal">Daha gerilere düşüyor birdenbire. Bibloları, üstü fanuslu mineli çalar saati, konsolu arkasına almış biri, tüm mobilyanın arasından uzatıyor gümüş tepsiye oturtulmuş lohuk hokkasını. Bordo kadife perdelerin arasından sızan ışıkla parlıyor gümüş kaşıklık, kaşıklar ve tepsi. Su dolu bir bardak kaşıklığın yanında. İncir reçeli, bergamot, çoğunlukla lohuk denilen sakız tatlısıdır uzatılan. Bir kaşık alarak götürüyor ağzına İstanbul kokan beyaz macunu. Dirlik düzenlik paradan kaynaklanır. Oysa para gizli. Ne lafı ediliyor ne sıkıntısı çekiliyor. Geliyor ya da gelmiş bir yerlerden. Köşk var, yalı var, adamlar var, halayık, kalfa, uşak filan. Yiyen içen belli değil.</p>
	<p class="normal">— Biraz daha buyrun!</p>
	<p class="normal">Başka bir kaşıkla uzanıyor yeniden. Oda loş.</p>
	<p class="normal">— Bu karanlıkta oturulur mu beyefendi? Dünyanın parasını verirsiniz sırasında sonra beş kuruşluk elektriğe acırsınız.</p>
	<p class="normal">— Elektriğin kilovatı kaça haberin var mı!</p>
	<p class="normal">Ucuzluğu pahalılığı bahane. Huy. Başında eşarp, elinde çanta, file çıkıp gidiyor, bırakıyor ihtiyarı geride. Kaderleri birbirine bağlı kişiler bir arpa boyu uzaklaşır. Biri pazarda, öbürü burada. O bunu düşünse bu onu, ne iyi. Gözünü oymak da var. Bunun bağlılığı başka. Kadın ihtiyarı düşünüyorsa düşünmek zorunda da ondan. İhtiyar kadını yalnızlıktan arıyor. Can yoldaşı ne de olsa. Düşler nerede biter gerçek nerede başlar! Düşe dönüşmeyecek gerçek var mı! Tanrı süründürmesin elden ayaktan düşürmesin, üç gün yatak dördüncü gün toprak.</p>
	<p class="normal">Sen eşeğini sağlam kazığa bağla da gerisine boş ver, diye düşünüyor Fatma. Ecele karşı gelinmez. Ecele karşı gelinseydi Süleyman Peygamber karşı gelirdi. Sütünü alır mutfaktan alır içer. Bu kadarı geliyor elimden. Şişe sütü bulunmuyor üşenmem gider alırım ama bulunmuyor. Bakıyor ölmüş, bakıyor diri. Merdivenden düşüp ölüyor, koltuğunda yana devriliyor birdenbire. Bir bardak süt içti gece uyumadan önce sabah yastığın üstüne baktım mumya gibi sapsarı yüzü, yorgan açılmamış, belli ki acı çekmeden gitmiş. Lokma döküyor. Helva pişiriyor. Yiyorlar konu komşu, kızı, komşular, Zehra, kızları ihtiyarın. Damatlar salonda oturuyorlar, biri koltukta, öbürü kanepede. Bu sessizliği bilirim. Bir boşluğa düşmemek için duvarlarda, halıda, tepside, şekerlikte, çay fincanında aranan korkuluğu bilirim. Korkuyor. Aşağılık duygusu suçluluk duygusuna dönüşüyor. Suçluluk bir zehir gibi yayılıyor damarlarına. Ölünün kapanmayan eli. Bütün ölüler. Yüzükoyun yatan biri. Sırtüstü yatan biri. Ölünün eceliyle ölüp ölmediğini doktor ossaat anlar. Hava birdenbire açtı, cam gibi. Diz üstü düşen biri.</p>
	<p class="normal">Yürüyor kalabalığın arasında elinde tıka basa dolu filesi, torbası. Bir kız Menekşe ’de iki elinde iki kova su taşıyor çeşmeden. Omuzlarından başlayarak iki kolundan toprağa doğru sağılıyor bütün vücudu. Kolları uzuyor file ve torbanın ağırlığıyla.</p>
	<p class="normal">Apartmana kara yağlıboya demir bir kapıdan giriliyor. Karşılıklı dikdörtgen iki alanı oluşturan iki kanattan her birinde on iki santimetrelik bir çerçeve, bir çevre yapısı göze çarpıyor ilkin. Her kanadı ikiye bölerseniz üst bölümlerde çerçeve içi demir çubuklar sıralanmış, arkaları buzlu cam. Kanatların alt bölümleri boydan boya düz saç. Birbirinin eşi iki kanat yapının beton kapı kasasına gömülmüş küçük halkalara kaynatılmış ikişerden dörder kancayla oturuyor. Kapı boşluğunda sağda zil düğmeleri, karşılarında apartman katlarında oturanların adlarını yazmaya elverişli bagalit yuvalar. Kapı her daireden bir düğmeye basılarak açılıyor. Ne var ki yay bozuk olduğu için bir odun bırakılmış sürgülü kanatla rezelerinde gürültüyle dönen kanadın arasına. İçeri girdiğinizde kapının kapanması bu odunla önlenmiş oluyor. Çünkü kapanırsa artık yukardan düğmeye basılarak açılamayacağı için zili çalınan dairede oturanlardan birinin inmesi ve kapıyı açması gerekiyor dilin kolunu çekerek. Kapıyla cadde arasında iki, iki buçuk metrelik bir yol var kapı boşluğunun genişliğine denk. Bu yola dökme beton taşlar döşenmiş, aralarında otlar bitmiş. Yolun iki yanında kümes teli gerili. Yanları telle, önleri ve arkaları duvarla çevrili bahçe, apartmanı bir at nalı gibi arkadan kavrıyor, iki yanda genişledikten sonra kapının tam önünde uçlar karşılıklı bakışıyor. Bahçede şimşirler, güller, patlar göze çarpıyor. Kapıyı ittiniz mi dört adım sonra bir merdiven iniyor bodruma, bodruma inen merdiven boşluğuna kırk beş derece yatay bir merdiven çıkıyor ilk kata. Küçük sahanlıkta dört kapı var, ikisi karşıda, ikisi yanlarda. Hiçbir girintisi çıkıntısı olmayan düz kapılar bunlar, yer yer boyası sararmış bej dikdörtgenler. Tavana doğru her dairenin havagazı sayaçları. Elektrik sayaçları dairelerin içinde, hemen girişte. Çarpık bağlanmış, mühürlü, badana boyasıyla kirlenmiş gereçler rahatsız edici bir izlenim bırakıyor. Çıkış merdiveninin son basamağına ikinci kat merdivenin ilk basamağı bitişik. Kırk beş derece bir açıyla yükseliyor ikinci kata. İkinci kata çıktınız mı karşı duvarda yola bakan demir pencerenin boşluğunda bir sarmaşık gülünün dalları ve gökyüzü görünüyor. İkinci kat sahanlığının karşılıklı iki kapısı var. Birinci katın dört dairesine karşılık burada iki büyük daire. Birinde Ferruh Sarıbay oturuyor eski bakıcısı, şimdiki karısıyla, birinde kızı Ferhunde kocasıyla.</p>
	<p class="normal">Üçüncü kat bitirilmemiş. Üç daire var yukarda, camları takılmış ama sıvanmamış, boyanmamış, mutfak ve su gereçleri takılmamış üç daire.</p>
	<p class="normal">Ferhunde ’nin bir hol, geniş bir salon ve üç yatak odasından oluşan dairesinde yemek odası olarak kullanılan bölümde maun kaplama büfenin üstünde meşe ya da gürgen tek parça bir kütüğe oyulmuş heykelimsi bir nesne duruyor. Tüyleri belirlenmiş bir geyik kayaların üstünden böğürüyor uzaklara, altta küçük boy iki geyik daha. Biri otluyor, öbürünün başı kalkık. Bu ahşap yonu koyu kahverengiyle karartılmış ve verniklenmiş.</p>
	<p class="normal">Ferruh Sarıbay ’ın salonunda yaldızlı çerçeveler içinde babadan kalma yazılar var. Gaz sobasının sağında: “Melih fasih nasih Muhammet” yazısı okunuyor. Üç nitelemeyi üste yazan hattat, melih ’in miminden yararlanarak Muhammet ’i boylu boyunca alta yazmış. Sözcüğün ha harfi ikiye ayırıyor tabloyu, altta üç nitelemedeki ha ’ların karınları yan yana dönüyor. Solda Sallallahe aleyhi ve sellem yazısı küçük bir tekerlek halinde iç içe. İstif tümüyle tirfillerle, tırnaklarla, cezimlerle bezenmiş. Yazıyı yaldızla işlenmiş bir su çevreliyor. Esmer, eski tür kâğıt, bu kâğıda göre oyulmuş kara mukavvaya alttan geçirilmiş. Kara mukavva da fırdolayı yaldızlı bir suyla çevrili. Yazı altın yaldızlı ahşap bir çerçeve içinde. Işık vurdukça pencerenin camında menevişleniyor. Buna bakarak camın da yazı kadar eski olduğu söylenebilir. Eskiliğine, geçmiş bir zamana oturmuş bakıyor odaya, duvarda bir görünüp bir çekilen güneş lekesindeki yaprağa uzanıyor. Demin kar yağıyordu, güneş açtı, kapadı, yağmura çevirdi, yine açtı. Vakit, yeşilden kırmızıya, mordan sarıya, kimi zaman oynak, kimi zaman hüzünlü bir ezgi tutturmuş çalıyor kavalını.</p>
	<p class="normal">Bir kadın geçti, boynunda kırmızı yün atkısıyla, bir kız çocuğu çekerek elinden. Genellikle sessiz bir sokak bu. Eski bir Volkswagen sağ ön ve arka tekerleğiyle kaldırıma çekilmiş başka arabaların geçişini engellememek için. Sapağın ağzı ağaçsız ama az ilerde ulu meşeler çınarlar görünüyor. On üç on dört katlı iki yapı yükseliyor dört beş katlı apartmanların çizgisinde. Eski köşklerin bahçelerinden arta kalan yaşlı birkaç çam sıkışmış duvarların arasına. Çoğunlukla kırpılmış, budanmış ağaçlar bunlar. Katlar, istif edilmiş odunlarıyla balkonlar, kapıcılar, bebeleriyle şalvarlı kapıcı karıları, bir mezarlığın üstüne kurulmuş yapılar gibi geçmiş bir zamanın öreni üstünde alabildiğine huzursuz. Her birinin akşamı ayrı bir gökten iniyor. Her birinin güneşi başka bir ufuktan doğuyor. Anıların gökleri, akşamları, denizleri, yolları, iskeleleri, hangarları, barakaları eklenince bu kargaşaya sessizlik çıngıraklı yılana dönüşebilir, bir patlama olabilir diye düşünüyor Ferruh Sarıbay düşüncelerine uzaktan baktığı zamanlarda.</p>
	<p class="normal">Ferruh Sarıbay ’ın küçük kızı Selime karşı yakada oturuyor. O gün telefon çalınca mutfaktaki işini bıraktı holdeki telefona yöneldi. Üç kez çalmasını bekliyor genellikle. Telefonlar bozuk. Bıyıklarını çekiştiriyor Selime ’nin kocası Süleyman Başarır. Adlarının s harfiyle başlaması oldukça şaşırtıcı.</p>
	<p class="normal">Kedili resmini seviyorum en çok kumrularını. Ferhunde olabilir. Ferhunde ’nin bir gözü bandajlı. Tuhaf bir görünüm.</p>
	<p class="normal">— Ablandır, diyor Süleyman.</p>
	<p class="normal">İhtiyarladı yine de ablası var, babası var.</p>
	<p class="normal">Süleyman üstünde Oruç Reis ’in resmi bulunan kitabı bırakıyor elinden. Kötü çizilmiş. İyi resim cesaret ister, kurnazlık ister. Şıp diye kestirmek ne yapılabileceğini ve uygulamak. Amansız bir hücumla gerçekleşir güzel yapıtlar. Geminin neresi olabilir! Kıç kasara. Olabilir, diye bakıyor yeniden resme.</p>
	<p class="normal">— Kasara nedir, tam olarak kasara?</p>
	<p class="normal">— Bilmem, diyor Selime.</p>
	<p class="normal">Telefon kulaklığını kaldırıyor üçüncü çalışta.</p>
	<p class="normal">Telefon mutfağın karşısındaki holde büfenin üstünde. Önünde dört ayağı karaya boyalı, metal, üstü sarı formika 70 x 120 bir masa var. Ayaklarına göre hiç olmazsa on santimetrelik bir taşkınlık gösteren tablasını alüminyum bir çerçeve kuşatmış.</p>
	<p class="normal">— Sen tatlı canını üzme kardeşim. Ben sana bir şey söyleyeyim mi, evet, evet, aldırmayacaksın, başka çaresi yok.</p>
	<p class="normal">Holle mutfak iç içe. Ortadaki camlı kapıyı Süleyman, Selime ’yle evlenir evlenmez kaldırdı, küçük aptesaneye koydu. Küçük aptesanede leğen, gaz bidonları, zorlukla açılıyor kapısı. Kirli sepeti, daha doğrusu küfesi de orada. Sonra lastik bir çizme ve borular, havagazı boruları, geçen yıl fırını likit gaza çevirince sökülen. Gaz ölü gözü gibi. Bir kek pişirmek için saat beşte kalkmalısın. Havagazında onarım yapılacak dendi arkası çıkmadı. Madama bakarsan gaz geliyor. Peki madama geliyor da bize neden gelmiyor!</p>
	<p class="normal">— Evet canım. Görgüsüz bir kadın, ben de biliyorum, açgözlü, terbiyesiz, hepsi doğru ama ne yapalım, evet, evet, katlanmak zorundayız, babamıza bakıyor.</p>
	<p class="normal">Masanın iki yanında, yemek odasındaki öteki iskemlelere uymayan iki iskemle. Buzdolabı, küçük bir kitap rafı ve duvarda Süleyman ’ın resimleri. Figüratif, Süleyman non figüratif yapmıyor. Bu masada sabahları kahvaltı ediyoruz karı koca, rahat oluyor. Mutfak holden büyük. Sağda kat kaloriferinin kazanı var. Pisliği yok. Yakabilsek çok iyi olacak ama her zaman yakamıyoruz. Gündüzleri iki saat, geceleri bir saat kesinti. Kaçla kaç arası kesiliyor sizde? Yarımla iki buçuk arası iki, sekizle dokuz arası bir saat. Mum yakıyoruz. Gaz lambasının fitili bozuk. Tütüyor. Kukumav gibi oturuyoruz karanlıkta. Enerji yetmiyor. Kalorifer kazanının hemen yanından başlıyor tezgâh, musluğu da içine alarak duvarla birlikte sola dönüyor. Tezgâhın bittiği yerde naylon telden üç katlı bir sebzelik ya da yemişlik. Birinci kata yemiş koyuyoruz, genellikle, ikinci kata sebze, patates, soğan filan. Sebzeliğin yanında yerde, musluklu plastik bir bidon. İçi su dolu. Sular kesilince:</p>
	<p class="normal">— Zahmet sana şu bidonu şuraya çıkarır mısın, diyor Selime.</p>
	<p class="normal">Süleyman da kaldırıp oturtuyor, Selime ’nin musluğun başına koyduğu demir ayaklığın üstüne. Ağır, ağır olmaz mı! Sular, hele yazın, günlerce akmaz. Bu kente bu su yetmez. Onarım gerekli. Musluğun üstü pencere. Pencerede çamlar, bir de on üç katlı bir apartmanın beşte biri. Başını kaldırıp bakıyor Süleyman:</p>
	<p class="normal">— Bu üst katlara dünyada su çıkmaz.</p>
	<p class="normal">— İdroforları var onların.</p>
	<p class="normal">Toplumun pokerci ve banker kesimi uyduruyor bu sözcükleri biz de kullanıyoruz.</p>
	<p class="normal">— Elektrikler kesilince asansörleri de işlemez.</p>
	<p class="normal">— İyi bir iş yapmışlar, asansör gerisingeriye inebiliyormuş elektriksiz. İki kat arasında kalma yok.</p>
	<p class="normal">Su bidonunun yanında süpürge ve faraş. Elektrik süpürgesi musluğun altındaki dolabın içinde. Tava, ekmek tahtası, bulaşık teli, düdüklü tencere, yedek su şişeleri, sürahi, tuz kutusu, ekmek kızartma makinesi tezgâhın üstünde. Ne mutfaklar var döküntüsüz, kap kacak gizli. Kadının kurduğu düzene bağlı. Hayır efendim düzenle ilgisi yok, öyle mutfaklar kaç para biliyor musun: 200000 lira. Fayans yok artık, kalktı. Ahşap ve metal. Tezgâhın altı çekmeli bir bölüm ve dolaplar. Tezgâhın üstü fayans, yine dolap ve dolaplar. Beyaza boyalı düralit, yağlıboya. Zeytinyağı şişesi ve sirke. Sol duvarın hemen dibinde balkon kapısı. Pencerenin ve balkon kapısının üstünde ensiz bir farbala ve tül. Kapının yanında radyatör. Radyatörün önünde küçük beyaz bir masa. Onun masası bu, Süleyman ’ın. Bir kitap. Barbaros Hayrettin, Ernle Bradford. Çeviri. Süleyman dil bilmez. Selime iki dil bilir, Fransızca, İngilizce.</p>
	<p class="normal">— Bence katlanmaktan başka yapacak bir şey yok. Uymak zorundayız. Bütün kabahat babamda. Tepesine çıkarmayacaktı. Evet, evet, o kadar söyledik yüz vermeyin diye. Sağ olsun dinlemedi.</p>
	<p class="normal">Süleyman masaya kolunu dayamış bir yandan dinliyor bir yandan Oruç Reis ’e bakıyor. Kırmızı çizgili bir sarık var başında. Külahına sarmış olmalı. Tepesinde bir tüy. Eski bir gravürden alınmış. Dişleri görünüyor. Benim için resimde gözün bir yelek düğmesinden farkı yoktur. Çizgiler klişeyle incelmiş. Sabahki tabaklar daha yıkanmamış. Deterjan kutusunun üstünde kırmızı yanaklı bir kız çocuğu. Beş elma, üç patates, bir soğan. Bir bez köşede sarı. Gülsuyu şişesi, küçük, boş. Hava bir açıyor, bir kapıyor. Mart böyledir. Bardak bezi, tabak bezi, el kurulamak için peşkir. Radyatörün hemen üstünde bir takvim. İnca ruins at Machu Picchu, Peru. Buzdolabının üstü tıklım tıklım. Bir mikser, bir rende makinesi, havuç sıkan bir makine daha, bir şamdan, bir cloche peynir için. Altı çoktan kırıldı elimden düşürmüştüm, şimdi hiçbir işe yaramıyor.</p>
	<p class="normal">— Bu fanus bir işe yaramaz, değil mi?</p>
	<p class="normal">— Yarar, yaramaz olur mu!</p>
	<p class="normal">— Tablası yok ama.</p>
	<p class="normal">— Kullanıyorum onu ben.</p>
	<p class="normal">— Ben kullandığını görmedim.</p>
	<p class="normal">— İşe yarar yine de.</p>
	<p class="normal">Durgunluk. Eğik bir baş düşünüyor şimşek hızıyla. Amma da uzattı be! Ayak ayak üstüne atıyor, kitabı açıyor gelişigüzel, okuyor sıkıntıdan:</p>
	<p class="normal">ama Barbaros padişahına daha değerli bir ganimet sunmayı tasarlıyordu diğer armağanlar bu nadide incinin yanında sönük kalmaya mahkûmdu Sperlonga ’nın on iki mil kuzeybatısında soylu Fondi ailesinin malikânesinin bulunduğu tarihi Fondi kenti vardı İtalya ’nın en soylu ailelerinden birinden gelen Papa V. Martin ’in akrabası ve soylu Vespasio Colonna ’nın genç ve dul karısı olan Fondi Kontesi Julia Gonzaga ’nın güzelliği ressamlar ve şairler tarafından göklere çıkarılmıştı yankıları Osmanlı sarayına kadar gelmişti hanedan armasına işlenmiş solmayan aşk çiçeği amarant güzelliğinin sembolüydü sultana bu eşsiz dilberden daha uygun bir armağan</p>
	<p class="normal">Durgunluk. Mora yarımadasının güneyindeki Malia burnundan dolanarak Ege denizinden yukarılarda Marmara denizinin ve Haliç ’in sakin sularında seyreden gemilerle. Bir amiral kalyonu. Horusce und Hareaden Barbarossa. Dinlemiyor karısının konuşmasını. Yine de: “Olmaz, yapma, benden söylemesi” gibi tümce kırıntıları geliyor kulağına.</p>
	<p class="normal">Selime telefonu kapadı, önlüğünü taktı, bulaşık yıkıyor mavi küvete su doldurmuş. Ağaçlara bakıyor tabaklara, yıkarken, çamlara camdan doktorların evindeki salona koltukta doktorun karşısında, gençten bir adam, büyük burunlu burnuyla ağzının arası çok kısa olduğundan bıyıkları ince ve güdük, tatlı bakışlı, bir gözü öbür elinde fırçayı görerek ara sıra, bir seks büyük ve kalın dikliği ile gözlerin arasında, alıyor sözleriyle birlikte seksini doktorun, dudaklarından dişlerini ayıklayarak fırça ile siliyor tabakları. Baktı. Çamları gördü. Bir gemici feneri yanıyor elektrikler kesik olduğundan, daha büyük her zamankinden, budizme merak sarmış bilmiyorsa da bilerek ve okuyarak bulmak için iç gerçeği, hypnose ’a inanıyor, denemiş demek ruh var, demek diyorum bu organları kullanan bir ruh gerekli, ölümsüz ister istemez, oysa beyin diyorum beyin yok mu o yönetmez mi organları, beyin bitti mi madde demek istiyorum ruh bitmez mi, hayır diyor seksini daha dikleştirerek, ruh maddeye yaslanıyor tıpkı bir portmantoya asılı palto gibi, beyin madde gidince ruh da gidiyor nereye bilmiyoruz ama beynin çürümesi kanıtlamaz ruhun olmadığını, çünkü korkuyla giriyoruz her odaya. Korkuyorum. Uyutmuş bakıyorum uyuyoruz, Süleyman doktorun karısına gülümsüyor niçin bilmem, niçin olmadık zamanlarda susar duymaz ruhun varlığını ben de inanmıyorum budizme, oysa budizm dinsel değildi ilkin sonra din oldu ister istemez, görüyorum yıkandığını, düşünmek Tanrı ’yı bir boşluğu düşünmek gibi sonradan doldurmak için orasını Tanrı ’yla, biri olsa gitsek. Kadınca demek, demek babanın yüceltilmesi değilmiş Tanrı ki Sakyamuni buluyor bir ağacın altında yedi senede, testi su ve ekmek, ne güzel gitmek doktorun uzayan burnuyla gösterdiği başdöndürücü hypnose ’a, çünkü uyutuyor, karısı da medyummuş, derneğe üye ikisi de. Parapsychologie başka. Ama o da kanıtlıyor ruhun varlığını.</p>
	<p class="normal">Süleyman resim yapmaya gitmiş.</p>
	<p class="normal">Gitmiş. Yalnızlıktan korkmuyorum. Yalnızlıklar var tam yalnızlık kimi vakitler, Süleyman ’ın yerine doktoru koyduğumda azalıyor. Uzun yemek masası. Lahmacun yiyoruz, seçiyorum onları, karısını bırakırken baldızını alıyorum biraz. Atatürk bakıyor bir vagonun penceresinden saçları dağınık, mavi bir resim akşamla eriyen odada elektrikler kesilince gaz lambasında, oysa bizde ne kadar azdır düşünen bilgili insan, ne zaman uyutursanız görmek isterim ama olur mu açık söylüyorum uyuduğunu karınızın, kolayca dönmese de dönmeyebilir Süleyman da uyursa.</p>
	<p class="normal">Belindeki önlüğü çıkarıyor. Cıgara tablasına giriyor kolunun ucu. Bir cıgara yaktı.</p>
	<p class="normal">— Bela çıkarıyor bu kadın. Üst kat biliyorsun depo gibi. Annemin sandığı, Neriman Ablamın eşyaları filan, bir kısmını aşağı indirdi bir kısmı kaldı. Zühtü Beyler…</p>
	<p class="normal">— Zühtü Beyler kim!</p>
	<p class="normal">— Zühtü Bey canım babamın ahbapları, hani şu karı koca, Ankara ’dan taşınınca izin istemişler babamdan eşyalarını koymak için, kısa bir süre. Babam da peki demiş, koymuşlar. Sen misin koyan. Fatma çıkmış bağırmış çağırmış. Ferhunde Ablam diyor ki Zühtü Bey sinirlidir bir temiz döverdi onu, ama tutmuş kendini, inmiş aşağı ağlamış.</p>
	<p class="normal">— Ağlayan kim?</p>
	<p class="normal">— Fatma, babama gitmiş ağlamış.</p>
	<p class="normal">— Baban ne demiş?</p>
	<p class="normal">— Bilmiyor Ferhunde Ablam. Gitmiyor babama kaç zamandır kadının yüzünden.</p>
	<p class="normal">— Sonra?</p>
	<p class="normal">— Hepsi bu. Diyazem almış. Başımıza püsküllü bela kesildi daha da kesileceğinden başka. Biliyorum bütün suç babamda. Kadın mahalle karısı, görgüsüz, eskiden paltomuzu tutardı gidince. Yine de tutar bıraksam ama bırakmıyorum. Babama gitmeyi canım istemiyor. Tepesine çıkarmayacaktı.</p>
	<p class="normal">Selime, akça pakça, boyalı, farlı, rimelli. Parası ölen ilk kocasından. Elli yaşında. Şeytan diyor ki tut saçlarından bas tokadı. Süleyman, Selime ile parası için evlendiğini düşlerinde bile gizliyor kendinden.</p>
	<p class="normal">— Amarant ne çiçeği?</p>
	<p class="normal">— Bilmiyorum, diyor Selime, nereden geldi aklına!</p>
	<p class="normal">— Fondi kontesi Julia ’nan armasında varmış bu çiçek.</p>
	<p class="normal">— Bak neyi almışım elime!</p>
	<p class="ortayazi">Mendilim benek benek<br class="chapter"/>
    Ortası çarkı felek</p>
<p class="normal">— Radyatörün hava anahtarını.</p>
	<p class="normal">Sallıyor radyodaki türkünün ortasında.</p>
	<p class="ortayazi">Beraber yaz geçirdik<br class="chapter"/>
    Kışın ayırdı felek</p>
<p class="normal">Yaşamanın sarhoşluğu var ne de olsa.</p>
	<p class="normal">Bir kadın karşıki balkonda ipten çamaşırları topluyor. Bu bölüm boyunca ve kitabın başka yerlerinde havanın denizin ve kıyıların özelliklerinden söz ederken bölgesel koşullar hakkında bilgi veren Akdeniz Bölgesi Denizcilik Rehberi kitabının üçüncü cildinden (1957) ve bölgesel sularda seyrettiğim yıllarda edindiğim kişisel tecrübelerimden geniş ölçüde yararlandım. Havanın, deniz ve kıyıların özellikleri yazlarla geliyor. Yazlar benekli mendillerle gelen yazlar, ortası çarkıfelek, iskelenin burnundaki açılır kapanır turuncu iskemlelere oturmuşlar, bir metre dipteki çakıllı suya, gökyüzüne bulutlara bakıyorlar. İhtiyar, Fatma ’yı yapabilir! Ben olsam yaparım. Bu yaşta babam da yapar. E.H. Currey, Akdeniz Bölgesi ’ndeki Deniz Kurtları, 1910. Kırk yaşındayım, Selime ’den on yaş küçük. Görünüş durgun, Akdeniz yazları gibi, bir çirkef kokusu geliyor dipten. Sevgisizlik. Karı ölmesini istiyordur ihtiyarın, Ferhunde kocasının ölmesini istiyor, kocası Ferhunde ’nin. Ben, ben istemiyorum. Gizliyor muyum yoksa! Ölmemesi koşuluyla. O benim ölmemi ister mi? Kim bilir! Her bağ bir koparma duygusu uyandırır. Bunun bedeli ölümse ne gelir elden! Ne eksik? Seven insan gördün mü sen! Halk seviyor, Müslümanlık sevgi dini değil, bilmiyoruz. Selime girip çıkıyor. Giyinmiş.</p>
	<p class="normal">— Bankaya gidiyorum. Gelirken salata getiririm.</p>
	<p class="normal">Sesini çıkarmıyor. Resim yaparım. J. Morgan yukarda sözü geçen eser. Diego de Haedo, Cezayir Topografyası ve Genel Tarihi, 1612. Selime babasının ölmesini isteyebilir mi? Çok parası var. Neyle kazanmış acaba kocası? Alüminyum eşya. Ölmüş bir gece ansızın. Bir ikindi üstü ansızın. Uzanmış sedire, göğsünü çözüyorlar, ölmüş. Hizmetçi kalakalıyor elinde suyla kapıda. Başınız sağ olsun. Ama Ferhunde ölmesini isteyebilir ihtiyarın. Bir katı var, olsun, bir katı daha olur. İki kat kalır. Satsa faize yatırsa çok para veriyor şimdi bankalar. Kiracıyla uğraşılmaz. Vergi onarım badana bozulan musluk kırılan cam yayı kırılan kapı kilidi. Bizim bütün kapıların kilitleri bozuk. Leylak güzel kız. Öğleye balık var. Orta boy iki lüfer naylon torbada buzdolabında. Çıt yok. Bir sürü insan evcil. Leylak güzel kız. Memeleri, beli. Üst katta en az beş kişi, altta madam. Tıs yok. Uygar kişiler. Telefonun ucunda yüzlerce tanıdık. Çıt yok. Kıpırdamadan susan insanların arasında camdaki çamlara karşı, tıss. Musluğun içine çaydanlığı koymuş Selime. Pıt pıt damlıyor. Sular kesik. Bu gidişle ancak akşama yarılanır çaydanlık. İyi bir formu var. İş formda filan değil öfkede. İyi resim yapamıyorum. İki kat kalır Selime ’ye. Sıvanmamış daireyi de sayarsak bodrumla dört beş. Yüz yaşına kadar yaşar Fatma bir çaresine bakmazsa. Önce aylıktan başka bir şey istemem dedi, miras anlaşmasını noterde imzaladı. Her anlaşma gibi bu da bozulabilir. Bu gidişle bozdurur. Bozdurursa mirasa girer, mirasa girerse bizimkiler girdiği oranda avuçlarını yalarlar. Telefon çalınca birdenbire yerinden sıçradı. Üç kez bekledi telefonun çalmasını. Titrek bir ses: “Alo, Selime yok mu efendim? Yok. Dışarı çıktı biraz. Efendim ben aile dostuyum, Feride. Elimde büyüdü Selime benim. Soracaktım nasıllar diye beyefendi. İyi. Oturuyor bakıcısıyla daha doğrusu hanımıyla. Öyle ya evlendiler. Selime gelince söylerim sizi arar. Cemile nasıl diye sorarsa, onu söyleyecektim Selime ’ye, Cemile Afrika ’da Safari ’de. Air France verdi biletini, orada çalışıyor ya. Ben gelince söylerim Selime ’ye sizi arasın. İyi günler. Saygılar.”</p>
	<p class="normal">Bir kahve çekti canı, çaydanlığı oturttu ocağın üstüne. İçinde bir kahvelik su var. Etkilenmişti konuşmadan. Kibar insanlar. Bu Feride seksenin üstünde. Eski ailelerde ya gelin ya damat biri yabancıydı, Fransız, Alman, İngiliz filan. Eridiler sonra. Bir dalga geldi eritti bunları. Soytarı gibi kaldılar. Garip kişiler, kuş gibi, papağan ya da saksağan. Banyoya gitti, kapağını kaldırdı klozetin çişini etti, pantolunun düğmelerini ilikledi, aynada yüzüne baktı: Başka biri.</p>
	<p class="normal">Sürekli resim düşünüyorum resimden başka bir şey düşünmüyorum başka şeyler düşünürken de resim düşünüyorum deminden beri aklımdan geçenler de resim çünkü yaşamla ilgili her şey resim çünkü bir mekanizma belli etmeden resimler tasarlıyor. Sesini duyabilsem. Uyabilsem. Çok şey var bilinmesi gerekli. Topala takma bir bacak gerekli bana bir şeyler gerekli. Selime ’yle parası için evlenmedimse niçin evlendim resim yapmak için evlendim. Yüzünü yaklaştırarak bakıyor aynaya.</p>
	<p class="normal">Masa başına geçtiğinde Ernle Bradford ’un kitabının üstünde Oruç Reis ’in kaftanını görüyor yeniden. Bir kılıç var elinde. Velasquez ’in bir Barbaros portresi yaptığını, resmin Madrid Müzesi ’nde olduğunu duymuşluğu var yıllarca önce. Az şey biliyor Velasquez ’le ilgili. Büyük renkçi. Gelmiş geçmiş renkçilerin en büyüğü. İnanmıyorum. Bir boşluktan saate çeviriyor gözlerini. Çaydanlık kaynıyor. Kalktı bir kaşık Nescafé koydu bardağa, bir şeker attı, karıştırmaya başladı. Yudumluyor şimdi. İçim sessiz. Çıt yok. İlk buluşmaları geliyor gözünün önüne.</p>
	<p class="normal">Divana dayamışlar sırtlarını yerde rakılarını içiyorlar. İki kat merdivenle iniliyor aşağıdaki daireye. Demek iki bodrum katı var alt alta. Anahtarı zorlukla uyduruyor kapıya. İlk kez açıyor bu kapıyı. Küçük bir aralık penceresiz ve işte oturdukları oda. Penceresi var mı yok mu kestiremiyor. Olmalı. Yataklı demir somya, bir kilim, bir bavul ve duvar dibinde yüzlerce boş rakı şişesi. Rakı şişeleri eşsiz bir yonu güzelliğiyle dolduruyor odayı. Yan yana oturuyorlar, arkaları somyaya dayalı, yerde kilimde. Aptallığa, hayvanlığa karşı koyan iki kahraman gibi anlıyorlar birbirlerini. Leyla bir tüccarla evli, bir de kızı var beş yaşında. O Selime ile evli beş yıldan beri. İki türlü adam var yeryüzünde sanatçılarla ötekiler: Tek kollular, tek bacaklılar, yassı kafalılar. Kişinin kendinden olanla buluşması, konuşması en doğal hakkı. Onlar bu yakada, ötekiler karşıda. Cinsel değil, ruhsal bir açlık sorunu bu. Selime resimlerine bakarken tüyü bile kıpırdamıyor, ama resimlerine o bakarken konuşmak gereğini duyuyor. Korkuyorum belki de. Kimi yerlerini gösteriyor bakılan resmin, kıvırıyor cıgaralı elini tuvalin orasında, tam orasında ve kızın başını anlayışla eğişi onunla yatmak isteği uyandırıyor içinde. İnsan ilişkisi alabildiğine böyle derinleşir, dış uyumlarla beslenen iç uyum yatmadaki uyumu son kerteye böyle çıkarabilir. Birleşme bir özümseme, karşılıklı bir özümseme gibi görünüyor bana. Yabancı istemiyorum karşımda kendimi istiyorum. En ufak bir yanlış anlayış: “Ben olsam bu duru sarının yerine turuncuya çalan kirli bir leke, ne bileyim, daha bulanık bir şey koyardım” gibi bir tümce hemen sevgisine yansıyor. Çekiyorum elimi çıplak kolundan. Her dediğini onaylayan birini anımsıyor. Kişiliği yoktu onun. Demek bir kişilik istiyorum karşımda, ama kendi kişiliğimin tıpkısı bir kişilik. Aptallık ürkütüyor beni. Karışık zor anlaşılır ama çok iyi tanıdığı anlamı geliyor konuştuklarının bir mırıltı halinde kulaklarına: Beyaza karşıyım, istiyorum ki koyu bir leke bir baş dönmesi gibi dursun orada, o uzun dalgakıranda, ucu gökle buluşan, bir ucu yalnızlığı taşırken ya da dağılırken ya da düşerken, bir kapıyı açarken birdenbire öbür ucu gelsin yakınlaşsın.</p>
	<p class="normal">— İş var değil mi!</p>
	<p class="normal">Kadın bir yudum alıyor ortak bardaktan atlıyor soruyu.</p>
	<p class="normal">— Buzsuz daha hoşuma gidiyor.</p>
	<p class="normal">Dizlerde başlıyor bacağın aralanışı. Okşuyor boyayla gazla sertleşmiş eliyle.</p>
	<p class="normal">Alıştaki tadı buluyor yeniden. Selime ’ye geçtiğinde dönmüştür mutfağa artık. Yeni iletişim teknikleri. Babasının şimendifer marka cep saatiyle kordonu kıvrılıyor hesap pusulasının üstünde. Ölünce annesi verdi. Kahve içtiği bardak ve tırnak makası. Ustalıkla gidilmeyen bir kapı çalmak istiyorsa bunun ne olduğunu bilmesi gerekir. Duyarlığa kesinlikle karşıyım. Kesinlikle sözcüğünü Leyla ’nın sık yinelediğini anımsarken raftaki el radyosuna kayıyor gözleri ve oradan geçmiş bir güne. Kapı çalınıyor, açıyor, Leyla. Selime uyuyor. Uyandır istersen. Evde yalnızmışım gibi bakarken çektim gözlerimi. Bu giysiler sevdiğim bir resimden alınma. Bırakıyor elini yürüyor salona. Kesinlikle hayır olmaz burada olmaz. Bu evin en güzel yanı bu ağaçlar. Leyla, Ferhunde ’nin üvey kızı. Eylülden sonra ne güzel olur buraları. Kar yağarken daha güzel olduğunu söylemek geçiyor içimden. Karşılıklı oturuyorlar. Bir kahve pişireyim mi, Nescafé var, alaturka kahve var. İkisi de var. Yeşil, ekim ortalarında sarıya dönmeye başlayınca, sarı tümüyle yayılmadan önce ağaca, damarlar kararıyor, çürük, kahverengi bir kasnak gibi oturuyor rengin bulutuna, ormanda gibiyiz. Karşıda duvarların arkasında görünmeyen yalıyı gösteriyor. Yüz seksen milyona satılmış inanır mısın! Şaşmıyor Leyla. Şaşırmayınca söylediğime pişman oldum. Yine de sürdürüyor. Bir Arap almış, otel gibi bir şey yapacakmış para babalarına Arabistan ’ın, Selime kapıcının karısından duymuş. Onlar olanı biteni bilir. Geçmiş bir alıştaki tadı duyuyor. Köşkü gördün mü hiç? Görmemiş. Ben gördüm. Tavandaki nakışlar gözünün önünde. Karşılıklı iki merdiven gözünün önünde. Selime uyanıyor. Öpüşüyorlar. Ne zaman bir merdiven görsem tırabzanlara ve babalara bakarım, hep düzayak yapılarda oturduğum için. Merdiven bir lükstür diyor Leyla. Drakula ’nın solgun ölü kadınları tırabzanları örümcek tutmuş eski ahşap bir merdivenden iniyorlar salona.</p>
	<p class="normal">Başka bir gün, başka birine anlatıyor: Orta rıhtımda bir köşk var, güzel bir yapı. Çevresindeki toprağı bırak yalnız o köşk dünyanın parası eder.</p>
	<p class="normal">Sokağı geçiyor ve çocukluğun yollarına düşüyor yavaşça. Denize kaçıyorlar. Her İstanbul çocuğu denize kaçar bırakmazlarsa evden. Bırakmazlarsa kaçılır. Derin sandığı deniz bir adam boyu bile yok. Dudakları mor. Arka üstü öğrendim. Biri tutardı beni tanrılara adanmış bir kurban gibi suyun yüzünde. Başını kaldırma! Bir paraşol geçiyor. Arabacının yanında oturmak, dizginleri ve kamçıyı almak. Zorlukla uzanarak dayadığı ayağını, iki ok arası eşik, üstünden elektrik akımı geçen bir tel gibi titretiyor. Kısa pantolonlu. Kuyruğunu kaldırıyor üst üste dışkılıyor at, sarı bir nesne dökülüyor paket taşlarına, kuyruk uzun süre havada, sonra dönüyor yerine. Bir kez bindim paraşola, uzaktan baktım hep. Resmini çizdim atın ve arabanın. Koşumların kuyruk altına raslayan yeri her zaman pis kimi resimler gibi, bacak kasları kızıla bakan sert az tüylü deriyse kimi soylu yapıtları düşündürüyor. L biçimindeki salonda resimleri asılı. Düz kadifeyle kaplı üç koltuk ve bir kanepeden oluşan takıma yanları açık kolları ahşap ikisi eş biri değişik üç ayrı koltuk eklenir, köşe bucağa bakır bir ibrik, bir yazma, eski bir kilim atılmış olduğu söylenirse Selime ’nin salonu kaba taslak anlatılmış olur. Küçük çiçekli kemik rengi bir kılıf geçirmişler kadife takıma. Süleyman hoşlanmıyor bu eşyalardan ama kılıfların kumaşını o seçti. İğrenç olmasından korkuyordu. Cırlak iri güllerden sakınmalıyız. Bir düşmanlığı var evlere, ev içlerine. Eşyanın plastik bir değeri olabileceği bizde kimsenin aklına gelmez. Bir salonu döşemek bir resmi döşemek gibidir. Pahalı mal, tek başına güzel koltuk, bir bütün içinde korkunç bir uyumsuzluğa düştü mü orada nasıl yaşanır! Kimi zengin evlerindeki koyu meşe rengine boyanmış o pirinç tokmaklı kapılarda, ortadan boğularak kordonla bağlanmış ağır perdelerde, kornişlerden sarkan kıvrımları hesaplı perde üstlerinde son dönemin tarihi yatıyor.</p>
	<p class="normal">Bir bildiğin salonunu düşünüyor. Çerçeve, geniş kenarlı, büyük ve yaldızlı oldu mu içindeki resme bakan yok. Kitapçı dükkânlarında sergilenen tabelacı işi salkım söğütlü yağlıboya manzaraları, o korkunç resimleri nasıl asarlar evlerine! Batılıya benzer yaşamak Amerikalı gibi yulaf unu yemek sabah kahvaltısında, resim asmış olmak duvara, güzelliğine çirkinliğine bakmadan kimin nesi neyin nesi olduğunu düşünmeden, neyi çözümler! Kadife şilteleri taşkın, yanları hasır kanepeler, isterse İtalya ’dan getirtilmiş olsun, sadece azgelişmiş olduğunuzu gösterir sizin. Öte yaka insanları. Boklar. Kuş kafesi gibi köşkleri, yalıları yapan sanki biz değiliz. Edirne işi yer sedirinden ayağa kalktık, üslupsuz koltuklara çöreklendik, hiç olmazsa ayaklarımız Bünyan, Hereke, Yağcıbedir halılarına basıyordu. Şimdi arkaları düz muşamba makine işi halıları çiğniyoruz. Fatih ’in Bursa ’daki konağı Topkapı Sarayı ’na uğradıktan sonra Dolmabahçe ’ye nasıl dönüştü! Kadın ellerini çırpıyor ve Leyla ’ya dönüşüyor. Ağzıma alıyorum meme uçlarını. Öcümü alıyorum onlardan. Bu beğeni çöküşü ve körelme nereden kaynaklanıyor, bu soysuzlaşma hangi düşmanın attığı kazık bize! Dizleri açılıyor Leyla ’nın. Halk yine yerde, tahtada, çıplak betonda çulun üstünde sac sobanın başında. Ama onun sanatı, ama onun türküsü var, masalı var, dükkâna kahveye astığı leylekli gemili resmi var. Sizin yok. Onun Karagözü var, bilmecesi var. Senin neyin var!</p>
	<p class="normal">Tül perdenin arkasındaki çamların arasından bir kuş geçiyor. Selime ’ye inat kaçıyor Leyla ’ya denize kaçar gibi, bu soya inat.</p>
	<p class="normal">Barsakları karnı üst düzeydeki memelerini doğuruyor bakınca, rüzgârların ortasında kızlar oğlan oluyor oğlanlar kız, gündüz gibi aydınlanmış şanoya karşı rakı sofrasına çökenler en aşağılık tatların mezesini yiyorlar. Üsküdar ’ın akıntı burnunu ucuza kapatanlar Topkapı Sarayı ’nı ne kadar yakınlaşmış görseler yine de aydınlanmak bilmeyen bir karanlığın içindeler. Kayıklar karaya vurmuş balıklarını kusuyor taşlarına rıhtımın. Martılar tüyleriyle boyuyor Haydarpaşa Kadıköy arasındaki gölü. Kızkulesi eski mavnaya yapışmış midye gibi tutunduğu yerden zorlukla bize bakıyor. İğdiş edilmiş kent. Avuçtan avuca zorlukla geçen parıltısız cıva, kirli yırtık kâğıt para, kokmuş etle yapılan lahmacun.???</p>
	<p class="normal">— Kocanı seviyorsun değil mi? Diyor Leyla ’ya</p>
	<p class="normal">Bakıyor direnmek istemeyen durgunluğuna. İstediği kadar resim yapsın o da bunlardan biri. Kalkıyor kilimden, rakının, mum kâğıdına dilinmiş salamın kucağından kollarından bacaklarından Leyla ’nın, vuruyor yollara. Ne yapmalı! Bir dolmuş kuyruğunda resim, yaşam, yozlaşma üstüne karmakarışık şeyler düşünüyor ve ister istemez dönüyor gözleri farlı ve rimelli karısına.</p>
	<p class="normal">Ama iyi bir resim çıkardı mı hiç olmazsa on beş gün ortalık günlük güneşlik. Elektrikler yanıyor, sular akıyor, odalar sıcak, marketten yolun içine park edilen arabaya taşıdığı torbalar dolusu erzak ağır değil, televizyon jilet gibi, saçları kanarya sarısına boyalı şişman karıların arasında bile güzeller var, dostlara güvenebilirsin, kapılar pencereler saat gibi, kolayca aç kapa, anahtar dönüyor yuvasında, bakkalın tırnakları temiz, kaldırımda piyasaya çık yürü, kadın erkek bir arada, her nesnenin Türkçe bir adı var, yağlıboya, akrilik, fırça, resim kâğıdı, tuval istediğin kadar. Bolluk.</p>
	<p class="normal">— Sular aksın yeter, başka bir şey istemem, diyor Selime.</p>
	<p class="normal">Çay suyunu oturtuyor ateşe, banyoya giriyor. Sessizlik. Yedek bir kovayı boşaltıyor klozete çay suyu fokurdamaya başlarken. Bırakıp gittiği çayı haşlamak onun görevi. Ona yıktığı tek iş bu. Hoşlanmıyor yine de. Kaçabilse.</p>
	<p class="normal">Karşılıklı çay içiyorlar saat beşte salonda. Elektrik ızgarasında peynir kanapeleri kızartıyor Selime. Kimi zaman soruyor kendi kendine: Kim bu kadın! Onun soyunun kadınları Üsküdar otobüsündeki kadınlara benziyor. Başlarını örtüyorlar, kırk yılda bir aldıkları gümüşü mantoyu yıl boyunca giyiyorlar. Altın bilezikli, güzel tenli, iri gözlü, beyaz dişli. Bir erkek biliyorlar çoğunlukla. Beşiktaş ’ta denize karşı kahvede başörtülerinin düğümünü sıkarak küt tırnaklı elleriyle, simiti ısırıyorlar usulca serçeparmakları havada, iki üç kez silkeleyerek eteklerindeki susamı, konuşmadan ağızlarını kaçırarak erkekten. Uzunca etekleri hiçbir zaman kısalmıyor. Bacakları etli ve sağlam. Dar rugan iskarpinler giyiyorlar kocalarının yanında deniz kıyısındaki kahveye inince. Genç kızlık kısa, kadınlık kısa. Çocuk, bir çocuk daha, çocuklar, çelimsiz oğlanlar, okul önlüklü kırmızı kurdeleli kızlar zincirlerle bağlıyor onları aylıklarının yarısını ödeyerek başlarını soktukları deliğe. Dünkü kumral, dünkü esmer, dünkü sarışın, dünkü güzel komşu kızı üç yılda kadınla erkek arası bir yaratığa dönüşmüş, dişleri sararmış, teni yağlanmış, dudak uçları kırışmış: Kim bu!</p>
	<p class="normal">Bakıyor Selime ’ye. Eğitilmiş olmanın verdiği üstünlüğü sergiliyor. Çayının renginde tırnakları. Elli yaşında kırk yaşında kocası var. Benim kadınlarımın elli yaşında dizleri bükülür. Ama onlar benim değil artık. Onlara Selime ’nin gözleriyle bakıyorum. İlk karım Selime ’yle onların arasındaydı. Almanya ’da işçi. Bir merdiveni basamak basamak çıktığımı görür gibiyim. Yoksa iniş mi bu!</p>
	<p class="normal">Selime kalktı, giyindi, Ferhunde ’ye gidiyor. Fatma filelerini iki yanına bıraktı, direğin altında otobüs bekliyor. Ferhunde bir yandan hastaya bakıyor, bir yandan ortalık temizliyor bulaşık yıkıyor, bir tepsiye koyup kocasının önüne götürüyor yemeğini. Çünkü kocası hasta. Çünkü ölmesini istiyor kocasının. Ferruh Sarıbay denizlerde dolaşıyor, orkinos avlıyor, zokalarını parlatıyor, bakıyor Fatma ’nın bacak aralarına aralanan sabahlıktan. Bu kadın ihtiyarı zehirler. Resim yapmak gelmiyor içimden. Mutfakta, masa başındaki pinekleme bir yaratışa dönüşebilse fırçayı elime alınca! Yüzüne bakıyor banyonun aynasında çıkmadan önce: Yeşil.</p>
	<p class="normal">Gidiyoruz. Ördek ağzına benzeyen gagasında dişler dizili. Bir kuş burnuna benzeyen parmağı tüylü olması gerekirken kıllı. Kedi bıyığına benzeyen ense kıllarından burnunu çıkarmışlar geriye gözler kalmış, giriyor adamın omuzlarından içeri çiftleşiyorlar. Potinlerdeki karın erimesinden birikmiş bu su, ine çıka, iki yanlı sıraların arasındaki muşamba sileceği yansıtıyor çalıştıkça camda. Otobüs sürücüsünün yüzünü görmedim. Klakson çalarak kazıklamasa şemsiyeli adam çoktan altımıza geçmişti. Selime ’nin yürüyüşüne baktım arkadan tipide Ferhunde ’ye giderken. Araba işlemeyince, tıkanıklık yapıyor, yürüyor istemez. Neredeyiz duygusu. Gökyüzü altındayız çıplak, evlere kapansak bile barınak yetersiz. Göz önü. Bakıyor şuna buna bize, çocuğa. Karşılıklı iki tavus kuşu gördü, mobilyacıdaki panoda, geçerken Zifos. Kulaklarımda sesi bir ağaç dalı gibi hışırdıyor, on üçüncü yüzyıldan sesleniyordu. Baba İlyas ’ı öldüren Selçuklu geçti sokaktan görür görmez tanıdım. Bütün Selçuklular gibi bunun da kıravatı ve serçeparmağında at nalı altın bir yüzük var. Camın buğusunu silerken yandan gördüm. Baba ata ot, İlyas süte at, Baba İlyas ot bitir. SU YOK. Yeryüzünün milyon koyunundan eğirilmiş, her koyundan bir kıl, bir çilede milyon sürü. Eczacı kitap okuyor. Yüzlerimizi görmeden gidiş yönüne bakıyoruz yırtarak açarken sardalye kutusunun kapağını, yağlı sos sıçrıyor dıştan bakanların paçalarına. Bir balık kulağına benzeyen solungaçları sözcükleri emmeye elverişli, ben ki anlamım, beni duymaz. Cüneyt ’e dönük Çelebi, sarkık bıyıklı, elini tutup konuştuğum, resim bilen, kahve çiğneyen vapurlarda. Baba ata ot ver. Peker el salladı, canım dedi Selime, çıktım, Tivi ’yi kapatmamak için, oysa OKUYUCU niçin Teve değil diye soruyor. Deve. Selçuklu da ondan. Bizler kırŞar ’lı oluruz, Konyalı demek istiyorum, Porsuk çayının Sakarya ’ya dökülüşünden. İndi. Kuş mu insan mı! Uçmak. İn mi cin mi! Ne inim ne cinim, senin gibi değilim, ben bir Beniademim. Resim insanı delip Anadolu toprağına kök salarsa vavlar, karınlı cimler, mimler çizeriz duvarlara. O caminin duvarına yeşil serviyi oturtan ustayı bulsam elini öpsem, hışır hışır olsa da yaba tutmaktan, yeke tutmaktan, belki de balıkçıdır. Saat kaç dedim, ağzını açtı, tek dişi kalmış canavar, altı buçuk. Selime kesmiyor, berbere gitmek zorundayım. Uzat uzatamıyorum, kes kesemiyorum, iki uçlu fırça, biriyle tuvali boyarken öbürü boşluğa neler çiziyor, tersine çevirsek, sen bunu al, öbürünü bana ver. Rastlantıdan kaçma. Rastlantının kucağına düş, o senden akıllı. Akıllı olsam külahları değişirdim akılla. Çok şükür değilim.</p>
	<p class="normal">DİL ÜSTÜNE UNUTMADAN AÇIKLAMA ’yı geçirdim aklımdan:</p>
	<p class="normal">Et dil çiğnedikçe, çiğnerken sakız kokulu,</p>
	<p class="normal">çitlembik tadında ve kopça uykusunda</p>
	<p class="normal">parmakla koklanır.</p>
	<p class="normal">Bir dişten bir dişe yatırınca uyudu</p>
	<p class="normal">oysa kınamak bilmez.</p>
	<p class="normal">Çocukluğuna mı bağlı dersiniz yok yok</p>
	<p class="normal">bütün koyunlar ona düşük hiç geyik</p>
	<p class="normal">savurdukça çiğniyorum betimsel açık.</p>
	<p class="normal">Durgun dur gün doğacak bir çırpıda</p>
	<p class="normal">portakal ki aramızda düz, bana yüksek,</p>
	<p class="normal">tarlakuşu tarağı çiğnedikçe<br class="chapter"/>
	</p>
	<p class="normal">ruh dil, demek yok, demek ölümlü, demeksi</p>
	<p class="normal">demek geçtim öteye, bilme</p>
	<p class="normal">den havasız bir soluğu</p>
	<p class="normal">yan çiz saltanat kayığına</p>
	<p class="normal">durabilirse çiğnemeden çiğnedikçe</p>
	<p class="normal">dil hep, demeksi</p>
	<p class="normal">kanamadan bırakmıyor<br class="chapter"/>
	</p>
	<p class="normal">böyle taşla ve bekle böceğin</p>
	<p class="normal">ötmesini ay ışığı düşerken kalkar o</p>
	<p class="normal">üç yaprak büyütür biri senin</p>
	<p class="normal">hiç bilmemekte yatıyor oysa biliriz</p>
	<p class="normal">bir ET olduğunu dilin.<br class="chapter"/>
	</p>
	<p class="normal">Durdu, indim, berbere gittim.</p>
	<p class="normal">Ferruh Sarıbay eski günlerden kalma belge anıların birçoğunu gözden geçirmek gereğini artık duymuyor, ilgilenmiyor onlarla. Bunların bir bölümü gündelik yaşamın ardında bir dip ezgisi gibi sürekli sesini duyururken, bir bölümünün yazıları okunmaz olmuş, anlaşılmıyor. Mürekkep uçmuş, nem ve küf kimi satırları kemirmiş, üstüne yağ damlamış gibi saydamlaşan kâğıdın önü arkası iç içe. Kimin tutuşturduğu bilinmeyen bir ateş kavurmuş bir bölümü, kül denilemezse de ilk rüzgârda dağılıverecek kömür varaklar göze çarpıyor ocağın iki tuğlası arasında. Yok olmuş görünen geri dönse de ansızın, Ferruh Sarıbay bakmıyor onlara, ama o ağırlık başındaki, o kulak çınlaması, ölümü çok yakından duyma, belki o romatizma ağrıları, kaburgaya saplanan sancı, o tatsızlık biraz da onların yüzünden. Geçmişte sürekli olmayan, kopukluğu yok ederek kendiliğinden, birleşiyor. Ayrı damlalar bir kapta bugünkü suyu oluştururken öz anlamına kavuşuyor birdenbire.</p>
	<p class="normal">Yalı var. K. var. Başkaları var. Bir romancıya benziyor Ferruh Sarıbay, geçmişinden bugüne yansıyan yaşamın belirli bir yaklaşımla varıyor üstüne, kendi kendini seçiyor, bilerek ya da bilmeyerek yeni bir süzgeçten geçiriyor kendini. Okuyucunun, onu kavramak istiyorsa, gözü üstünde olsun. Kimi zaman tek bir sözcükte, kimi zaman sözünü ettiğimiz o belirli yaklaşımda gizli kişiliğinin özü.</p>
	<p class="normal">K. uzun saçları yastıkta sol kolu yorganın üstünde, burnu hafifçe nemli, duvardaki sıva pütürlerinin çizdiği denklemsel biçime baktı. Ferruh az önce koynundaydı. Duyuyor K. ’yı erkekliği uyanmadan. Sandıktan çıkma bir yorgan yüzü, eski bir tentene parçası, fistolu beyaz bir kadın donu gibi şeylere yağmur yağıyor denize bakan yüzünde yalının, bu yüzü günlük güneşlik. Mor bulutlar o yanda, bu yanda bir gökkuşağı sarkıyor sokaktan üç metre dipteki bahçenin koyu yeşil yapraklarına. Ne tür bitkilerdi bunlar! Suyun bittiği, kumun hemen başladığı denizle ıslak yere oturmuştu az önce, az önce K. ’yla sevişiyordu. Şimdi yanında Cressy tüfeği, naylon ipi tüfeğin kumda, sarı ayaklılar, avlanmak için denize girmek üzere.</p>
	<p class="normal">Daha iyi görünüyor suyun duruluğu karanlığında odanın. Kum birdenbire bir metre kadar yükselerek köyün ilk evlerine doğru yayılıyor. Onun sırtı kayada. Dirseğine yaslanarak alabildiğine alçalıyor, denize enlemesine bakıyor, yine öpüyor boynundan K. ’yı. Alttan alınarak üç parmak eninde üste katlanan çarşaf, yorgan iğnesiyle dikilmiş mitile. Yaygının üstüne serilen yorganı kaplıyorlar yalıda. Pencereler boyalı, camlar açık. İşaretparmağıyla yokluyor boyayı: Kuru. Akşam oluyor ben ona bakarım, c ’est le moment crépusculaire. Kâğıtların üstüne kapanmış görürdünüz. Sinamekinin biri. En aşağı düzeyde bir çıkar örgütlenmesi. Sizi inançlı bir kişi olarak selamlarım: Je pète. Kalkıyor kumdan, tüfeği alıyor, zıpkını alıyor naylon iple sararak bağlıyor tüfeğe, ayaklıkları alıyor, güneş tam tepede, yürümeye başlıyor kumla basılmış toprak yoldan. Güneşin yalazında yolun açık kum rengi, göğün mavisi, önüne birdenbire çıkan bucurgat, kumun çakıla dönüşümü, tek kat birkaç ev. Balıkçılar, ulu çınarların altındaki kırmızıya boyalı sandalyelerde, kimi öne eğik, kimi dik, kimi yan. Duyulmuyor konuştukları. Çay bardağı gökle yer arasında, domino masada. Sardalye kızarıyor köfteci ocağında, dumanı tütüyor burnuna, biliyor artık denizde süprüntülerin arasında yüzen yumağın bir tavşan postu olduğunu. Alıyor yahni tenceresinden tavşanın bir kedi yavrusundaki kadar ufak başını, dipten, kesikten emiyor. Beynin tadı yine ağzında. Yüksek pencereden iri kafaların döndüğünü görüyor duru suda. Sabahları saat altıda dümdüzken deniz suya baş aşağı dalan yunusun tersine başı yukarda atlayan balık, karın üstü denize düşen balık, üç kez, dört kez, yine o balık, yine o kefal. Je pète. Suda osurduğunu anımsıyor. Ufak boy kayıkların yanaşması için karşılıklı kazıkların üstüne çakılmış salaş uzatmanın yanından giriyor denize. Bakıyor denize girişine. Ürperti güneşin sıcaklığı kadar açık seçik. Kırk yılda aşılan bir sokağın ucundan neden dönüp bakıyor kendine! Yüzünü görmese de biliyor bu genç adamın kendisi olduğunu. Maskesi, şnorkeli, elinde tüfeği, ayaklarında sarı ayaklıklar –bunlar topukları kapalı, ayağı lastik bir pabuç gibi kavrayan hafif ayaklıklardı. En iyileri piyasanın. Yerlileri yapılmıyordu o zaman– uzanıyor suya. Zıpkını sokarak ucu karnına dayalı tüfeğin başından, çekiyor zorla aşağı doğru. Tırk. Zıpkın tüfeğin kilidine oturdu. Çenesini göğsüne doğru çektiğini ve şnorkelin suya girdiğini biliyor. Üflüyor kaçan suları. Başlıyor yolculuğu. Yüzüyor en diri aydınlıkta. Çakıllar, tek tek otlar, bir iki çurçur deniz kırlığında. Gidiyor artık. Köyün yukarı başına çeviriyor rotayı. Yeke elinde. Sazlar başlıyor birdenbire diz boyuna varan sazlar. İlkokulun önünde anafor suyunda dibe yapışan bin süprüntünün aktığı, küçük bir kefalin akıntıya karşı bütün gücüyle dere ağzına yüzmeye çalıştığı deniz burada yapışkan, yosun karışık sazlarla göğüs kıllarını yalıyor. Kefal kıyıda. Kefal derin suda avlanmaz. Tilkisi balıkların. İşte burun üstü dikilmiş, gömülmüş sazların içine, yol yapımında işçinin elinde gürültüyle çalışan elektrikli matkap gibi, ama bu sessiz, delmeye çalışıyor, hızla girip çıkıyor: Tata tata. Yaklaşıyor usulca. Balık görmedi. Az daha, az daha. Çekiyor tetiği kafaya, dibe doğru. Havaya fırlıyor balık ense köküne saplı zıpkınla birlikte. Görüyor dalgalanışını bayrağın. İnen yelken, yatışan fırtına, zıpkınla birlikte çöküyor sazlara. Balığın gömüldüğü sazlık şimdi orada kesik bir deri gibi. Naylon ip yüzüyor üst düzeyle alt düzey arasında. Dalıyor ve alıyor balığı zıpkınla birlikte ensesinden kavrayarak. Biliyor ki yanlış kavrama, üstü sümük gibi kaygan bir sıvıyla kaplı balığın etini parçalayarak zıpkından kurtulmasıyla sonuçlanır. Doğruluyor göğsünde kefalle, yürüyor kıyıya. Ahmet öldü. Çömelmiş duvar dibinde ona bakıyordu. Sakal, suratına yağmur bulutu gibi oturmuş. Je pète. Sen düşürdün beni, diyor. Hiç ben seni iter miyim! Paçaları yırtık pantolonu, tırnakları çakıyla kesilmiş kalın parmakları, çıplak ayakları gözünün önünde. Kışın Karabiga köylerinde tuzlu kolyosu, kuru fasulye, bezelye ve nohutla trampa ediyor. Önde eşek o arkada. Toprak yolda, iki yanı böğürtlen toprak yolda. Güneş batmıyor böyle zamanlarda, içim güneş dolu. Je pète. Fatma ’nın gençliği, kolları, bilekleri. Bileklerini salatalık gibi doğruyor tasa. Saçma. Zorluyor kendini K. ’ya dönmek için. Tam doyuma varacağım anda kopuyor. Sazların orası bir yara gibi, bütün kadın seksleri gibi. Yakından bakıyor K. ’nınkine aralayarak tüyleri. Fatma parmağını kesti. Tentürdiyot sürüver kızım. Em parmağını. Mikrop kapar sonra. Karımı sevdim sevmesine sonunda doydum o da doydu bıktık. Onunla bir alışverişim yok. Roman okur gibi açıyor, ayrıntılarını anımsamaya çalışarak düşünüyor kendini belki de o balıkçı arkadaşını.</p>
	<p class="normal">— Akşam oldu mu koyarım rakıyı bardağa, döşerim sardalyeyi mangala, oracıkta duvarın dibinde denize karşı çekerim kafayı sindire sindire.</p>
	<p class="normal">— Neler düşünürsün?</p>
	<p class="normal">Neler düşünürüz de unuturuz sonra.</p>
	<p class="normal">— Ziftin pekini düşünürüm. Ne düşünmesi be!</p>
	<p class="normal">Yetmez mi demek istiyor günbatımında gemi gibi giden bulut, damarlara yayılan rakının yosunu! Sardalyenin eti dişlerin arasında bir yelkenliyi getirir akla, küpeşteyi, sintineyi. Ah be! İki deniz karşı karşıya demek istiyor. Je pète. Fasulyeyi kesmeli. Bastonuna dayanarak mutfak kapısını açıp baktı. Soğuk. Boşuna yaptırdık bunu. Kimin suçu! Boruların yanlış bağlandığını söylemek için insanın kaloriferci olmasına gerek yok. buradan su geliyor, buradan su gidiyor. Ya bu ince boru! Ya ucundaki bu vana! Tıkanmış beyefendi, temizletmeli. Temizlettik yine olmadı. Ne kadar baktırdıksa para etmedi. İleri gitmiyor, çünkü yargılarının yaşlılığa verileceğini biliyor. Güney denizinden gelen bir kuşa bakar gibi bakıyorlar yüzüne. Maymun mu oynuyor! Kulaklarım iç sesleri alsa da dışa kapalı. Ölüler yatıyor taşlıkta boylu boyunca. K. öldü, karım öldü, anam babam, sabahları çayını içtiğim başı namaz beziyle örtülü bütün o kadınlar, komşular öldü, sokakta yürüyenler, vapura binenler, tramvaydakiler. Beyoğlu ’nda meyhane dönüşü gördüğüm o kalabalığın yerinde şimdi yeller esiyor. Çoğunun cenaze törenine gittim. Artık kimsenin ölüsünü takmıyorum. Galata Sultanisi ’ndeki öğretmenlerin gelmesi yaklaştı.</p>
	<p class="normal">— Başınız sağ olsun, Tanrı çoluğunuzu çocuğunuzu bağışlasın, ölüm hepimizin başında. Bir gün hepimizin gideceği yer orası.</p>
	<p class="normal">— Nasıl olmuş?</p>
	<p class="normal">— Bilmemiş öleceğini. Bir sıkıntı gelmiş, bir şeyler oluyor bana diyesi, kuş gibi uçup gitmiş.</p>
	<p class="normal">— Kimi kimsesi?</p>
	<p class="normal">— Var bir anacağızı, yaşlı. Kaldı ortada. Ölüm sıraya bakmıyor.</p>
	<p class="normal">— Şimdi o yatalak dururken bu körpe çocuğun gitmesi yakışık alır mı!</p>
	<p class="normal">Mutfağın camlı kapısından sokağın ağaçları görünüyor. Yat kalk yat kalk. Sabah kalkacak mıyız bakalım! Başkalarını getiriyorum kendime durmadan, onlar başkalarını, başkalar başkalarını. Ben onlara yansıyorum onlar bana. Gelip geçiyor bereket versin. Dönüp yerine oturuyordu. İşgal orduları geçiyor İstanbul sokaklarından. Korkmuştu tramvayda. Üsküdar ’daki evlerin ışıkları yine eskisi gibi yanıyor. Tramvayda değil arabada. Atın sağrısına bakmıştı. Dingil. Anadolu ’ya geçmedim. Galiçya ’daki mekkâreler yürüyor. Asker. Top başında erler ve bir subay. Resimler, fotoğraflar. Amcası. Öyleyse! Eski günlerin kâr zarar hesaplarını yapacak güçte değilim. Katı bir özeleştiriye kapamışlar onu. Ruhum bir bulut gibi donuk ve uzakta. Ruhsal ipuçları artık ele geçmeyecek kadar silik. Kendini bilmek. Hiç kimse kendini bilemez. Bilemeyiz, iki kere iki. Bir banka müdürü oturuyor koltukta. Fransızlar onu sevmişti. Fransızcayı unuttum. İstanbul ’un o günkü ezikliğini yüreğim sızlayarak duydum. Susanlar ve hora tepenler. Omuz silkti. Tarihi de kendimizi de değiştiremeyiz. Nerede kaldı bu kadın! Kapıya baktı. Havanda su dövüyoruz. Hep su dövdük havanda. Bir şey var ona bu çağrışımları yaptıran, dipte görünmeyen suda. Düğümü çözecek güçte değilim. Yan çizmişti yaşam boyu, şimdi de kendine yan çiziyor, o düğümü, kendi olanakları içinde olsa da çözmeye yanaşmıyor. Oysa gizlisi saklısı yok artık. Bakmak istemediğimiz yanımızı örtüyor muyuz durmadan kedi pisliğini örter gibi! Bir çıkar yumağıdır insan. O örtmek istediği yer, yan, ona bakıyor şimdi. Je pète. Hafif bir kıpırdama duydu seksinde gazdan, pantolununun düğmesini çözdü, çıkarıp baktı. Var olduğunu hep seksiyle kanıtlamıştı kendine. Oysa yirmi yıldan beri her gün azar azar bu et parçası da onu bırakmış, ondan uzaklaşmıştı. Kimi zaman uykularında sabaha karşı o dikilmeler sidik zorundan. Sayısız sevişmeler hızlı tempoyla bir ırmak gibi yaklaştıkça hafifliyor, duruluyor, ufak bir dereye dönüşüyordu. Çirkef suyu. Nerede kaldı bu kadın! Koynuma girse bıraksa yüreğim dayanır mı! Dayanır niye dayanmasın! Uzun süre eliyle doyuma varmak zorunda kalmıştı. Artık en ufak kıpırtı, bir sevinç çığlığına dönüşüyordu içinde. Uyanıyorum öyleyse varım. Cogito ergo sum. En mutlu günlerim. Ata baktı, kayığa doğru gitti. Yirmi yıl var atla kayık arasında. K. hemen yanı başında duruyor. Anlatılmaz bir doyum sağlayan kadın. Doğurgan. Bu kaçıncı dirilmem! K. ’dan doğuyordu her seferinde. Öptü onu boynundan, genç ve gergin derisini duydu dudaklarında. Düşler bile bulutsu. K. sofada yürüyor terlikle, kapıdan çıkıp gidiyor, yok oluyor. Bu merdiven taşlığa iner. Taşlık ağustos sıcağında bile hep böyle serin. Taşlığı geçti, bahçeye açılan kapıyı, o çok iyi bildiği ama şimdi rengini bile gözünün önüne getiremediği kapıyı açtı, kayığa doğru yürüdü. Fokur fokur kaynayan kazanda bükmüştü omurgayı, kaynar suda. Eksiz. Pirinç çivilerle çakmıştı kaplamaları karnına kayığın. Aklıma gelmiyor deyim. Rıhtımdan suya atladı, yüzdü yüzdü. Crawl Tarzan ’la geldi. Yaşlıydım o sıralar, orta yaşlı. Deniz hamamında peştemalla yüzülürdü. Boğaz elimin altında olmasaydı yüzmeyi öğrenemezdim. Bir Yahudi karısının boğuluşu. Bilezikli kol diklemesine girip çıkıyordu akıntıda. Atlamasına vakit kalmadan uzaklaşıyor. Kurtaramam. Help! diye bağırıyor İngilizce. Uyduruyorum. Yüzdü. Başka bir denizdeydi. Bir Champion tüfek bu kez yanında. En iyi deniz tüfekleri arbalète ’lerdir. Yamaç dibe doğru iniyor ve derin suda gözden kayboluyor. Mavinin karanlık silik bir sonsuzluğa dönüşmesi korkutuyor onu. Güneşin çadırına bakıyor ters. İri bir işkine salınıyor altında. Bir düşman kokusu almadıkça pek kıpırdamayan bu balık, en ufak kuşkuda bir yıldırım hızıyla gözden silinmesini bilir. Kuşkuda değil. Daldı, tetiği çekti, vuramadı. Balık korkuyla fırladı, korkudan kaçamamış olacak, on on beş metre ilerde, yamaçta başı avcıya dönük, hedef küçülterek kuma yamandı. Cılız otlarıyla çorak bir tarla gibiydi deniz toprağı. Denizısırganı, denizkadayıfı, denizkestanesi, denizkulağı, denizlalesi, denizmarulu, denizmenekşesi, denizminaresi, denizörümceği, denizperçemi, denizsalkımı, denizsel. Bu sular çekilse bu deniz toprağı nasıl görünür çıplak gözle! Balık ona o balığa bakıyordu. Kalbi çarpıyordu, hem o zaman hem şimdi. Bu kaçmış balığı yeniden avlamak istiyordu kırk yıl sonra. Benzerlerinin içinden sıyrılarak yaşamına giren bu balık kırk yıl geride, unuttuğu bir denizde deniz otlarının arasına gizlenmiş görünmemeye çalışıyor. Oysa ölecek nasıl olsa. Vurulsa da ölecek vurulmasa da, başka bir zıpkınla ya da daha büyük bir balığın ağzında. Vuramazsa ölümünü göremeyecek artık onun, yarım kalmış yaşam öyküsüyle yitecek denizde. Balık ona, o balığa bakıyor, bakışıyorlar. Biraz insan olduğunu anlıyor onun insanca bakışından. K. olmasın! Yeniden daldı. Yandan yanaşacak yerde kafayı karşıdan nişanladı, tetiğe bastı. Vurulmadı, biliyor vurulmadığını. O balık eksik kalacak yaşamında. İşte uzaklaşıyor derin suda, siliniyor tümüyle. Bir batakta yok oluyor dere. Gelmesi gerekirdi şimdiye dek. Bir süre bulanık artık, ne balık ne yamaç. Küçüksu sandalın omurgasını yalıyor başka bir günün denizinde. Küçük ilaryalarla avunsa, unutsa. Belirli bir kadın gibi, K. gibi sözgelimi, bir balığın yaşamında bıraktığı yere bakıyor. İşkineler çabuk kokar, sabah vurulan akşama varmadan kurur, kamburlaşır. Ufak başlı ve kambur, küçük balıkların arasında yaşarlar. Süt beyaz ama yosun kokan etini anımsadı. Uyudu.</p>
	<p class="normal">Bellek yerli yerinde duruyor, ne var ki kutunun ağzı kapalı. Açık bile olsa göz seçmiyor artık, bilinç kapalı. Kapanıyorum kapalıyım. Uykunun durgunluğu bu. Değilim. Bir yabancı gibi yaşadım. Dalıyordu yeniden:</p>
	<p class="normal">Bahçe duvarından atılan taşın kalınlığı gibi koşun sizlere değmeden açık avuntunun avucu sessizliğinde iki büklüm ovalanan silinen silindikçe ıslık körpeliğinde hiç unutmadım vb.</p>
	<p class="normal">Yükseliyordu. Birtakım kâğıtlara bakıyordu, oyun kâğıtlarına benzer yüzler, zıpkını çekiyor, şnorkelin ağzı giriyor denize, uyanmakla uyanmamak arasında duran çeki taşı. K. her zamanki yerinde.</p>
	<p class="normal">Osmanlı ’dan geliyor ama Osmanlı değil, diyordu Süleyman, Frenk kırması daha çok. Bizim insanımız değil. Kim bizim insanımız! Irkçı mıyız ki alafrangaları kendimizden saymayalım. Levni ’yi bilmiyor, bilmesin. Napolyon ’un adını Fatih ’ten daha çok duymuşluğu var. Bana ne! Papa, Fatih ’e Hırıstiyan olmayı önerdiğinde ana rahmine düşmüş olmalı. Sanatla ilişkisi yok. Kimin var! Açık saçık aşk öyküleri okumuş, cinsel konulu kahverengi fotoğraflara bakmış. Bir yıkıntı olduğu görünüyor. Şu da var ki bir yalı yıkıntısı değil, Galata kökenli bir yapının kalıntısı, Van Gogh ’un o resmini akla getiriyor: Ölümün sınırında, uzun, kilometrelerce uzun yaşamına kapamış ellerini, kuş bakışı. Ovaya bakan bir güneşe benziyor, battı batacak. Bu yüzden ilginç. Tuhaf biri. Kızlarını sevmiyor, kızlar da onu. Ne düşünür dersiniz! Van Gogh ’un resmindeki ihtiyar başka bir resimdeki sandalyede, bizimkiyse ölümlü bir koltukta. Ressamın sandalyesinde piposu, tütün kesesi. Önemsiz nesnelerin insandan daha gerçek bir kişilikle ölümsüzleşmesi yalnız sanata vergi. Sandalyenin belirli çizgileri var, insansa bulut. Bu da bulut. İskelet ve kas tutmasa ruhu dağılıverecek, yere düşüp kırılan bir bardak su gibi: Seksen yıllık bir yaşamın dikkat edilmiş ve edilmemiş izlenimleri, kuyruk acıları, tatları, pencereleri, evleri, kentleri, sedirleri, kilimleri, bir sürü döküntü. Fatma gözünün içine bakıyor ölsün diye. O yaşamına bakıyor ölümün sınırından. Sahanlığın iki başında iki kapı, iki daire, iki ev karşılıklı. Ölsünler.</p>
	<p class="normal">— Olmuş bir olay, diyor Selime, olayı yaşamış birine vermişler rolü.</p>
	<p class="normal">Uzunca bir sessizlikten sonra ekliyor:</p>
	<p class="normal">— Banker Şükrü kendini köprüden atmış olsaydı bir gören olurdu, görmediklerine göre. Gazeteyi okumadın mı!</p>
	<p class="normal">Süleyman düşünüyor: Karımın gazete okuduğunu gösteren şu son tümce olmasa, sırtım dönük olduğuna göre, ne dediğini anlamayacaktım. Ama o sözler yine de söylenmiş olacaktı. Belki anlamsız ama canlı. Can mı daha önemli anlam mı! Anlam, ihtiyarı kavrayan iskelet gibi bir şey mi yoksa yaşamını ayakta tutan. Saçma. Bir pencereden bakıyoruz hepsi bu kadar. Herkes kendi penceresinde. Bu aslan beni yer, yargısı olmasa, aslana yem olurdum. Göz gibi bir organ beyin de. Korunma içgüdüsü yatıyor kökeninde.</p>
	<p class="normal">Selime yemek masasının üstüne gazeteyi açmış, kapanmış üstüne okuyor.</p>
	<p class="normal">— Dinle bak, dedi:</p>
	<p class="normal">FRANSA ’NIN BAYAN TARIM BAKANI KIZGIN ÇİFTÇİLERİN ELİNDEN HELİKOPTERLERLE KURTARILDI. Fransa Tarım Bakanı Bayan Edith Cresson ülkenin kuzeybatısındaki Normandiya bölgesinde ziyaret ettiği bir çiftlikte hükümetin tarım politikası nedeniyle gazaba gelen çiftçilerin elinden helikopterle kurtarılabildi. Caen kenti yakınlarında bir çiftliği ziyaret eden Bayan Cresson çevredeki çiftçileri toplayarak bir sohbet toplantısı düzenledi. Ancak çiftçilerin hükümetin tarım politikası üzerindeki eleştirilerinin dozu artmaya başlayınca bayan bakan toplantıya son vererek ayrılmak istedi. Çiftliğin kapılarını tutan üç yüz kadar çiftçi bakanın gitmesine izin vermeyince koruma görevlileri bir helikopter çağırmak zorunda kaldılar. Kızgın çiftçilerin attıkları taşlar yüzünden bir süre inemeyen helikopter yetişen jandarmanın boşalttığı bir meyve bahçesine inerek bakanı kurtardı.</p>
	<p class="normal">Bakan Cresson ’un bir zehirlenme olayına karışacağı (sonradan anlaşılacak) aklıma gelmezdi.</p>
	<p class="normal">Ferhunde ’ye gitmişti, döndü. Az sonra alışverişe gider. Gider gelir. Bütün bu girip çıkmaların hesabını kim tutuyor! Sen kimsin sorusuna insanım demek yetmiyor. İnsansın ama ne tür bir insan! Düşüncemin çevreme serptiği darılara bak! Bunlar da seninkiler gibi darı ama başka bir tarlanın ürünü. Dişle bak, tatları ayrı. Başka güneş, başka tutku, başka deniz, başka kent.</p>
	<p class="normal">Selime giderken kapıyı açık bıraktı. Elektrik sobası yanarken kapının açık bırakılmasını tuhaf karşıladım. 14 numara gaz lambası duruyor tepsinin önünde. Şişesiz. Patates soyarken su sıçramış dün akşam elektrikler kesilince. Odun sobasının yanına geldi Selime. Isınıyordum. Yarı yarıya görünüyor. Karanlığın içinden çıkıyordu demek daha doğru.</p>
	<p class="normal">— Patates soyuyordum, dedi.</p>
	<p class="normal">Hemen anladım patates soyarken lambayı yaklaştırdığını ve sıçrayan bir damlayla kırıldığını şişenin. Sabah, şişenin kırık dibini de götürmüştü birlikte. Ölçecek bakkalda kırılmamış ve kırılmış şişelerin diplerini, uyanı alacak, yoksa lambaya girmez. Girmezse suçlu düşer. Korkuyor mu benden! Babasını sevmiyor. Saat on ikiye beş var. Soğuk. İstanbul denen kentin ağaçlık bir bölümü dışarda, pencerenin altında. Pencerenin yerden yüksekliği dokuz metreyi bulur. Masamın başındayım. Cıgara içiyorum. Buzdolabının sesinden başka çıt yok diyecektim bir ayak sesi duydum üst katta. Mavi gömleğimi yıkadığını o zaman gördüm. Bir askıya geçirmiş, askıyı iple bağlamış kapının rezesine elektrik sobasının üstüne. Rezeyle kaloriferin borusu arasında bir ip daha var. Bulaşık bezlerini kurutuyor bu ipte. Çıkageldi. Şişeyi lambaya oturttum bol.</p>
	<p class="normal">— Şişe diplerini ölçmedin mi? dedim.</p>
	<p class="normal">— Ölçmedim, dedi.</p>
	<p class="normal">— Niye götürdün o kırık şişe dibini yanında öyleyse!</p>
	<p class="normal">— Adam görür görmez bildi, 14 numara bu dedi, verdi. Ölçmedim.</p>
	<p class="normal">Tuvalete girdi. Sallanmayan bir şişesi vardı lambanın bundan sonra sallanan bir şişesi olacak. Sifonu çekti. Geldi.</p>
	<p class="normal">— Ben onu sana sıkıştırırım merak etme, dedi.</p>
	<p class="normal">— Madem numarasına göre alacaktın niçin götürdün şişe dibini!</p>
	<p class="normal">— Uzatma! dedi. En ucuz sebze pırasa. Pırasa aldım, mandalina aldım. Et aldım.</p>
	<p class="normal">Arabasını sokak arasına park ediyor, giriyor markete, dolduruyor filesini, biniyor arabaya dönüyor evine. Çoğunlukla birlikte yapıyoruz bu işi. Bu sabah yalnız gitti. Lüferin on liraya düştüğünü söylemişti demin telefonda dayımın kızı.</p>
	<p class="normal">— Bak manav havucu vermemiş, unutmuş, dedi paketleri boşaltırken fileden. Bir boşluğun başında durmuştuk karşılıklı. Öylesine dalmışız ki havucun yokluğuna, içimizden akan sözcük seli birden kesilmişti. Onunki de kesildi gözümle görüyorum bunu.</p>
	<p class="normal">— Yürümek bana iyi gelir, dedi. Gider alırım havucu. Sen bir makarna suyu koy istersen. Şişeyi de değiştiririm.</p>
	<p class="normal">— Boş ver, dedim, havuca da boş ver şişeye de.</p>
	<p class="normal">Yüzünü buruşturdu:</p>
	<p class="normal">— Varma üstüme! dedi.</p>
	<p class="normal">Canı sıkıldığı belli. Vurdu kapıyı gitti. Ayak seslerini duydum merdivende.</p>
	<p class="normal">Bozulan beyinleri değiştirebilselerdi ben beyni alınan adam mı olurdum yoksa o adam ben mi! Hangimiz hangimize geçerdik? Makarna suyunu koydum. Köfteyi yaptım kaşla göz arasında. Ekmek çekmecesini çekince FARE geldi aklıma. Kapıyı açık bulunca girmiş, mutfağa geçmiş, radyatörün üstüne tünemiş. Kapıyı açınca gördüm.</p>
	<p class="normal">— Fare var bu evde, diye bağırdım.</p>
	<p class="normal">Oysa evde kimse yoktu. Selime sokağa gitmişti. Arandım mendilimi bulamadım. Fareyi kilitledik mutfağa. Lokantaya gittik. Eve döndüğümüzde yoktu ortalarda. Musluk altı dolaplardan birine girmiş. Mendilimi bulamıyorum. Dolapların araları açık, birinden öbürüne geçebilir. Zehir koyduk. Fare zehiri. Zehirli buğday taneleri. İki gün sonra bakalım ne oldu diyerek ekmek çekmecesini çektiğimde FARE içindeydi, yarı canlı. İğrenirim fareden, Selime de korkar. Kapıcının karısını çağırdık, maşa ile tutup attı. Selime:</p>
	<p class="normal">— Ben bu çekmeyi istemem, dedi. Bundan sonra oraya ekmek koyamam.</p>
	<p class="normal">— Marangoza bir yenisini ısmarlayacak değiliz ya!</p>
	<p class="normal">— Anlamam.</p>
	<p class="normal">— Arapsabunuyla bir güzel yıka!</p>
	<p class="normal">— Boyanırsa belki.</p>
	<p class="normal">Bir kutu boya aldım, boyadım çekmeyi. Şimdi her açışımda fareyi görüyorum. Selime de görüyormuş. Mendilimi bulamıyorum. Diyeceğim FARE ölmedi. Ölmemiş sayılır. Fare zehiri etkili mi değildi yoksa! Fatma ’ya sormalı, o bilir. Hepsi nasıl da bağlanıyor birbirine: Fare, fare zehiri, Fatma, ihtiyar. Dayımın kızı bir zehirleme olayı anlattı telefonda, inanılır gibi değil. Makarna suyunu az daha ateşte unutuyordum. Fokur fokur kaynıyor, iki avuç düdükmakarnası attım içine. Ne zaman çeksem çekmeyi onu görür gibi oluyorum. Mendilimi buldum. Kadife ceketimin cebindeymiş. Selime ’nin getirdiği yeni şişeyi lambaya koydum, bol geldi. Oysa Selime daha dönmedi. Selime dönmediğine göre şişe de gelmedi. Bol geleceğini biliyorum yine de. Bu lambalar 14 numara ama o şişe 12 numara. Masamın başında oturuyorum, makarnanın pişmesini bekliyorum. Selime geldi. Şişeyi lambaya oturttum bol geldi. Saat on ikiyi çeyrek geçiyor. Elektrikler kesilmeden lüferleri elektrik ızgarasına koymamız gerekiyor.</p>
	<p class="normal">— Hani köfte yapacaktın, dedi Selime.</p>
	<p class="normal">— Ne zaman, dedim.</p>
	<p class="normal">— Unutuyorum, dedi Selime.</p>
	<p class="normal">— Unutmasak nasıl yaşarız, dedim.</p>
	<p class="normal">— Banker Sedat bir milyar lirayla kaçmış, dedi.</p>
	<p class="normal">— Dolara vurursan bir şey tutmaz, dedim.</p>
	<p class="normal">— Elektrikler sönmeden köfteleri kızartalım, dedi.</p>
	<p class="normal">—Lüferi demek istiyorsun, dedim.</p>
	<p class="normal">Yemekte elektrikler söndü. Öğle üstü bizim holde göz gözü görmez. Mum yaktık. Nasıl oldu bilmiyorum çatal elimden fırladı. ”Yapılır mı bu iş!” gibilerden yüzüme baktı Selime. Aldırmadım. Tam yemeği bitirmiştik ki Selime:</p>
	<p class="normal">— Alt daireyi babam kadının kızına satmış, dedi.</p>
	<p class="normal">— Yapma! dedim.</p>
	<p class="normal">— Bir milyon liraya, dedi.</p>
	<p class="normal">— Bir milyon para mı!</p>
	<p class="normal">— Bankaya yatırıp faizini alacakmış. Anlıyorsun ya!</p>
	<p class="normal">— Bari Banker Sedat ’a yatırmasa, dedim.</p>
	<p class="normal">— Güldürme, dedi.</p>
	<p class="normal">— Bugün alt daire yarın öbür daire. Artık miras anlaşmasını bozdurmasına gerek yok. İşini biliyor bu kadın, dedim.</p>
	<p class="normal">— Babam anlaşmayı bozdurmak için Ferhunde ’ye gitmiş, dedi.</p>
	<p class="normal">— Yapma! dedim.</p>
	<p class="normal">— Anlaşma Ferhunde ’de duruyordu. Gelmiş istemiş.</p>
	<p class="normal">— Vermiş mi?</p>
	<p class="normal">— Vermemiş.</p>
	<p class="normal">Öğle uykusuna yatmadan edemem. Uyumuşum. Kalkar kalkmaz banyoya gittim, yüzüme baktım aynada: Mavi. Ne zaman sarılarla çalışsam bir süre mavi görüyorum ortalığı. Yatmadan önce sarısı ağır basan bir resim yaptığımı anımsıyorum. İçi görünen bir kadın. Delik bir kadın demek istiyorum. Fırçayı sarıya bandım, başımı başka bir yere çevirerek çizdim. Çizdiğim sürece bakmadım. Çalakalem gibi çalafırça. Tuvale yüzümü döndüğümde şaşırıp kaldım. El, akıldan da gözden de daha iyi biliyor işini. Mutfağın kapısını açtım. Selime telefon ediyor:</p>
	<p class="normal">”Söyledin mi bunu babama? Bilmiyor. Bana hasta dedi. İyi ettin, iyi ettin söylediğine. Rica ile filan söylemesi gerekirdi öyle ya. Evet. İzin verme yok değil mi? Ben de öyle tahmin etmiştim. Evet, evet. Fatma istiyor demek. Öyle anlaşılıyor. Oturuyorum. Ah zavallı kim bilir neler yapıyor bilmiyoruz. Tıpkı. İlkin olmadı ama çok şeyler bozuldu sonradan, şimdi olabilir. Hoş geldiniz dedi, hoş bulduk dedim. Neydi adamın adı! Paltomu tutmaya kalktı. Ben de elini sıktım çıkarken. Eşim demiyor artık. Azaldı. Sırası gelirse, baba sizin nereden eşiniz oluyor diyeceğim. Memnun olmuştur. Dur bakalım. Evet. Hayır. Süreyya telefon etti sordu. Onlar gittiler. Ne yaptılar o fırtınada bilmiyorum. Telefon etmeye çekiniyorum, diyor. Karı koca nezle olmuşlar. Bir hafta sokağa çıkmazlar. Hiç. Yeni uykudan kalktı. Ben de yanaklarından. Neydi acaba! Sizde doktor çok. Ateşi olmadığına göre. Antibiyotik aldı mı? Hep öyle uğraşıyoruz. Çok seviniriz. Hep söylüyorum. Güzel bir hava olsun da gidelim diye. Çok teşekkür ederim. İkinizin de gözlerinizden öperim canım.”</p>
	<p class="normal">Telefonu kapadı.</p>
	<p class="normal">— Babamla Fatma, Nafiz Beylerin evine gitmişler başsağlığına. Oysa adam öleli altı ay oldu. Bir saat oturup dönmüşler. Taksiyle gidip gelmişler. Kadın önden çıkmış, kapıyı kapamış. Babam arkadan yavaş yavaş çıkmış, anahtarla açmış kapıyı.</p>
	<p class="normal">— Evi soğutmamak içindir.</p>
	<p class="normal">— Kaloriferleri yanmıyor. Yakamıyorlar. Soba da yanmıyormuş. Ferhunde söyledi. Kızın kocası askere gitmiş. Ferhunde başka bir daire satmasından korkuyor babamın. Kim alır, yine bunlar. Adam askerde olduğu için şimdilik bir tehlike yok gibi görünüyor. Bir haber daha. Babam bir ev almak istiyormuş Gönen ’de. Kadın için herhalde. Babam bu yaştan sonra Gönen ’de evi ne yapacak! Baba, demiş Ferhunde, siz Gönen ’e gittiniz tansiyonunuz çıktı. Çünkü orada bir evimiz olursa kaplıcaya girerim diyormuş.</p>
	<p class="normal">— Ölür, diye bağırdım.</p>
	<p class="normal">— Ölürse en azından iki daire kalır. Satar parasını bankaya koyarız. Arabayı yenileriz. Yarısını gözden çıkarırsak Avrupa ’ya bile gideriz. Sen Montmartre kahvelerinde absinthe içmek istemez misin! İşte fırsat.</p>
	<p class="normal">— Ama şimdi Fransa ’da absinthe içilmiyor. 50 derecelik içkiler yasak, diye mırıldanmışım.</p>
	<p class="normal">— Biz de Dubonnet içeriz, dedi Selime.</p>
	<p class="normal">— Uyduruyorsun, dedim, ben böyle bir şey söylemedim. Ben temiz adamım. Senin paranda gözüm yok. Hele babanın parasında hiç gözüm yok. Seninle paran için evlendiğimi sanıyorsan yanılıyorsun. Yoksa güvenmiyor musun kendine?</p>
	<p class="normal">— Süleyman, dedi Selime.</p>
	<p class="normal">— Ne var, dedim.</p>
	<p class="normal">— Neden susuyorsun deminden beri bir şeyler söylesene!</p>
	<p class="normal">O zaman yukarki sözlerin ister istemez söylenmediğini (aklımdan geçmiş olsalar farkında olmaz mıydım) düşündüm.</p>
	<p class="normal">— Evet, dedi Selime.</p>
	<p class="normal">— Ne eveti!</p>
	<p class="normal">— Aklına bir tedbir gelmiyor mu?</p>
	<p class="normal">— Bana bak, dedim, bilirsin ben resim düşündüğüm zamanlar başka şey düşünemem, dış dünya ile ilişkilerim kesilir. Delikli bir kadın çizmeyi istiyordum, bir dikiş makinesi çıktı ortaya, dikiş makinesiyle kadın arası bir yaratık. Sanatçının görevi gerçeği yansıtmak mıdır sence, yoksa yeni bir gerçek yaratmak mı? Bu konu çok önemli.</p>
	<p class="normal">— Fatma ’nın bizleri soyup soğana çevirmesi daha önemli.</p>
	<p class="normal">— Sanmıyorum, dedim, resim yapabilmekliğim için para gerekli olduğuna ve parayı da sende bulduğuma göre sevişmemiz doğal.</p>
	<p class="normal">Bu son tümceyi de söylemedim mi yoksa, yoksa aklımdan mı geçirdim!</p>
	<p class="normal">— Ya köpek sorunu? dedi Selime.</p>
	<p class="normal">— Bir de köpek sorunu mu var!</p>
	<p class="normal">— Uyurgezer misin sen!</p>
	<p class="normal">Köpek sorununu birden bütün çıplaklığıyla kavradım. Ferhunde gebe, gebe değil, ameliyatlı. Sağ gözündeki perdeyi aldılar. Şimdi Amiral Nelson ya da Moşe Dayan gibi dolaşıyor evin içinde. Trafalgar Savaşı ’nı bilirsiniz.</p>
	<p class="normal">— Sen, dedi Selime, hiç kaymak tutan süt gördün mü! Bizim sütçünün sütü kaymak tutuyor.</p>
	<p class="normal">Köpek sorunundan sütün kaymak tutmasına karımın nasıl geçtiğini sonra da düşündüm ama bu gizi bir türlü çözemedim. Vardığım sonuç şu: Kopmalar oluyor. Yaşamın akışını gereği gibi izleyemiyorum. Çoğunlukla resimlere kaçıyorum. Böyle olunca da köpek sorunundan sütün kaymak tutmasına Selime ’nin hangi taşlara basarak atladığını göremiyorum. Göremeyince bir uyurgezer olup çıkıyorum.</p>
	<p class="normal">— Haklısın, dedim, bir uyurgezerim ben. Senin paranda da babanın parasında da gözüm var. Dolapta fare zehiri olacak, hani çekmeye giren fare için almıştık, hani kapıcının karısı maşayla atmıştı, eczacı belki kuşkulanır, işte onu kullanalım.</p>
	<p class="normal">— Saçma, dedi Selime, altın yumurtlayan tavuk kesilir mi! Kadın ancak bütün daireleri elinden aldıktan sonra bunu düşünebilir. Daha miras anlaşmasını bozdurmadı. Bozduramadı. Bozduramayacak. Elimizden topu topu bir daire çıktı. Geriye iki daire kalıyor. Bodrumu ve çatı katını saymıyorum. Miras anlaşması bozulmadan ölürse diye ödü kopuyordur. Zehirlemek şöyle dursun üstüne titriyordur.</p>
	<p class="normal">— Ama köpeği zehirlemekten başka çare yok, dedim.</p>
	<p class="normal">— Hiç olur mu, dedi, can taşıyor. Veterinere telefon ettim, yedi yaşında safkan bir Fransız buldoğu isteyen olursa bize haber verin, elimizde böyle bir hayvan var dedim. Ferhunde ameliyatlı, köpeği gezdiremiyor. Eniştem hasta o da gezdiremiyor. Çünkü hayvan çok güçlü, çünkü sokakta at gibi asılıyor zincirine, kolu kopuyor insanın, bu yüzden eniştem de Ferhunde de köpeği gezdiremiyorlar. Gezdiremeyince çiş ve aptes sorunu çıkıyor ortaya. Ferhunde kocasına mı yemek pişirsin köpeğe mi! Masrafından geçtik, kokuyor.</p>
	<p class="normal">Selime ’yle başa çıkılmaz. Sustum. Aile içinde bir zehir sorunu olduğunu artık hepimiz biliyoruz. Benim karımı zehirlemek isteyeceğim düşünülemeyeceğine, Ferhunde ’lerde de fare zehiri bulunmadığına göre, yine Fatma hınzırının başının altından çıkıyor bütün bunlar.</p>
	<p class="normal">— Sence, dedim, tuvalete gidemeyecek kadar hasta mı bacanak?</p>
	<p class="normal">— Hiç açma orasını, dedi Selime. Onların işine akıl ermez. Ablam biliyorsun bütün ömrünce başka birini sevdi.</p>
	<p class="normal">— Bilmiyordum, dedim.</p>
	<p class="normal">— Yine bilmemiş ol.</p>
	<p class="normal">— Demek ömrü boyunca aldattı kocasını!</p>
	<p class="normal">— Yok canım, dedi, öylesi değil. Öldü adam. Bu köpek onun köpeğinin dölü. Soyağacı var ellerinde.</p>
	<p class="normal">Arapsaçına dönen birtakım sorunların içinde bocalarken uyumuşum. Kalktığımda doğru tuvalete gittim. Yüzüme baktım aynada: Mavi. Oysa o sarılı resmi bitireli çok oldu. Yırtalı, demek istiyorum, çünkü ben o resmi bıçakladım.</p>
	<p class="normal">Bizde bir resim geleneği bulunmadığını söyleyenler yanılıyorlar. Geleneksel minyatürleri bir yana bırakalım, çünkü bu halk sanatı değil, üst tabaka sanatı, Divan şiiri gibi bir şey. Yazı sanatına da boş ver. Onun da kökeni yarı yarıya Saray ’da. Karpuz sergilerinde, kasaplarda, kasaba kahvelerinde gördüğümüz birtakım resimler var ya, işte onlardan yola çıkılamaz mı! diyecekken vazgeçtim. Yoktan var etmek, gerçek yaratıcılığın kurallarını bulmak zorundayız diye düşündüm. Yerelden evrensele sıçrayarak Avrupa piyasalarına düşmek düşüncesi kadar kısır ve aşağılık bir yol aklıma gelmiyor. Turist akımını hızlandırmak ne kadar elimizde değilse bütün boğaların iğdiş edilmesi ve Hünkâr Suyu ’nun tarlalara akıtılması da onca olanaksız. Selime önümde duruyor. Bu kadının lavantasından hiçbir zaman hoşlanmadım. Leyla kurtar beni. Çekmede ölen fareyi düşünüyorum.</p>
	<p class="normal">— Süleyman, dedi Selime, bütün sorunları açık açık konuşalım.</p>
	<p class="normal">— Görünenleri mi, görünmeyenleri mi?</p>
	<p class="normal">— Ne demek istiyorsun?</p>
	<p class="normal">— Bana öyle geliyor ki görünen sorunlarla uğraşırken biz asıl görünmeyen sorunları irdeliyoruz.</p>
	<p class="normal">— Felsefe yapıyorsun.</p>
	<p class="normal">Felsefe yapmıyordum, ağzımdan kaçmıştı.</p>
	<p class="normal">— Bak, dedim, babanın sorunu bir çeki taşı gibi duruyor üstümüzde. Babanın sorunu aslında Fatma ’nın sorunu. İzin verilmeyecekti evlenmelerine. Öldüğünde aylığını alırsa ailenin malvarlığına bir zarar gelmezmiş. Laf! Bizim cebimizden çıkmıyor emekli aylığı, doğru. Varsın alsın, bu da doğru. Ama bunun bir ilk adım olduğunu, hırsız kedilerin ciğere böyle sessiz, görünürde ciğerle hiçbir ilgisi olmayan adımlarla yaklaştıklarını önceden kestirmemiz gerekirdi. Bugün aylık, yarın miras mukavelesi, öbür gün Gönen ’de ev, daha öbür gün üç daire, daha sonra çatı ve bodrum katları.</p>
	<p class="normal">Tümüyle baban, babamız demek istiyorum. Baban ki..</p>
	<p class="normal">Sustum. Damdan düşer gibi:</p>
	<p class="normal">— Başın ağrıyor mu? diye sordum.</p>
	<p class="normal">İlle de başım mı ağrımalı!</p>
	<p class="normal">Öyle ya bir mide bozukluğu ile de başlayabilir. İkimiz de sustuk. Bir genç kız kadar masumdu. Bana gönlümce çalışmak fırsatını verdiği için mutluydu. Ama ben çalışamıyordum, istediğim gibi resim yapamıyordum, o da başka. Bu işin içinde olduğumu sanmıyorum. Dayımın kızı anlatmıştı o öyküyü. Klasik bir Yeşilçam sorunsalı.</p>
	<p class="normal">— Sorunsal sözcüğünün ne anlama geldiğini biliyor musun? diye sordum yine damdan düşer gibi. Fransızca karşılığı problématique.</p>
	<p class="normal">Bulaşık yıkıyordu. Nasılsa sular kesik değildi. Hiç unutmuyorum, düz beyaz bir piyata tabağı tutuyordu elinde. Önlüğünü bağlamıştı. Ayağında ponponlu terlikleri yüksek ökçe. Bu kadının terliklerine hiçbir zaman ısınamadım. Yan döndü bana, çünkü masamda oturuyordum ben, o da musluğun başındaydı, evet yan döndü bana, damdan düşer gibi:</p>
	<p class="normal">— Sen Fransızca bilmezsin ki, dedi.</p>
	<p class="normal">— Hoppala, diye yanıt vermişim, sorunsalın problématique demeye geldiğini biliyorum işte. Fransızca bilmediğimi yüzüme vurmakla ne geçiyor eline!</p>
	<p class="normal">İkimiz de sustuk. Damdan düşme deyiminin dilimin ucuna ya da aklıma sık sık gelmesi beni o gün de düşündürmüştür bugün de. Çünkü ölüm sadece zehirlenmekle değil, bir uçurumdan ya da damdan düşmekle de gerçekleşebilir. Elverir ki biri itsin kişiyi arkasından. O anda hemen aklıma geliveren anten sorununu burada kurcalamak istemiyorum. Bizim bozuk anteni kapıcı onardı. Dama çıktı, çıktığı gibi de indi, sapasağlam. Selime alışverişe gider, erkek işleri görür ama damda anten onaracak kadar da erkeksi değildir. Hatta gereğinden fazla dişidir. Dama çıkmadı, çıkması da söz konusu değil. İçim rahat. Üstelik sapasağlam işte.</p>
	<p class="normal">Ben yine istifimi bozmadım.</p>
	<p class="normal">— Sen, dedim bulaşık yıkayan Selime ’ye, konuşmayı çözülmez bir kördüğüme dönüştürmekte birebirsin. Sorunlarımızı irdelerken damdan düşer gibi yüzüme Fransızca bilmediğimi vuruyorsun. Ben Fransızca bilirim bilmem orası seni ilgilendirmez. Kaldı ki yokluyorum kendimi, bu yüzden rahatsız da değilim.</p>
	<p class="normal">Dilim damağıma dolaşıyordu. Bütün bunların sözün gelişi söylendiği ortada. Ne var ki sap derken saman dediğim de ortada. Ateş olmayan yerden duman çıkmaz. Selime ’nin dumanı fark edip etmediğini merak ettiğim de ortada.</p>
	<p class="normal">— Evet, diye sürdürdüm, bu kadının babanla evlenmesine izin verilmeyecekti. Sen ve Ferhunde, gerekirse Leyla, buna karşı koyacaktınız. Olan oldu. Hiç olmazsa bundan sonra önlem almakta kusur etmeyin. Bak, dairenin biri gitti. Yarın öbürü de gider. Anlaşmayı da bozdurur bu kadın. Belki de bozdurdu bile. Baban gelmiş Ferhunde ’den istemiş diyorsun. O istediği kopyasıdır. Anlaşmayı bozdurması için bu kopyaya gerek yok. Giderler notere, çıkarırlar dosyasından, biz bu anlaşmayı bozuyoruz derler, olur biter. Ondan sonra, hisse senediydi, bankada paraydı, gümüş kapkacaktı, bodrum katıydı, çatı katıydı, Ali Rıza Bey ’in tablolarıydı, avucunu yala.</p>
	<p class="normal">— Babamda Ali Rıza Bey ’in tabloları yok, dedi Selime, olmadığını sen de biliyorsun.</p>
	<p class="normal">— Biliyorum bilmesine ya, abartıyorum. Ali Rıza Bey ’in çok para etmediğini de biliyorum. Olsa olsa yüz bin, iki yüz bin. Bugün iki yüz bin liranın sözü mü olur! Ama ne bileyim, halısı da mı yok!</p>
	<p class="normal">— Var dedi Selime, halılar da var pyrex tencereler de var, bir sürü ıvır zıvır. Her evde para edecek bir sürü ufak tefek bulunur.</p>
	<p class="normal">— Gördün mü diye sürdürdüm konuşmayı. Bir önlem almak zorundayız, zorundasınız.</p>
	<p class="normal">Selime para canlısı değildir, saftır. İstediğin yola sokabilirsin onu.</p>
	<p class="normal">— Ne gibi bir önlem! dedi.</p>
	<p class="normal">Ayağa kalktım, mutfakta bir aşağı bir yukarı dolaşmaya başladım.</p>
	<p class="normal">— Yapılacak tek şey var.</p>
	<p class="normal">— Nedir o? diye sordu.</p>
	<p class="normal">— Kısıtlamak.</p>
	<p class="normal">Selime bunun ne demek olduğunu hemen anlamadı. Fransızcası İngilizcesi kuvvetlidir de kendi dilini doğru dürüst bilmez. Kısıtlamak sözcüğünün Fransızcasını bilseydim de söyleseydim şıp diye anlardı ama ne yazık ki bilmiyordum. Bir elinde beyaz tabak, bir elinde bulaşık fırçası, kıpırdamadan, camdan sokağın ağaçlarına, ağaçların üstündeki gökyüzüne bakarken durumu kavramaya çalışıyordu. “Sen alçağın birisin!” diye bağırmasını beklerken yavaşça:</p>
	<p class="normal">— Başım ağrıyor, dedi.</p>
	<p class="normal">O anda içimde patlayan fırtınayı anlatamam. Önümde duran Barbaros Hayrettin adlı kitabı açtım gelişigüzel okumaya başladım. “…ve ölüm derecesinde yaralandı. İspanyollar paniğe kapıldılar. Sancak gemisi teslim oldu. Öbür İspanyol gemileri de onu izlediler. Şimdi deniz yüzeyini kendilerinden büyük avlarını çekip götüren Türk tekneleri kaplamıştı. Ağır ve hantal İspanyol tekneleri…” Selime ’nin başı ağrımaya başladığına göre yapılacak bir şey yok artık. Roman yazmak istiyorsanız kesinlikle şunu öğütlerim: Başınızdan geçmiş bir olayı anlatmayın, demişti beyaz bıyıklı adam rakısını yudumlarken. Çünkü bizler başımızdan geçmiş olayları ruhsal bir sansürün baskısı altında yaşarız. Onların özüne varamayız. Oysa başımızdan geçmemiş bir olayı anlatırken başkalarını suçlamak da, ruhumuzun çirkefini onların üstüne sıçratmak da daha kolaylaşır. Tuhaf bir adam. Meyhanedeydik. Sanattan konuşuluyordu. Genç bir romancı da vardı aramızda. Ona söylüyordu bunları, sanki öğütlerin bir yararı olurmuş gibi. Ben adamın sağındaydım, oğlan solunda. Bıyıklarından birini görüyordum yüzünün sağ yarısıyla birlikte. Üstünde küçük meze tabakları bulunan bir masanın çevresindeydik. Beyazpeynir, cacık, fasulye piyazı filan. Bir gemide içtiğimiz izlenimi vardı içimde. Çünkü denize çakılmış kazıkların üstüne oturtulmuştu meyhane. Ne diyordum, olaylar benim başımdan geçtiğine göre durumu bütün açıklığıyla görmem olanaksızdı. Buna karşılık durumu bütün açıklığıyla gördüğüme ve Selime ’nin başı şimdiden ağrımaya başladığına göre ben yoktum bu işin içinde. Kim olabilir öyleyse! Kim onlar! Biz kimiz!</p>
	<p class="normal">— Bir aspirin almalısın, dedim Selime ’ye. Lütfen abartma. Baban yaşlanınca, bütün yaşlılar gibi çocuklaştı. Çocukların başına bir büyük gerekli. Bırakırsan malını mülkünü dağıtacak, dımdızlak bırakacak sizleri. Üstelik bu kadının, her şeyini elinden aldıktan sonra, babana bir kolaylık göstermesinden korkarım. Yoksul bir kimse, para karşılığı, hizmetçilik edebilir ama zengin bir kimsenin böyle bir hizmetçiliğe uzun süre katlanacağını sanmam. Arı balını alınca çiçekten uçar. Bu da uçacaktır. Alıp başını gidecektir. Ya da kendi gitmezse ihtiyarı yollayacaktır. Demek ki hem sizin hem de babanızın çıkarı söz konusu. İhtiyar kısıt altına alınırsa hem o rahat edecektir hem de sizler. Benden söylemesi.</p>
	<p class="normal">Selime ’nin yanıtını beklemeden mutfaktan çıktım. Tuvalete girdim, pantolonumu sıyırdım, hiçbir gereksinim yokken, klozetin üstünde uzun süre oturdum ve düşündüm.</p>
	<p class="normal">Beyaz bıyıklı adam doğru mu söylüyor! Ne güzel bir meyhaneydi. Boş verdim aile sorunlarına. Sapmak istediğim bir sokağa döndüm belli etmeden. Deniz kenarındaki bütün yollar gibi o da ağaçlık ve yeni sulanmıştı. Biri duruyor ağaçların arkasında. O olabilir, diye düşündüm. Hep o çıkıyor karşıma kaçmak istedikçe. YAZsın sen, narsın ağacın dalında, Leyla değilsen. Saçların yüzüme değiyor.</p>
	<p class="normal">Bu gece yatakta Selime ’nin karnı guruldadı. Üç kez üst üste oldu. Üçüncüsünde çıktım. Kapıyı açtım, mutfağa geçtim, sokak kapısını açtım, merdivenlerden indim, apartman kapısını açtım, iki yanı çim dökme beton taşlara basarak bahçe kapısına vardım. Meşe ağaçları var sıcak yolda. Birinin gölgesine oturdum. Görünürde araba yok. Karşıki konağın penceresinden başı kefiyeli bir Arap bakıyor. Onunla Türkçe konuşamam, Fransızca da bilmediğime göre ne demeli! Sağ elimin parmaklarını bir araya getirerek çimlerin bu yıl çok yeşil olduğunu anlatmaya çalıştım. Bütün kalın kafalı turistler gibi anlamadı. Dürttüm, ölmüş. Çaresiz koltuğa oturdum Leyla ’nın karşısına. Gözleri durgun bir göle benziyor. Komşular hava kararınca kâğıt fenerlerle geldiler. Yüzüme bakıyor. Bu bakışı bilirim. Küçük hıyar turşuları kadar diri ve yeşil ve pürtüklü. Isırdım. Masa, halı, salon, resimlerim içerde, o hep sahanlıkta. Ağırdan aldım. Yarın yine bekleriz, bu yolculuk çok uzadı, diye mırıldandım. Duygulanmadığımı göstermek için isteksiz öpüyor göründüm. Leylak kokuyordu. Ona leylak dediğimi kim bilebilir sadece içimden geçirdikçe. Leyla, teyzen sizlere ömür diyemezdim, daha çok genç. Her zaman yanında olduğumu, bana güvenmesi gerektiğini belli etmek için sağ elimin parmak uçlarını bir araya getirerek salladım: Good. Leyla ’nın başka biri olduğunu gördüm o zaman. Kendine ne kadar da az benziyor! Boş rakı şişelerine dayamış sırtını. Yine de bizim yakadan biri. Resmi niçin bıçakladın! diye sordu. Çünkü, dedim, lapa gibi sürmeme karşın kırmızı boyanın tadı ağzıma gelmedi bir türlü. Yaş resimleri sevdim hep. Boya kurudu mu başka bir resim oluyor tıpkı insanlar gibi. Tıpkı senin gibi diyemezdim. Çünkü açıkça değişiyordu karşımda. Oysa aramızda bir kan bağı olduğunu anımsamıyorum. Töreleri hiçe saysam da görünüşü kurtarmak gerekiyor. İşte artık zengindim, bir katım var, bankada biraz param olmalı. Resim satıyorum. Koyu renk bir giysi var üstümde. O kısa etekli beyaz gelinliğini giymişti, yeni moda. Dizkapakları yuvarlak, elleri benim ellerimin yarısı kadar. Küçük elli kadınları severim. Oysa bununkiler büyüyor durmadan. Bir eski zaman arabasında yan yana iskeleye indik. Kadanaların geçmiş bir ezgiyi akla getiren nal sesleri çocukluğun rafında beni bekler, bunların resmini yapamam. Yan yana oturuyoruz. Sağımızda deniz var ama görünmüyor. Havada martılar var ama uçmuyorlar. Hep o ezginin beşiğinde, muşambasında demek istiyorum arabanın, uzak bir yerden iskeleye iniyoruz. Duvağı bir bulut gibi uçuyor arkamızda. Gözleri durgun su yeşili. Ağzı kanıyor. Küçük bir mendil bastırıyor dudaklarına. Uzatma, dedim birdenbire, ben göründüğüm gibi yumuşak bir insan değilim. İttim onu arabadan. Neden ittim onu arabadan! Beyaz giysinin daha yavaş devinen ekseninde vücudu daha tiz ve gevrek, bayır aşağı dönerek yuvarlandı. Bıraktım onu dere kıyısında Leyla ’yı aldım ve yürüdüm. Karnı gurulduyordu.</p>
	<p class="normal">Göz açık düş gördüğüm zamanlar korkarım kendimden. Resim yapamaz olurum, içkiye veririm kendimi. Kalktım, pantolonumu ilikledim, aynada yüzüme baktım: Sarı. Mutfağa girdiğimde ellerim titriyordu. Sarı yemek masasının sağına düşen duvara yaslanmış büfenin sol kapağını açtım, rakı şişesini çıkardım. Selime, arkası dönük olduğu için görmedi. Bir tüp bardağı kıyasıya doldurdum. Buzu koyarken sesini duydu:</p>
	<p class="normal">— Artık gündüzleri de mi içiyorsun? dedi.</p>
	<p class="normal">— Babanın durumuna canım sıkılıyor.</p>
	<p class="normal">— İçki sana dokunuyor biliyorsun, dedi, ülserin tepebilir.</p>
	<p class="normal">Başımdan aşağı kaynar sular indi. Aşağılanmak hoşuma gitmez. Selime ’nin ülserimi düşündüğü yoktu. Belki sinirine dokunmuştum, belki parasıyla yaşadığımı kafama kakıyordu. Ne diyebilirdim! Dayanmak, soğukkanlılığı elden bırakmamak gerekiyordu. Bir bocalamadan sonra kendimi toparladım. Hiçbir neden yokken tuvalete kapanıp düşünceye dalmam gözünden kaçmamış olabilir. Sifonu çekmedim, biliyorum, ama sular akmadığı için çekmedim. Çeksem neye yarar! Yine de çekmem gerekirdi. En iyisi üstelememek, oralı olmamak. Masamın başına geçtim, Barbaros Hayrettin ’in yanına koydum rakımı.</p>
	<p class="normal">— Sen, dedi, şişmanladın bugünlerde.</p>
	<p class="normal">Arkası bana dönüktü musluğun başında. Birden aklım başıma geldi.</p>
	<p class="normal">— Yoksa sular akıyor mu? diye sordum.</p>
	<p class="normal">— Akmasa bulaşığı nasıl yıkarım, dedi.</p>
	<p class="normal">Yakalanmıştım. Sular akmadığı için sifonu çekmedim diyemezdim artık. Bir yudum içtikten sonra bardağı büyük bir özenle bıraktım masaya. Çarparak, hafifçe de olsa, en ufak bir ses çıkarmasını istemiyordum. Belki de niyetim boşuna kuşkulandığını Selime ’ye göstermekti.</p>
	<p class="normal">— Yoruluyorsun, dedim.</p>
	<p class="normal">— Bulaşık birikti mi yıkamak zor oluyor, dedi. Her gün yıkayabilsem böyle birikmez, benim de sinirim bozulmaz.</p>
	<p class="normal">— Niçin bir kadın tutmuyorsun? Kapıcının karısı gelip yıkayabilir eline birkaç kuruş sıkıştırsan.</p>
	<p class="normal">— Senin bu işlere aklın ermez, dedi.</p>
	<p class="normal">Oysa bal gibi eriyor. Selime ’nin alafranga bir ev düzeni anlayışı var. Ne zamandan beri biliyorum bunu. Bu da benim sinirimi bozuyor. Ses çıkarmıyorum, çünkü ufak tefek aptallıklar yüzünden kavga çıkarmak asıl sorunların üstüne yürümemi engelliyor. Sürgit kavga edilemeyeceğine göre kavga edilecek zaman diliminin iyi seçilmesi birlikte yaşamamız için gerekli.</p>
	<p class="normal">— Babanı tanımıyorum, dedim.</p>
	<p class="normal">— Nereden tanıyacaksın, dedi.</p>
	<p class="normal">— Anlat biraz.</p>
	<p class="normal">— Babamla, dedi, birlikte yaşamak çok zordur. Anneme bu yüzden acırım. Bir annem çekerdi babamı.</p>
	<p class="normal">— Huysuz görünmüyor, kavgacı değil, terbiyeli de.</p>
	<p class="normal">— Babam iyi yetişmiş bir insandır, dedi. Terbiyelidir. Tutumludur, beş kuruş iste vermez, ama bakarsın kat bağışlar. Anlatılmaz. Huysuzdur ama huysuzluğu alttan alta, yer bitirir insanı. Keşke bağırıp çağırsa. Düzenlidir. Kâğıtlarını tekmil klasörlere dizer. Paspas eşiğe halı duvara çarpık düşerse siniri bozulur. Bağırıp çağırmaz. Yer işte insanı içten içe. Kimi zaman düşünüyorum da o kadına hak veriyorum. Bir daire değil, on daire verse karşılığında ben oturmazdım babamla.</p>
	<p class="normal">— İyi Fransızca bilir mi?</p>
	<p class="normal">— Bilir, dedi, ama unuttu galiba.</p>
	<p class="normal">Gözünü ağaçlara dikti camdan, düşünüyordu. Babasını düşünüyor olmalı. Düşüncesini okumak isterdim. Babasını tanıyabilir mi! Tanıyan ve tanınan bunca karmaşık olunca insan nasıl çıkar bu işin içinden. Yine de yaklaşımlar önemli. O yaşta birin gemici düğümleriyle ilgili bunca bilgisi olması o gün şaşırtıcı görünmüştü bana. Çay sofrasının başında oturuşu gözümün önüne geliyor. Masayı elektrik radyatörüne yaklaştırdık, daha doğrusu o öyle isteyince Fatma yaklaştırdı, daha doğrusu bir ucundan Fatma tuttu masanın bir ucundan ben, elektrikli radyatöre yaklaştırdık. Gaz sobası yanıyor. Üstünde çaydanlık ve tuğla. Bu tuğlanın sinirime dokunduğunu kayınbabam elbette bilir, ama bakmıyor tuğladan yana. Bir iki kez ben baktım tuğlaya sonra başımı çevirdim. Fatma gördü baktığımı güldü. Bir tabak vardı elinde mutfağa geçti. İhtiyar omuzlarını silkti. Durgun ve sessiz görünmeye çalışıyor. Niçin böyle görünmeye çalıştığını anlamak zor. Kendi kendisi olması gerekmez mi!</p>
	<p class="normal">— Demek ki değil, demişti Selime.</p>
	<p class="normal">Herkes başka biri oluyor bakınca. Leyla başka biri oluyor. Yalnız Selime var kendi kendisi olmakta dirençli.</p>
	<p class="normal">İhtiyar, hasır koltuğunu (bunun bir bahçe koltuğu olduğunu sanıyorum) bin zorlukla yana kaydırmak istedi. Selime kalktı yardım için, Ferhunde atıldı, sonunda başardılar, yerleşti ihtiyar. Bastonunu elektrikli radyatöre dayadı. Kısıkta yandığı için bir zarar vermesi düşünülemez. Bastonun kola geçirilen yeri bir ay çöreğine benziyor. Masa örtüsündeki nakışların, tuğla kadar olmasa da, sinirimi bozduğunu söylemeliyim. Somurtuyorum. “Yapma!” gibilerden yüzüme baktı Selime. “Korkma!” gibilerden gülümsedim. Ablasıyla konuşuyor. Bacanak boş piposunu geveliyor ağzında, arada bir yanıyormuş gibi bir iki soluk çekiyor. Babamız, pipo sesini duyunca bacanağa baktı, yanmadığını görünce içi rahatladı. Her türlü dumandan ve kokudan nefret ediyor. Ben cıgara paketimi çıkardım, yakacakken vazgeçtim. Selime ’ye verdiğim sözü tutmak zorundayım. Kayınbabamın gözünden kaçmadı.</p>
	<p class="normal">— Kızım, diye seslendi mutfakta çay demleyen Fatma ’ya, cıgara kutusunu getirir misin?</p>
	<p class="normal">Kadın duymayınca Ferhunde kalktı, salondan üstü sedef kakmalı cıgara kutusunu getirdi önüme koydu. Sedeflerin tek tük dökülmüş olduğunu daha önceleri de görmüştüm ama o gün bir kez daha gördüm. Hemen gördüm. Kapağını açtım. İki santim eninde boyasız ham tahta yuvadan (böyle özenle yapılmış nesnelerin hep el değmemiş bir yeri bulunur) kapağın kalkışına baktım. Açtım kapadım. Bu yuva her açışımda eskiden de etkilemiştir beni. İçine baktım bir değişiklik var mı diye. İki iskambil kâğıdı (biri karo valesi öbürü sinek üçlüsü) yerinde duruyor. Firkete de yerinde. Yalnız Bafra ’nın yerine bu kez kırmızı bir Samsun oturtulmuş. Paketin ağzı yandan ancak iki cıgara çıkacak kadar yırtılmış. Böyle dar bir delikten üstten vurarak cıgara çıkarmak beni tedirgin eder. Ben cıgara paketimi yırtarak açarım. Ceketimin cepleri bu yüzden tütün kırığı doludur. İçip içmeyeceğimi anlamak ister gibi kayınbabam yüzüme bakıyor. İçeceğime karar verdiğini görünce içmekten yine vazgeçtim. Kutuyu usulca bıraktım masaya.</p>
	<p class="normal">— Kızım tabla getir.</p>
	<p class="normal">Kadın yine duymayınca bu kez Selime kalktı kesme cam, yuvarlak oldukça ağır bir tabla getirdi salondan önüme koydu. İçi mineli o küçük bakır tablalardan birini getirmediği için ona sevgiyle baktığımı bilmem anladı mı!</p>
	<p class="normal">Çayı getirdi Fatma. Şimdi o sevmediğim nakışlı örtünün üstünde, parlatılmamış alüminyum çaydanlıkla, lülesinin ağzı çay akıtmaktan kararmış demlik soysuz bir nihaleye oturtulmuş olarak duruyor. Fatma ’nın düzeni. Alüminyum çaydanlığın özel teliyle ya da limon kabuğuyla parlatılmamış olduğunu görmek öyle sanıyorum ki Ferhunde ’yi de Selime ’yi de rahatsız etti. Fatma mutfağa gidecekken durdu, tümüyle masaya ve bize baktı. Bir şey söylemesini bekledim, söylemedi. Yüzünde beliren hoşnutsuzluğu çabucak giderdi, yürüyüp gitti. Selime verdi çaylarımızı. Hepimiz sırayla ona doğru uzattık bardaklarımızı. Kahveci işi ince belli çay bardakları bunlar, Fatma ’nın düzeni. Fatma ’yla bu konuda anlaşıyoruz. Ben bu bardakları severim. Kayınbabam fincanla içiyor. Fincanla içmekte diretmiş olmalı. Önüne bakıyor ve konuşmuyor. Ferhunde:</p>
	<p class="normal">— Fetme, sen de gel, çeyi soğutma, diye seslendi.</p>
	<p class="normal">Ferhunde ’nin ağzında her zaman görünmeyen cinsel bir eziklik olduğunu söylemeliyim.</p>
	<p class="normal">İhtiyar önüne bakıyor. Fatma mutfaktan getirdiği kaşarpeyniri kanapelerini sofraya koyarken, göğsüyle omuzuna değecek kadar sokulmuştu babamıza. Bunu hepimiz gördük ve bakıştık. Leyla ’yla da bakıştık. Leyla ’nın da orada olduğunu hemen söylemem gerekirdi. Söylemedim çünkü Leyla sorununa kolayca yaklaşamıyorum. Resimlerimde bile durmadan örtüyorum onu. Susuyorum. Oysa susmamam gereken yerde onun perdeyi sıyırarak görünmesi denge diye bir şey bırakmıyor bende.</p>
	<p class="normal">Çakıp sönen deniz fenerlerine benziyor. Bir var bir yok.</p>
	<p class="normal">Seksen yaşında bir adamın, ki ben daha yaşlı olduğunu sanıyorum, yaş gizleme huyu var bu soyda, ne kadar erkek olabileceği konusunda düşüncelerimiz birbirini tutmasa da (Ferhunde ile Selime babalarının erkek olabileceğine inanmıyorlar. Bacanakla ben bu kanıda değiliz.) Fatma ’nın ihtiyarı dişiliğini kullanarak avlamak istediği konusunda birleşiyoruz.</p>
	<p class="normal">Ferhunde gülerek yeniden seslendi Fatma ’ya, çünkü Fatma yeniden mutfağa gitmişti.</p>
	<p class="normal">— Fetme çeyi soğutma.</p>
	<p class="normal">Ağzını denetledi, yeniden güldü ve kızardı. Kayınbabam hep önüne bakıyordu. Sofrada kaşarpeynirli kanapeden başka Ferhunde ’nin yaptığı apple pie Selime ’nin pastacıdan aldığı kek ve Fatma ’nın mutfaktan getirdiği gevrek ve çörekler var. Ferhunde tortasını dilimledi, Selime kekini. Pasta konusundaki bütün bilgimi Selime ’ye borçluyum. Oldukça da rahatsızım bundan. Bu soylu ailelere vergi düzen, kekler, tortalar hoşuma gitmiyor. Bu yüzden hiçbirinden istemedim. Bir gevreğe uzandım sadece. Kayınbabam hemen gevrek tabağını önüme sürdü. Demek gözü üstümdeymiş. Olay üst üste birkaç kez yinelenmeseydi, uzandığım her tabak önüme sürülmeseydi alınmayacaktım. Selime de görmüş. Evde:</p>
	<p class="normal">— Böyledir babam, dedi.</p>
	<p class="normal">— Ne gibi! dedim.</p>
	<p class="normal">— Hiç, dedi, böyle işte.</p>
	<p class="normal">Alafranga mı, sinirli mi, yoksa düpedüz öç almak isteyen biri mi! Kızlarının ve Fatma ’nın telaşı gözünden kaçmıyor olmalı. İşin tuhafı kızlarından çok bana ve bacanağa içerlemesi. Fatma gözbebeği. Fatma ’dan eşim diye söz etmesi o günlere rastlıyor.</p>
	<p class="normal">— Ben, diyor, Cousteau ’dan on bir yaş büyüğüm. Ne ediyor hesapça!</p>
	<p class="normal">Bir bu eksikti. “Courbet ’den ne kadar küçüksünüz?” diye sorsam Selime ’yle hiç olmazsa on gün dargın durmamız gerekecek. Dilimin ucuna gelen tümceyi yalayıp yutuyorum.</p>
	<p class="normal">— Büyük zelzelede kaç yaşındaydınız?</p>
	<p class="normal">Ferhunde yüzüme bakıyor tek gözüyle. Selime ’den, Fransızca sözlükte Cousteau maddesine bakmasını istedim eve gelince. Koltukta oturuyor. Başını kucağındaki sözlüğe eğmiş. Parmağını sahifenin üstünden aşağı doğru kaydırırken duruyor: “Cousteau, diyor, Jacques Yves. Deniz subayı. Okyanusçu ve sinemacı. 1910 ’da Saint-André de Cubzac ’da doğmuş. Autonome dalgıçlığı bulmuş, ne demekse. Calypso adlı gemisinde denizaltı yaşamını incelemiş. Sessiz Dünya ’yı çevirmiş 1955. Güneşsiz Dünya ’yı 1964.” Başını kaldırıyor:</p>
	<p class="normal">— Bu kadar.</p>
	<p class="normal">Demek babamız, söylediği doğruysa seksen bir.</p>
	<p class="normal">Çok çabuk geçiyor günler. Lüferleri yiyoruz, çatalım düşüyor, uyuyorum. Kalkar kalkmaz resme sıvanıyorum. Selime, Ferhunde ’yle telefonda konuşuyor. Nerime ’ye felç gelmiş. Ahmet Bey arabasıyla minibüse toslamış farlarını kırmış. Çocuklar adaya gitmişler. Kimler, hangi çocuklar! Akşam yemeği, televizyon, Selime yatıyor. Ben masamın başında oturuyorum bir cıgara tellendirmek için yatmadan önce.</p>
	<p class="normal">Bir ihtiyar oturuyor yerden yarım metre yüksekte, yerle gök arası hasır koltuğunda. Gözleri açık alabildiğine, ayaklarının ucundaki denize bakıyor. Bir kadın uyuyor Menekşe ’de çocukluk döşeğinde. Bir ressam mutfakta masada. Bizans Çöplüğü ’nü yıkıyorlar, bir duman ağıyor gökyüzüne. İstanbul var az ötede, pencereden atladın mı, bahçeyi geçtin mi hemen oracıkta. Bir ucu bir denizde, öbür ucu öbür denizde. Anakaralar arasında gerilmiş, toprağına abanmış, yaralı mı ne, soluk soluğa. Çalkanıyor yel estikçe, şamandıraya bir kuş konmuş. Boğaz ’daki iskeleyi zincirle bağlamışlar rıhtıma. Akıntı köpürüyor. At ve eşek kafaları, boş şişeler suyun dibinde. Sular çekilse yeni bir Bizans Çöplüğü biçimlenir iki yaka arasında ve çingene zurna çalarak iner ölü balıkların peşi sıra Karadeniz ’den Marmara ’ya. Sarayburnu ’nun karşısına çergiler kurulunca o ağaç dayandı. Ateşe karşı, kerpiçin her türlüsüne karşı tezeğin her çeşitine karşı o ağaç dayandı. Yırtmadıkça bu ağır tökezlemenin hançerine karşı koyamazsın. Çınarın hemen altındaki çeşmenin oluğuna tahta bir tıkaç sokulu. Karakol bahçesinin altı duvar. Balıkçıların tablasında beş on palamut. Su serpiyor üstlerine. Otobüs açıktan dönerek yanaşıyor demir parmaklıklı bekleme durağına. Et almak, balık almak, şeker almak, şarap, rakı almak isteyen, bulan ve bulamayan, kör, yamalı, donsuz insanların kuyruğu köprüden aşarak, alanları sıyırtarak dolanarak dağdan, uzak gecekondulara dek uzanıyor. İki yaka arasındaki gidiş geliş, yumruk tokat sille kapış ve yağma, yırtık paranın çadırında bekliyor cambazlarını. Bir seyirci dönmüş çişini ediyor duvara. Tünelin ağzında kaldırımdaki ızgaradan tüten sıcak su buharına ellerini tutuyor çocuk. Limon satıyor şimdi de. Uzansan avuçlasan kalabalığı sıksan, jilete değmiş gibi kıpkırmızı kesilir avuçların. Uçan bulut bir geminin üstünden sana bakıyor. Cami avlusundaki güvercinler durdular uçarken, su içiyorlar paslı tenekeden. Arpa serptim. Duvara dönmüş çişini eden adama yanaştım, usulca dokundum sırtına. Döndü, yüzünü görür görmez tanıdım Hanife Teyze ’nin oğlu Rasim ne işin var senin burada. Çocukluk arkadaşım bir köşkün havuzuna girmiş tifoya tutulmuş sanıyordum, demek yaşıyor. Top koşturduğumuz tarla. Benim kısa pantolonum dizkapağımı örterdi. Havuza girdi hastalandı demişlerdi demek ölmemiş. Demek kibrit kutuları biriktiriyor yine. Kemik saplı bir çakısı vardı demek sağ. Zinciri vardı ucunda polis düdüğü. Demek top oynuyor. Denize kaçardık. Denizden morarmış çıkardı sıska titrerdi uzun süre. Kumkapı ’da bir kıza tutulmuştu amcasının kızı. Kaçırmıştı kızı. Amcasının oğlu hem bunu vurmuştu hem o gün orada bulunan Ahmet ’i. Ömür boyu girdiydi. Bu öldü demişlerdi demek ölmemiş. Demek maçlara gidiyor yine Pangaltı ’da işportacılık ediyor. Tarak ayna kemer kara gözlük ustura metreyle şerit. Çakmaklara benzin dolduruyor. Görmüştüm beni tanımamıştı yüzüme bakmıştı. Bir et beni vardı sağ kaşının üstünde aldırdım demişti yine çıktı. İplikle boğ demiştim bir haftaya kalmaz düşer. Duruyor mu diye baktım düşmüş. Mavi çipil gözleri var. Gözleri yine çipil. Babasını görmedim. Babasını tanımam. Benim babam kara bıyıklıydı, vatman. Vatman babam içerdi rakı bulunca. Güzel ev ahşap iki katlı altında biz üstünde Osman amcalar. Bu ağaçlar onlar işte atkestaneleri. Bu kabuklarını gördüğüm ağaç o ağaç işte. Tramvay büyük bir gıcırtıyla alıyor dar virajı Rum mezarlığının oradan. Babamın yanındayım. Kapıya (körüklü demir kapılar) tutunurdum iki parmağımla. Büyük bir hızla çıkıyor. Zil sesi. Duruyor arkasına bakıyor. Pazarları götürürdü beni. Yorgun biri yoksul. Büyük görünürdü gözüme paralı ya da parasız. Neden sonra anladım. Bıyıklarına ve tıraşı uzamış yüzüne bakarken boş ağzında, iki köpek dişi üstte. Cıgarasının dibi sararmış. Kırmızı yün kazağı, lacivert beylik ceketi. Parlak pantolonun kıçı üzülmüş. Fıtığı var on iki saat ayakta. Yokuş aşağı yıldırım gibi inen tek vatman Bekir Başarır. Anamı iki kez döverdi önceleri, sonra bıraktı bir odada öbür odaya geçti, döndü otlara su döküyor. Bekliyorum onu oysa sağa sola bakarak. Önü yar. Karşı sırttaki gecekondulara bakıyor ve önüne, sıçratmamak için ıslık çalıyor. Ben de önüme bakarım ve ıslık çalarım su dökerken, bir ürperti gelir geçer. Silkelerim sonra. En güzel kılıç diye düşünürüm, tutukluk yapmayan tek tabanca. Ama şimdi tutuk kimi zaman. Leylak. Kaçınılmaz biçimde istiyorum son kez. Yaz gelse. Bu kadınlar, bu Selime, bu Ferhunde küfürle ve dayakla başlayan o tadı bilmez. Leylak ya da Leyla. Ya bu rezillik, görmemişlik, çağdışı elektriksiz gaz lambasıyla, yer sofrası kilimde, hep bulgur, tarhana çorbası kırmızı biberli, kadifeçiçekleri sonra, soysuz parklar. Bahçe yapmasını bilmedik. Ev yapmasını bilmedik, resim yapmasını bilmedik. Taşlar Osmanlı ’dan kalma duvarlarda, horasan, sizi seviyorum. Unutma son kez. Leylak ya da Leyla ’ya benzeyen ne varsa.</p>
	<p class="normal">— Yatmayacak mısın Süleyman?</p>
	<p class="normal">— Çay uykumu kaçırdı ben sonra gelirim. Sen uyumana bak!</p>
	<p class="normal">İstiyor, ister, parasıyla değil mi! Yılda kaç resim satıyorsun ki gelmem diyesin. Diyemezsin. Diyor oysa, diretiyor, sakalı ele vermiyor. Bir zanaat açmazı belki. Hamsiköy. Hamsiköy ’de rakıyla birlikte hamsi tavası. Bizi evlere mıhladığı bir gerçek, sokağa çıkmadan öğütüyor evde. Geçiyorsun karşısına, bayrak töreninden kapanışa kadar.</p>
	<p class="normal">— Süleyman geç oldu.</p>
	<p class="normal">— Yatmıyorum, daha bir diyeceğin var mı!</p>
	<p class="normal">Musluk altı dolapları, tezgâh üstü dolaplar, arası fayans. Beyaz fayans. El genişliğinde yeşil bir şerit dolanıyor, pencerede bitiyor. Sular kesik, bulaşık yığılı. Pencereden yaşlı bir çam görebilirim elektriği söndürsem ay ışığında. Söndürdü, çekti tül perdeyi. Bir kadın duruyor çamın on metre sağında, küçük bir yonu gibi, parmak kadar bir erkek duruyor çamın on metre solunda, daha küçük, konuşuyorlar:</p>
	<p class="normal">Kadın — Hangi yaprağa sardın avuçladığın çamuru?</p>
	<p class="normal">Erkek — O sarkan eski bir peşkirin kalıntısı dalda.</p>
	<p class="normal">Kadın — Aynada biri var.</p>
	<p class="normal">Erkek — Her aynada biri var.</p>
	<p class="normal">Kadın — Kim olabilir?</p>
	<p class="normal">Erkek — Susuzluk sonraya doğru.</p>
	<p class="normal">Kadın — Bizim için mi?</p>
	<p class="normal">Erkek — Odalarda öldürdüğün yüzler için.</p>
	<p class="normal">Kadın — Odaların ötesinde büyüdüler.</p>
	<p class="normal">Erkek — Umutsuzluk füzeleri ya da taş.</p>
	<p class="normal">Kadın — Tanıdım.</p>
	<p class="normal">Erkek — Iskarmozu bükerken kesilen parmaktan damladı.</p>
	<p class="normal">Kadın — Çöplükle biçimlenen iki yaka arasında.</p>
	<p class="normal">Erkek — Fıçılarda palamut kursakları görüyorum, başlar, palamut başları.</p>
	<p class="normal">Kadın — Son ölçek.</p>
	<p class="normal">Erkek — Küçük el genişliğinde geçiyorsun, anlaşılmıyor.</p>
	<p class="normal">Kadın — Kaç resim üst üste, kaç kent!</p>
	<p class="normal">Erkek — Leyla ’da kendine benzeyen ne varsa.</p>
	<p class="normal">Kadın — Kim olabilir!</p>
	<p class="normal">Erkek — Unutmamak için son kez. Evlere mıhladığın.</p>
	<p class="normal">Kadın — Başka şeyler görüyor musun?</p>
	<p class="normal">Erkek — Kaç kent az ötede, pencereden atladın mı.</p>
	<p class="normal">Kadın — Kuş gibi konmuş.</p>
	<p class="normal">Erkek — Damgalı.</p>
	<p class="normal">Kadın — Bizde her yolun başlangıcı bu.</p>
	<p class="normal">Erkek — Hangi yörünge açısından?</p>
	<p class="normal">Kadın — Anlaşılmıyor.</p>
	<p class="normal">Erkek — Mezarlıkta bir tramvay gibi soluk.</p>
	<p class="normal">Kadın — Uyuyor tek kat, tek kat.</p>
	<p class="normal">Erkek — Duyulmuyor.</p>
	<p class="normal">Elektriği söndürüp yattım. Fıçı boş. Gece böyle başlarsa bir sonraki aldanışa hazır değilim. Uykuya kendimi bırakırken resimlerim kovalıyor. Düşünerek uyudum. Uyudum silindi.</p>
	<p class="normal">Erkenden kalktım, bir kahve pişirdim. Üst üste iki cıgara içtim aç karnına. Selime kalktı. Radyoyu açıyor.</p>
	<p class="ortayazi">Şimdi bana kaybolan yıllarımı verseler.</p>
	<p class="normal">Kahvaltımı ettim. Şimdi yemek sırası onda. Seslerle duruyor arkamda. Bardağa çarpan kaşığın sesi duyuluyor, peynir kesen çatalın çıkardığı ses, kızarmış ekmek sesi ağızda, kaşık sesi, çayı yudumlama sesi, bıçak sesi tabakta, yudumlama, başka sesler anlaşılmayan, çakılan ocak çakmağının sesi, kaynayan çaydanlığın sesi, iskemle gıcırtısı, ısırma, çiğneme, kızarmış ekmek, bir kapağın açılırken çıkardığı ses, iskemle gıcırtısı, terlik, tezgâha giren kaşığın sesi, ponponlu terlik sesi yeniden, bırakılan kutunun sesi, karıştırma sesi, süt cezvesinin masaya bırakılırken çıkardığı ses, dönen kaşığın sesi bardakta uzun süre, kaynayan çaydanlığın sesi, yudumlama sesi, çiğnenen kızarmış ekmek sesi, ekmek kızartma makinesine basınca çıkan ses, gazete hışırtısı. Ekmek kızarmış olacak ki makine attı, tık.</p>
	<p class="normal">— Başka çay içecek misin?</p>
	<p class="normal">İçeri giden birinin ayak sesi. Çatal sesi. Belli belirsiz karın gurultusu. Bardağın tabağa değişi. Saat sesi seyrek de olsa. Havagazını söndürdü, sesinden anlıyorum. Geriye giden iskemle. Ayak sesi. Bardağın musluğa vuruşu. Çekmenin çekilişi. Çekmenin kapanışı. Maşanın fayansa değince çıkardığı ses. Çöp tenekesine dökülen zeytin çekirdeklerinin sesi. Çalkalanan bardağın sesi muslukta, bırakılması. Dolabın açılması. Kapanan teneke kutu. Kutunun dolaba girişi, bırakılışı. Kâğıt sesi. Büfenin kapısı. İç içe geçen iki çorba tabağı (kâse de olabilir). Açılması kapının, kapanması. Yavaş ilerleyen araba sesi bahçede. Ayak sesi. Çöpe dökülen artıklar. Ayak sesi. Kapının açılması ve kapanması. Dış sesler. Araba sesleri. Biriken damlaları birden bırakıveren musluğun sesi. Gerisingeri giden araba. Konuşmalar zor seçilen. Konuşmalar. Orta Anadolu ağzıyla konuşma. Süzülmesi için bulaşık teline bırakılan tabağın kendiliğinden tele yerleşmesi. Motor sesi.</p>
	<p class="normal">Güneş camın arkasında pencerenin tam ortasında parlak. Pencere küpeştesinde duran vazonun, köklenmesi için suya konmuş sardunya dalıyla birlikte (daldan başka bir sözcük olmalı) tül perdedeki gölgesi. Gölge perde kıvrımıyla birlikte oynuyor. İlmiklerdeki ışık. Vazoyla gölgesi arasında küçük bir güneş topu, çok parlak, güneş simgesi resimler gibi ışınlı. Sol duvarda boydan boya bir güneş lekesi, pencere doğramasına denk. Güneş çamın ucundan yavaşça sıyrıldı. Klakson sesi. Hızla giden araba. Değişen vites, verilen gaz. Duvar takviminde güneş ve gölge. Mutfak kapısını açınca salona giden dar geçit. Sağda sokak kapısı, solda portmanto. Bir araba geçiyor, tam mutfak kapısının ağzındayken, salonda boydan boya camlardan, meşe ağaçlarını ve güneşi ve karşıki bahçenin duvarını görünce. Arabalar geçiyor. Ağaçların yaprakları yok. Tek tük, bir iki tane, kuru. Perdeleri ve koltuğu gördü. Selime kanepenin sağ koluna sırtını dayamış, ayaklarını boydan boya uzatmış, sırtında vişne çürüğü sabahlığı, gazete okuyor. Yüzü görünmüyor. Terliklerin ucundan giriyorum salona, bir adım, bir adım daha, yüzü göründü. Değişiyor görünümü yürüdükçe. Gazete elinde açık. Baktı:</p>
	<p class="normal">— Kapıları açık bırakma!</p>
	<p class="normal">Dalıyor yine gazetesine. Kalorifer yakmıyoruz. Sobanın üst kapağını kaldırdım, üst çinko kapağı, çengelle alt demir kapağı kaldırdım. Bir odun duruyor içinde yarı yarıya yanmış. Önden değil üstten temizleniyor. Kolumu soktum, odunu çıkardım serili gazete kâğıdının üstüne koydum. Çengeli soktum içine ızgara demirini çıkardım, tuttum demiri elimle, çengelle vurarak külünü silkeledim, yavaşça bıraktım odunun yanına.</p>
	<p class="normal">— Senin canın sıkılıyor, dedi Selime.</p>
	<p class="normal">Sabah vakti tatsız bir işi üstüme alışıma bakarak böyle söylediğini düşündüm. Kaytarsam, bıraksam da sobayı o yaksa, odunu o getirse kömürlükten, kuşkusuz hoşlanmayacak bundan ama canımın sıkıldığını da ileri sürmeyecek. Demek bir asalak gözüyle bakıyor bana. Demek yan çizdiğim, onun sırtından geçindiğim zamanlar keyifliyim de ona yardım etmek istediğim zamanlar canım sıkılıyor. Kapıcının karısının eline beş on kuruşu tutuştursak da odunu o getirse! İçinden çıkılmaz açmazlar içinde yaşıyoruz. Aslında kapıcımız dışarda başka bir işte çalışıyor. Karısı bakıyor apartmanın genel işlerine. Genel temizlik, sabahları ekmek ve gazete getirmek gibi işler onun görevi. Kocasına dışarda çalışmak olanağı tanıdığımız için az bir parayla kapıcılık yaptırıyoruz karısına. Sigorta kurumuna karşı kapıcımız kocası. Yarım gün çalışıyormuş gibi görünüyor bizde, oysa dışarda çalışıyor. Karısı çalışmıyor görünüyor ama asıl kapıcımız o. Böyle olunca hem kapıcımız var hem yok. Açmaz da burada. Her gün soba yakmıyoruz. Kat kaloriferini çalıştırıyoruz işimize elverdikçe. Elektrikle çalışan portatif radyatör, kovalı soba ve kat kaloriferi arasında ucuza ısınma yolları arıyoruz kış boyunca. Kapıcının karısına her an erişmek de söz konusu değil. Kapıcı dairesiyle (bir oda, bir tuvalet, bir de aralık, su basıyor.) apartman daireleri arasında zil yok. Böyle olunca kendimiz çıkarıyoruz kömürlükten odunumuzu. Kömürlük bodrumda. Küçük bir sepetle bodrumdan iki üst kata dörder beşer odun taşımak, taşırken bu işi kökten çözümleyecek bir formül aramak, bir çözüme varamamak, küçük engellere yenilmek, ittiğimiz bir sıkıntı olarak ruhsal yaşamın gerisinde bir sivilce gibi kendini duyuruyor.</p>
	<p class="normal">— Ben getireyim, diyor Selime.</p>
	<p class="normal">— Boş ver, diyorum, ben getiririm.</p>
	<p class="normal">Sobanın içindeki kovayı çıkardım, mutfağa götürüp külünü boşalttım çöp kutusuna. Büyük bir özen istiyor kovanın külünü çöp kutusuna boşaltmak. Kül kovadan çöp kutusuna boşalırken genellikle tozuyor ve ortalık batabiliyor. Batmasa da Selime ’nin içi fık fık ediyor içerde. Bu işleri güler yüzle yaparsam, diyeceğim Selime keyfimin yerinde olduğunu sanıyorsa, kumanda etmeye başlıyor bu kez de.</p>
	<p class="normal">— Kovanın altına bir gazete kâğıdı ser!</p>
	<p class="normal">— Dikkat et mutfağı kirletme! Başa çıkamıyorum sonra.</p>
	<p class="normal">Odun sepetini aldım kömürlüğe indim. Odun doldurdum, getirdim. Selime gazetesini okuyor. Düşünüyor belki de: “Süleyman ’ın hamaratlığına ne anlam vermeli!” Oysa bir anlamı yok yaptıklarımın. Gün boyu birtakım işler yapıyorum, yararlı ya da yararsız. Sobayı yakınca Selime uzaktaysa sesleniyor:</p>
	<p class="normal">— Ellerini yıkadın mı?</p>
	<p class="normal">— Ellerimi yıkamam için bir neden yok.</p>
	<p class="normal">— Çöp kutusunu tutmadın mı!</p>
	<p class="normal">— Tutmadım, elimi sürmeden üstten boşalttım kovayı.</p>
	<p class="normal">— Yıkarsan görürsün simsiyah bir su akar.</p>
	<p class="normal">İniyorum merdivenleri. İnmek bir çeşit gitmek. Pencereden az görünen ağaç tam boy ötede, sokakta, camlı kapının ağzında. Hayvanat bahçesindeki kafes aslanı gibi değil, sere serpe. Sorsan bir bahçede olmayı yeğlerim diyebilir. Bahçedekine sor, tarlada ya da ovada olmayı ister. Bir numaradaki oğlanın bisikletini tırabzana zincirle bağlamışlar. Kış boyu bağlı duruyor. Çalıyorlar. Çingeneler girip çalıyor. Çingeneler çöpleri karıştırıp kâğıtları alıyorlar. Uluorta giriyorlar bahçeye. İki numaranın odunları duruyor bir sepette taşlıkta. Bodrumun ilk basamağı. Bir alçı paketi sicimle bağlı, on numaradaki onarımdan kalmış olmalı. Bir kül tablası kırık, atılmamış, atmaya kıyamamış sahibi kapıcının karısına vermiş olmalı.</p>
	<p class="normal">— Al götür istersen.</p>
	<p class="normal">Götürmemiş, bırakmış alçı paketinin yanına. Belki alçı değil kireç. Bu alçı paketiyle kırık kül tablasının çeşitli öyküleri olabilir. İzlenim tümünü içeriyor, ama ayırmak olası değil. Öyküler arapsaçı gibi. Hangisi!</p>
	<p class="normal">İndim onlara bakarak. Elektrik düğmesini çevirdim. Su basıyor yağışlı günlerde, lastik çizmeyle iniyoruz. Lastik çizmeler küçük tuvalette. Küçük tuvaletin kapısı biraz da bu yüzden zor açılıyor. Asıl kirli sepeti yüzünden zor açılıyor. Ev yakamı bırakmıyor, ensemde. Bizim odunlar karşıda. Eski bir otomobil dış lastiği. Bir numaranın işe yaramaz somyası, patlak sac sobası. Atamıyoruz, atamıyorlar. Selime bir çöpünü atmaz. Dolaplar giyilmeyen giysilerle dolu. Dayımın kızı, giyilmeyen giysim yok, dedi. Telefon etti: Eczacı hanımla sevişen adam ölmüş. Nereden geliyor aklıma. İğne yapıyormuş adama sevişmek için. Dün ölmüş. Sevişmekten ölmüş. Bizim bacanağı, annesi soylarında kalp yetmezliği olduğu için, eski karısına haftada bir gönderirdi. Görmüş gibi biliyorum, duydum.</p>
	<p class="normal">— Bizim bacanak Ferhunde ’den önce bir öğretmenle evliydi değil mi?</p>
	<p class="normal">— Evet öyle.</p>
	<p class="normal">— Annesi bırakmazmış karısına, haftada bir izin.</p>
	<p class="normal">— Nereden biliyorsun!</p>
	<p class="normal">— Sen söylemedin mi?</p>
	<p class="normal">— Olacak şey değil. Bir erkek annesinin sözünü bu kadar dinler mi!</p>
	<p class="normal">Küçük ve ince odunları seçiyorum. Kalınlar tutuşmuyor. Bir paçavrayı gaza bulayarak sarıyoruz gazeteye, gazeteyi tortop oturtuyoruz dibe, ince odunlar diziyoruz üste, çakıyoruz kibriti. Tutuştu mu, hele soğuk kırıldı mı gradosu düşen keyif hemen yükselmeye başlıyor.</p>
	<p class="normal">— Bacanak hastaymış bugünlerde.</p>
	<p class="normal">— Hasta, diyor Selime, telefon edeyim şunlara.</p>
	<p class="normal">Bacanağın hastalığı umurumda değil. Bakıyorum Selime ’ye onun umurunda mı diye. Telefonda konuşuyor Ferhunde ’yle. Çoğu konuşmalar gibi bu da bir göstermelik altında bir şeyler gizlemekten öteye gitmiyor.</p>
	<p class="normal">“Olur. Gelirim bugün. Evdesin değil mi? Dolaşıyor demek. İyice ağır oldu demek. Yapılacak bir şey yok. Başka bir doktora görünseniz. Söyledin değil mi? Demek söylemedin. Doğru. Ne diyor? Sen şimdi hep geldi gelecek korkusundasın öyleyse. Vah canım. Sokağa mı çıktın! Bütün gün evin içinde. Anlıyorum, anlamaz olur muyum. Geçtikten. Herkesin söylediği. Televizyon seyrediyor değil mi akşamları? Hepimizin yaşamı aşağı yukarı bu işte. Rahatladı mı? Kışın artıyor demek. Evet. Yok. Çok üzülüyorum. Çıngırağı yanında, iyi. Peki. Görüşürüz canım. İyi günler. Ben de.”</p>
	<p class="normal">Çıngırak kapıda asılı, ipi başucunda bacanağın, bir sıkıntı gelirse çalması için. Bodrum gezisinde almışlardı. Ağzı dar, dibi geniş bakır bir keçi çıngırağı. Dağ köylerini getiriyor akla. Bir de bacanağa sormalı. Ferhunde niçin sürekli hastanın yanında değil!</p>
	<p class="normal">— Gece gündüz başında oturamaz ki!</p>
	<p class="normal">— Tehlike var mı dersin?</p>
	<p class="normal">— Yok canım. Bu kaçıncı!</p>
	<p class="normal">Aklı suda bulaşıkta yıkanmada çamaşırda, parmağı telefonda. Kapatıyor. Yeniden çeviriyor, yeniden kapatıyor. Kime telefon edecekti kim bilir! Nebile Hanım ’a felç gelmiş, belden aşağısı tutmuyor. Hastaneye kaldırmışlar. Giriyor çıkıyor. Kapıyı açık bırakıyor telefon sesini duymak için.</p>
	<p class="normal">Odunları çıkardım, sobayı yaktım. Fatma unutuldu. Telefon.</p>
	<p class="normal">“Ne yapsak bilmiyorum ki! Göstermediler denmesin. Bu kalp biliyorsun çok tuhaf. Bir şey al istersen, diyazem filan. Ayakta demek, iyi iyi. İlaçları yanında. İyi. Ne üzüldüğümü bilemezsin. Ben gelirim erken gelirim. Güle güle canım.”</p>
	<p class="normal">Tıraştan vazgeçtim, kahverengi gömleği giydim. Kravat bağladım. Uzun süredir kravat takmıyordum. Balık almaya gitmeli. En iyisi balık.</p>
	<p class="normal">— Gitme, diyor Selime, balık almaya ta oralara gidilmez. Pilav yaparız. Bir sos yaparız ete.</p>
	<p class="normal">Açılan dolabın sesi. Yan gözle görüyorum uzandığını yukarıya, raftan pirinç kavanozunu almak için. Sessizlik. İki ölçek pirinç boşaltıyor iki ses arası belirli bir sessizlikte, tepsiye. Başımı döndürdüğümde pirinç tepside duruyordu. İçerki odaya geçti. Sokak kapımız açıldı ve kapandı: Bakkala gidiyor yoğurt almak için. Başka şeyler de alabilir. Tepsi ve pirinçler tezgâhın üstünde kıpırdamıyor. Pirinç ölçtüğü kap, ölçek kıpırdamıyor. Arkada zeytinyağı ve sirke şişeleri. Fatma anlaşmayı çoktan bozdurmuştur. Bacanağın durumu kötü. Geçen yıl da hastalanmıştı, sonra toparlandı. Annenin iznini alır mısın haftada bir karına gitmek için!</p>
	<p class="normal">— Gözün aydın, diyor Selime, bu hafta da gelmiyor.</p>
	<p class="normal">Ne zaman döndü!</p>
	<p class="normal">Gelmeyen kim! Kapıcının karısı olabilir. Belki de bu hafta temizlik yok. Havagazı çakmağının sesi. Pirinç suyunu koymuş olmalı. Salona geçtim baktım pirinç ayıklıyor. Bacanak ölürse balıkadam ne der! Oh olsun diyebilir Fatma. Ferhunde üzülür mü! Kendiliğinden akmaya başlayan musluğun sesi. Selime açık bırakmış olmalı, çünkü altında bir su kabı var. İplik gibi akıyor. Sonunda hepimizi gönderecek kendi kalacak. Bir tencere çıkarıyor musluk altından pirinci boşaltıyor. Su kaynadı. Seslerden düdüklünün kapağını açtığı belli. Yatak odasına geçiyor. Çekmeyi açıyor. Birbirimizin hareketlerini seslerden anladığımıza göre demek pek birbirimizin yüzüne bakmıyoruz.</p>
	<p class="normal">Yatak odasındaki çekmeyi niçin çekiyor! Üst kat kiracısı. Biri yürüyor yukarda. Kapı kapandı Selime geldi. Gelmedi. Koridorda mı duruyor yoksa! Alt gözü çektim. Dipte fare zehiri, ellenmemiş. Rafta duran paketten bir cıgara çektim. Rafta bırakıyorum paketi az içmek için. Ağzı açık bir eşek başı, pirinç, dişleriyle coca-cola filan açıyoruz, o da rafta. Yaktım. Selime yok oldu evin içinde. Duman olup uçtu. Tül perdedeki gölgeler değişti. Musluğu kapadım, deminden beri boşa akıyordu. Selime salona ne zaman geçti! Resim yapamam bu kafayla. Votka koydum tüp bardağa bolca, ilk yudumu aldım. Susuz ve limonsuz daha iyi. Vazoyla gölgesi arasındaki top güneş yer değiştirdi, buzdolabı işlemeye başladı birdenbire. Selime salondadır. Yok. Salonda da yok. Nayloncu. Uzaklaşıyor nayloncunun sesi. Biri yürüyor yukarda. Bir köpek havladı. Yatağın altındaki gözü çekiyor bu kez. Teldeki mandalinaları saydım. Akşamki bardaklar yıkanmamış. İki yeşil cam tabak arasında kemik saplı bir bıçak duruyor. Üstte yine bir bıçak ve çatal. Uyurgezer. Kapı açıldı Selime mutfağa gitti, musluğa gitti doğru. Sular yine kesik.</p>
	<p class="normal">— Niye sektin?</p>
	<p class="normal">Yanıt yok. Büfeyi karıştırıyor. Tabak sesi. Biri yürüyor yukarda. İşleyen buzdolabı durmak bilmiyor. Kapıyı açıp geçiyor holden yatak odasına. Kapanan kapının sesi. Bir at arabası geçiyor yoldan. Orta Anadolu ağzıyla anlaşılmaz bir konuşma. Karşıki apartmanın ikinci kat kiracısını görür gibi oldum camdan, otobüs geçerken, güneş içindeyken ortalık. Bir maya kabarıyor, sonra yatışıyor yavaş yavaş. Bir odun düştü sanki döşemeye alt katta. Bir kadın sesi anlaşılmayan seslerin arasında. Bacanak kaç yaşındadır tamı tamına, kulak çınlaması. Fatma kaç yaşındadır, çirkin değil.</p>
	<p class="normal">Kamyonla satış yapan Migros ’un ezgili klaksonu duyulmuyor artık. İki kez çalardı. Bir tıkırtı. Otomobil geçiyor. Kapı açıldı Selime geliyor. Doyuma ancak sanatla ulaşabiliyor insan. Sular kesik. Biriktirdiği suyla yıkıyor pirinci, pilavı düdüklüde pişirecek. Migros kamyonu klakson çalarak geçerdi önümüzden aşağı doğru. Bir kamyon sesi var yukarı doğru. Az şeker koy pirince. Kapanan ve ateşe oturtulan düdüklü. Musluktan iplik gibi su akmaya başladı. Plastik kaplarda durmadan su biriktiriyor.</p>
	<p class="normal">— Banker kadınla birlikteymiş bir gece önce, köprüden söz etmiş.</p>
	<p class="normal">Köprüden attı ya öyle ya. Suyun sesi birdenbire kesildi. Selime küçük süpürgeyle yere dökülen pirinçleri topluyor. Akmaya yeniden başladı. Sızıntı. Musluğun altındaki kabın dolmaya yüz tuttuğu sesinden belli. Kapadı, bir kavanoz koydu altına. Bir kamyon geçti. Faraşı, içinde çöp bırakmamak için çöp kutusuna vurdu. Bu kez bayağı akıyor. İskemleyi çekiyor gürültüyle. Belirsiz sesler. Kalktım musluğu kapadım. Aşağıdan nasılsın diye bağırıyor biri.</p>
	<p class="normal">— Öttü sayılır.</p>
	<p class="normal">Ocağın yanında olduğum için kapadım. Bir yudum daha içtim, demin de içtim mi! İşlemediğim suçların cezasını çekiyorum. Zehirleyen ben değilim. Kopukluklar var. Sarhoşken. Yetersiz buluyor ki doping yapıyor. İyi sevişmeler. Sevişmekten inme inmez, ineceği varmış. Bir araba. Bir damla düştü, zorla düştü, sallandı düşmeden önce. Selime kırklara karıştı. Barbaros Hayrettin ’i açtım, kapadım. Açtım kapadım, sonunda sokaklara attım kendimi. Bir saat kadar yürüdüm soğuk kış güneşinin altında. Eve döndüğümde pilav da et de hazırdı. Gaz lambasını yakarak karşılıklı yemeğimizi yedik.</p>
	<p class="normal">Uyumuşum.</p>
	<p class="normal">— Selime ’lere gider misin? dedi Ferhunde.</p>
	<p class="normal">— Giderim, dedim, yoklamalıyız bacanağı. Önemli bir hastalık geçirdi. Dostluk böyle zamanlarda belli olur. Yoklamakta yarar var. Yoklamak bizim için bir görevdir. Kimi zaman ağır gelse de görevlerin altından kalkmasını bilmeliyiz.</p>
	<p class="normal">— Ne diyorsun! dedi Ferhunde.</p>
	<p class="normal">— Ne dedim? diye sordum.</p>
	<p class="normal">— Hiç.</p>
	<p class="normal">Ağzını yaymadan konuşuyor. Şişmanlamıştı, tombullaşmış, gözleri sürdüğü farla büyümüş. Küçülmüştü son kez gördüğümde. Terlikli, perdeleri inik bir odada yatıyordum. Ponponlarım var. Bu lavanta kokusu Ferhunde ’nin. Nereden bulur bu kokuları! Mutfakta yatıyorum sedirde. Pörsümüş bir sevgiyi süründüğü yetmiyormuş gibi niçin üstüne bir de bu kokuları sürünür! Köpeği dizlerimin üstüne bıraktı.</p>
	<p class="normal">— Ben Selime ’lere gidiyorum, dedi, Süleyman hastalanmış.</p>
	<p class="normal">— Hastayım biliyorsun, dedim, mutfakta yatıyorum, resimlerim de hasta.</p>
	<p class="normal">Dikiş diken kadını görüyordum ki sirkeli bez koyarken başıma, bacanak girdi. Kaç yaşındayım, neredeyim, ömrümün neresinde! Hani kırktım.</p>
	<p class="normal">— Pipo içebilir miyim? diye sordu.</p>
	<p class="normal">Yemeğimi bitirmiş son mandalina dilimini ağzıma götürüyordum ki onu görünce başımı kaldırdım, elimde mandalina dilimi kalakaldım. Bildiğim kadarıyla duygusallıktan hoşlanmayan bir adamım. Ağrıma gidiyordu yatağa düşmek.</p>
	<p class="normal">— İyiyim, dedim, dün sabah bir sancı yokladı geçti. Akşam yemeği fazla kaçırmışım. Genellikle bir çorba içiyorum, bir de ayran. Dün akşam tavuk filan yedim. Ferhunde pişirmişti.</p>
	<p class="normal">— Selime demek istiyorsun, dedi.</p>
	<p class="normal">— Ferhunde, dedim, yanılıyorsun.</p>
	<p class="normal">— Öyle mi! diyerek uzak bir noktaya daldı.</p>
	<p class="normal">Dolapla radyatörün arasına sıkıştırılmış tabureye ilişti. Radyatörün üstü pencere. Selime yanına oturdu. Annem geldi, kız kardeşlerim yok, yanına oturdu. Ferhunde iki eliyle kapı boşluğunun iki pervazına tutulmuş sarkmış, bana bakıyor. Çıngırak var elinde. Bodrum gezisinde almıştık. Nereye asacağımızı bilemedik. Heybe, kilim, bakır gibi köylü kökenli ufak tefek, hamut, araba tekeri, fıçı, yayık, katır boncuğu gibi şeyler bu çıngıraktan sonra girdi evimize. Çıngırağın ucundan sarı naylon bir paketleme ipi sarkıyor. Anneme baktım:</p>
	<p class="normal">Boylu boslu bir Osmanlı hanımı, içinden geçenleri belli etmeyen biri.</p>
	<p class="normal">Selime ’nin gözünde yine o kara bandaj. Az sonra ihtiyar geldi yanıma oturdu. İhtiyarı görünce utandım böyle kalıp gibi yatmaya, boş verdim Ferhunde ’nin çıkışlarına, sıyırdım battaniyeyi, çıplakmışım, kalktık hep birlikte salona geçtik.</p>
	<p class="normal">— Giyinmelisin, dedi Ferhunde, biz yabancı değiliz ama Selime var.</p>
	<p class="normal">Kim bu Selime, diye düşünüyorum. Selime benim baldızımken bana bu kadar yabancı, kim bu kadın!</p>
	<p class="normal">— Leyla ’yı niçin getirmediniz? diye sordum.</p>
	<p class="normal">Leyla ’yı kimse tanımıyor. Leyla diye biri yok. Oysa ben onu tanıyorum.</p>
	<p class="normal">— Birlikte rakı içtik, dedim, Remzi yokken Remzi ’nin odasında. İki kat merdivenle iniliyor, sağda.</p>
	<p class="normal">— Yorgunsun, dedi Ferhunde. Karıştırıyorsun. Olabilir ama olmamalı.</p>
	<p class="normal">Utandım, hastalığımı yediremedim. Ferruh Sarıbay bastonuna dayanarak da olsa ayakta dolaşsın da ben yataklara döşeneyim, olacak şey mi! Yol vermek için koltuğu çektim, salona girdik.</p>
	<p class="normal">— Daha dün izordinle kendine gelmiş bir adamın ortada fol yok yumurta yokmuş gibi davranması şaşırtıcı olduğu kadar acıklı, diye bağırdı salondakiler.</p>
	<p class="normal">— Hasta değilim, diye yanıtladı.</p>
	<p class="normal">Baldızımın Ferhunde ’yle fiskoslarından babamızın bir arabayla notere giderek miras anlaşmasını bozdurduğu salona girer girmez anlaşıldı. Canımla uğraştığım bir sırada, üstünde yattığım somyanın ayağına köpeğin zincirle bağlanması Ferhunde ’yi ayrıca sinirlendirdi.</p>
	<p class="normal">Babamız sonunda çıkardı baklayı ağzından:</p>
	<p class="normal">— Bozdurduk.</p>
	<p class="normal">Demek gelmiş, demek burada, demek salonda.</p>
	<p class="normal">— Neye yaptınız bu işi? diye mırıldandık.</p>
	<p class="normal">Omuz silkti, anlaşılmaz sözler söyleyerek yanıtı geçiştirdi. Haberi duyunca Ferhunde ’nin suratı bir karış asıldı. İhtiyar oralı değil, karşılıklı iki kanepeyle iki koltuğun ortasındaki alçak masanın rafına bırakmış ayağını, elinde açık bir kitap, kıpırdamadan oturuyor. Önüme bakınca bir karışıklık oldu, bacağımdaki hastalıktan söz edildiğini sandım, alındım.</p>
	<p class="normal">— Her derdin çaresi var, bu illetin çaresi yok, diyerek araya girdim.</p>
	<p class="normal">Oturduğum kanepenin üstündeki guaş resme bakıyorum. Bacanağı sevmem. O da beni sevmez. Selime ’yle sevişmeyiz. Ama Ferhunde ’yi sevmediğimi açıklayamam. Kızlar babalarını sevmiyor. Bir yabancıymış gibi düşündüm eski karımı. Osmanlı anama baktım:</p>
	<p class="normal">— Anne bugün karımla yatabilir miyim?</p>
	<p class="normal">— Bugün olmaz yarın.</p>
	<p class="normal">— Öyle güzel ki, öylesine ıslak ki kedi gibi.</p>
	<p class="normal">Cihangir ’de oturuyormuşuz annem ve kız kardeşlerimle. Babam yok. Karım Üsküdar ’da oturuyor. Vapura bindim, Üsküdar ’a gittim.</p>
	<p class="normal">— Ben geldim.</p>
	<p class="normal">— Vaktimizi boşa geçirmeyelim, dedi Ferhunde, ben de seni bekliyordum. Yatak hazır.</p>
	<p class="normal">— Bizim soyda kalp yetmezliği olduğu için, diye kekeledim.</p>
	<p class="normal">Yorganın altında çıplak iki insan kokusu, bir kadın kokusu daha çok. Leylak kokması gerekirken ağır bir lavanta kokusu. Bacanak:</p>
	<p class="normal">— Zayıflamışsın, dedi.</p>
	<p class="normal">Bacanağıma baktım, bir deri bir kemik. Ellerime baktım kemiklerim sayılıyor. Ağarmış kara bir sakalın izi var suratımda, aynada görüyorum. Kulaklarımın tüyleri kesilmemekten serpilmiş. Bacanak burnumu havaya kaldırdı burun kıllarımı kesiyor, sivri uçlu berber makasıyla.</p>
	<p class="normal">— Aynaya bak, dedi.</p>
	<p class="normal">— Bakıyorum, dedim.</p>
	<p class="normal">— Ne görüyorsun? diye sordu önlüğümü çıkarırken.</p>
	<p class="normal">— Bir şey görünmüyor.</p>
	<p class="normal">Korkutmak istiyor beni. Koltuktan kalkarken bir daha baktım, bir şey görünmüyor.</p>
	<p class="normal">Çay geldi. Çayı görünce yüreğim hop etti.</p>
	<p class="normal">— Bana kalırsa, dedi Selime, zehirlenmişe benzemiyor.</p>
	<p class="normal">— Söylüyorum ama dinletemiyorum, dedi Ferhunde, bir başka doktora görünmekte yarar var.</p>
	<p class="normal">— Ben hastalığımı biliyorum, dedim. Üstelik doktorumdan da memnunum.</p>
	<p class="normal">Ferhunde ’ye baktım, bitmiş, usanmış, tükenmiş. Benzi sarı. Başın ağrıyor mu diye soramazdım. Eski bir sevgiyi sürüklüyor ardında.</p>
	<p class="normal">— Denize düşen yılana sarılır, dedi. Bir limandı bana o. Senin için resim neyse benim için de o. Bir dal tutunacak.</p>
	<p class="normal">Köpeğe baktım, iki kısa elinin üstüne iri başını bırakmış balkon kapısının önündeki kilimde uyukluyor. Baktım, somyaya bağlı. Nasıl oldu da onun köpeğini eve aldım, diye düşündüm. Denizde boğulmuştu. O kadar güzeldi ki biz bu kadar güzel adam görmedik, demişti doktorlar.</p>
	<p class="normal">— Kimler? diye sordu Selime.</p>
	<p class="normal">— Kimler olacak bizler, hepimiz.</p>
	<p class="normal">Ben bilmiyordum, tanımıyordum Selime ’nin eski sevgilisini. Burnumun kıllarını kesiyordum aynaya bakarak. Peşkirimi çekip aldım boynumdan. Ferruh Sarıbay ’a döndüm:</p>
	<p class="normal">— Tüfekleriniz duruyor mu?</p>
	<p class="normal">Ne tüfeği filan demedi.</p>
	<p class="normal">— Duruyor, diye yanıtladı. Yukarda çatı katında. Lastik, insandan daha dayanıksız, çürüyor, bakım istiyor. Ne kadar talk sürsen cıvıyor lastik.</p>
	<p class="normal">Sustu önüne baktı. Bu adam balıkadam değil, ama yirmi yıl önceki o balıkadam buymuş.</p>
	<p class="normal">— Uzun süre daldınız mı? diye sordum.</p>
	<p class="normal">— Uzun süre, dedi. Bundan yirmi beş yıl öncesine kadar. Denizi severim. Ben daldığım sırada bu işi kimse bilmiyordu. Denizler balıkla doluydu. Plajın açığındaki taşlarda on sekiz karagözü bir saatin içinde ipe dizdim. Her biri bir kilo çeker.</p>
	<p class="normal">— Ne yaptınız o kadar balığı!</p>
	<p class="normal">— Eşe dosta dağıttım, dedi. Fatma ’ya verdim. Fatma balık sever. Balıkçılık benden türedi. Kitaplar getirtmiştim. Herkes dalmaya başlayınca balık kıyıdan derine çekildi. Orkinos avlardım önceleri.</p>
	<p class="normal">— Orkinos, orkinos demek! Nasıl bir balıktır bu?</p>
	<p class="normal">Güldü:</p>
	<p class="normal">— Anlatılmaz, dedi. Balık işte. Hamsiden büyük.</p>
	<p class="normal">Annem teype alıyordu söylediklerini. Kan rengi bir denizde ceviz kabuğu gibi bir tekne sallanıyor.</p>
	<p class="normal">— Orkinostan çok kan akar, demişti çünkü.</p>
	<p class="normal">— Zıpkını yiyince mi?</p>
	<p class="normal">Yanıtlamıyor. Kalama salıyor. Yaşlı adam söz dinlemeyen süt kuzusu altmış beşlik oğlunu düşünüyor. Bu kadın düşkünlüğü bitirdi beni. Köpeğin üç göbek gerisinde bir adam, teneşirde, ay parçası gibi yan yatmış. Leyla aklımdan çıkmıyor. Karım kimi düşünüyor beni düşünmüyorsa. Can derdindeyim, öğretmenim bekliyor mutfakta. Çıngırağı çaldım: Yetiş!</p>
	<p class="normal">Aynalarda çoğalan nesneler gibi karşılıklı ruhlarda kendimiz ve başkaları. Cinsel bir balık ağı, insan etiyle ve canıyla örülmüş.</p>
	<p class="normal">— Fatma niçin gelmedi, diye sordum.</p>
	<p class="normal">— Aybaşı olmuş, dedi Ferhunde usulca kulağıma, sancı çekiyor. Sesini çıkarma, sus.</p>
	<p class="normal">Çatı katında sandığın içi tıka basa anı dolu. Filan günü filan dükkândan almıştım bunu. Nerime ’nin düğününde giymiştim bunu. Bu, bu, bu.</p>
	<p class="normal">— Bir etekliğim vardı, çok severdim, onun bir parçası bu, diyor Ferhunde.</p>
	<p class="normal">Ne zaman evlendik!</p>
	<p class="normal">Bej bir tuvaletim vardı, onun yakasına takmıştım bunu.</p>
	<p class="normal">Bir kumaş parçası gösterdi, sandık lekesi olmuş. Küf kokuyor. Sandığın yanı başında duvara dayanmış deniz tüfekleri duruyor, ipleri kopuk, lastikleri cıvımış. Bu ayaklıklar işe yaramaz artık. Ağzı yuvarlak muşamba torbada yedek parçalar, zıpkın uçları paslı, naylon ip yumakları, zokalar, vidalar, bir kerpeten ve eski denizlerin tuzu. Demek sonunda miras anlaşması da bozuldu. Dairenin biri gitti, malın dörtte biri gitti, Leyla gitti, dörtte bir düşer kadına, eşime.</p>
	<p class="normal">Fatma ’yla evliymişim, gözüm Selime ’de. Yasak yemiş her zaman daha tatlı. Selime, bir kesme şekeri eliyle kırıp yarısını tabağına bıraktı, öbür yarısını bardağına atıyor. İhtiyar uzandı:</p>
	<p class="normal">— Alabilir miyim?</p>
	<p class="normal">Oysa demin bir şeker attığını çayına gözümle gördüm. Bacanak da gördü. Hepimiz gördük. Bir şekerle içerim dediğini duyduk. Yarım şekeri ziyan olmasın diye mi alıyor yoksa çayını iki şekerle içerken bir şekerle içerim mi diyor.</p>
	<p class="normal">Bir orkinos kıpırdarken arkamda, aynaya bakarak kulak kıllarımı kesiyorum. Baktım sevişebilir mi diye, baktım sevişebilir. Ayağını nereye kor! Bulur bir çaresini, hepimiz bir çaresini buluyoruz. Üstündeyken kaldırıyoruz alttan. Oysa o yapamıyorum diyor ve indiriyor. Yapamasa satar mı daireyi bozar mı miras anlaşmasını! Yan yana yattık Fatma ’yla. Isıt beni. Soktum elimi iç fanilesinin altından yukarı yukarı yürüdüm. Hoşur. Görmek isterdim. Leyla mutfakta bekliyor. Biliyorum Barbaros Hayrettin ’in yaşamını okuyor o da benim gibi eski karımla yan yana. Öğretmen öldü diyenler yanılıyorlar. Öğretmen Almanya ’da işçi. Ölmedi. Ferhunde bile sağ. Mayalanmış hamur gibi pıt pıt bir şeyler seyiriyor hemen. Babamız önüne bakıyor, bir kitap var dizinde açık. Bacanak kemiklerini sayıyor elimin. Cammış elim.</p>
	<p class="normal">— Birçok erkekten sonra öğretmen de öldü, dedi Ferhunde.</p>
	<p class="normal">— Ne çabuk!</p>
	<p class="normal">— Daha dün gibi!</p>
	<p class="normal">Ferhunde ’yle olmaz bu iş. Onu istemiyorum, bana başka bir yaşamın kapısını aç! Resimdeki kedi geçiyor. Duvardaki gölgeyi gördüm, siyah kapı, tümüyle bize bakan. Neden böyle anlatılmaz. Belki yalnızlığından. Tuttum ve kavradım, yaklaştı, Leylak kokuyordu.</p>
	<p class="normal">— Süleyman, diyor Ferhunde.</p>
	<p class="normal">— Evet, diyorum, öyle.</p>
	<p class="normal">Konuşmaya girdim mi, katılabildim mi! Bakıyorum anlamak için. Ferhunde, Selime ’ye çeviriyor başını anlamak için. Bacanak tuvalete gitti, elinde köpeğin zinciri, köpekle pipo içerek.</p>
	<p class="normal">— Bacağı ağrıdığı zaman, diyor Ferhunde bana duyurmadan, sepseri oluyor yüzü, keşi gözü bir tuhaf oluyor senciden. Bir çey içti etkilemedi, iki üç dört, tem beş çey.</p>
	<p class="normal">— Hiçbirinizi istemiyorum başımda, diye bağırdım.</p>
	<p class="normal">— Hastalığı belli dedi annem üzüntülü, doktor değiştirmekte yarar yok.</p>
	<p class="normal">— Filimler ortada, diyorum, gidin başımdan.</p>
	<p class="normal">— Başka bir doktorla konuştuk, dedi Selime, anlattık durumu. Hastaneye yatması gerekiyor.</p>
	<p class="normal">— Gitmek istemezse ne gelir elden. Zorla yatıramayız ki!</p>
	<p class="normal">— Moralin çok büyük önemi var, diyor Ferhunde çok uzaktan.</p>
	<p class="normal">Utanıyorum hasta bacağımdan, topallamaktan ve ölmekten. Bu bilgiç yaşlı kadınlar, bu ihtiyar, duvarların badanası, geyikler, resimlerim, yüzleri birdenbire kırmızıya dönen bu kanepe ve koltuklar, tül perdesi mutfağın, somyaya bağlı köpek, camlı balkon kapısı üstüme üstüme doğru geliyor, daralıyor çevre, yakın, gittikçe daha yakın. Vatman babamla oturduğumuz iki katlı ahşap evin bahçesi görünüyor aralıktan. Bu tür bir yaşam uğruna koptuğum, bıraktığım. Oralarda yaşanmaz artık. Bunlar rahat, onlar uzakta. Burada uykular derin, orada döşekler pide gibi. Bir şimşek hızıyla düşündüm eski karımı, usulca büyüyen oğlumu. Varır gibi olurken anlamına ruhumun başımı çevirdim.</p>
	<p class="normal">Akşam eve dönerken hava kararmıştı. Pencerelerinde ışık yanan apartmanların önünden geçtik. Selime sürüyor arabayı. Yola bakıyor, beni düşünüyor biliyorum. Uzlaşmayan yanımı düşünüyor. Bendeki bu duygunun derinine inmesini istemem. Başımı çevirdim. Biz öne giderken cadde ve evler geriye geliyor, bir coğrafya kitabında ya da bir fizik kitabındaki o resimler gibi. Resim yapmalı, nereye kadar.</p>
	<p class="normal">Yemek yedik televizyon seyrettik yattık</p>
	<p class="normal">Mutfak penceresinden baktım</p>
	<p class="normal">Küçük kadınla küçük erkek hep çamın altındalar</p>
	<p class="normal">Görünmüyorlar<br class="chapter"/>
	</p>
	<p class="normal">Hiç görmedim onları</p>
	<p class="normal">Görünmüyorlar</p>
	<p class="normal">Bir gölge kalıntısı kutudan</p>
	<p class="normal">Avuçlarına bakıyor çıplak</p>
	<p class="normal">İkisi saksı kanarya, boş kafes</p>
	<p class="normal">Taşlık ve mutfak<br class="chapter"/>
	</p>
	<p class="normal">Birilerini bulup gidelim</p>
	<p class="normal">Gidemeyiz ki, sevişemeyiz ki, düşünemeyiz ki, avunamayız ki, yapamayız ki! Eksik var. Susuzluk, açlık gibi bir eksik. Tok değilim oysa yalnızım. Bir çocuğum var adını koyamıyorum. Bakıyorum canlı. Gözleri donuk ve hüzünlü, küçük elleri var. Bir şey eklenmiyor ona ad olarak. Ne olabilir! Bu kabuğu yırtmadıktan sonra neye yarar, ne çıkabilir içinden! Bile bile bakıyorum mutfakta, camdan, duymak için seslerini kadınla erkeğin.</p>
	<p class="normal">Susuyorlar.</p>
	<p class="normal">Tezgâhın hemen başında, kalorifer borusunun altında cam bir kavanoz duruyor akıntı için, yanında ekmek kızartma makinesi, ekmek tahtası, fıçı biçimi tuzluk, sirke ve zeytinyağı şişesi, boş bir şişe, tuzluk, kızartma yağı kavanozu, iç içe metal ve tahta iki tepsi, kavanoz, bir kavanoz daha, şekerlik, öksürük ilacı, sarkan peşkir, yedek su şişeleri, içinde tabaklarla bulaşık teli, oklava, et kesmek için tahta, kaşıklık.</p>
	<p class="normal">İki çay bardağı tabaklarıyla kirli</p>
	<p class="normal">Deterjan kutusu</p>
	<p class="normal">Biri mavi öteki pembe iki bulaşık süngeri</p>
	<p class="normal">Bulaşık fırçası sünger sabun nihale.</p>
	<p class="normal">Raf tıklım tıklım. Dolaplar, dolaplar.<br class="chapter"/>
	</p>
	<p class="normal">Dört çekme alt alta.</p>
	<p class="normal">Dördüncünün dibinde</p>
	<p class="normal">Bir sürü hırdavatın arasında</p>
	<p class="normal">Fare zehiri.</p>
	<p class="normal">Başımı çevirdim o gizli resmi yapmalıyım.</p>
	<p class="normal">Kalktığımda ortalık karanlıktı.<br class="chapter"/>
	</p>
	<p class="normal">Elektrikler kesik. Lambayı yaktım. Saat yedi buçuk.</p>
	</body>
</html>