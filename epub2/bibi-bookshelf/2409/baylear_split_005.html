<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>baylear</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
	<body class="calibre">
<h1 class="h1baslik" id="calibre_toc_2">II</h1>
	<p class="normal">K. çağırıyor, gitmemezlik edemem.</p>
	<p class="normal">— İhtiyarladım, diyorum.</p>
	<p class="normal">— Bize göre değil, diyor, ihtiyarlık.</p>
	<p class="normal">Saçlarını dökerek tarıyor aynada. Kademhanenin tirşe boyalı kapısını ittim. Mermer yalak dıştan inen kurşun boru. Beyaz sabun elimden kaydı, döndü yalakta durdu. Nalınlara baktım. Hamamda yıkanıyor, su dolu kurnaya tası bıraktı. Pirinç karyolası topuzlu, aynalı. Çözme çarşafta yattık. Dudak uçlarında iki çizgi, taraçalı odada duruyoruz eşikte, çıkmadan önce. Durgun bakıyor, el sallıyor pencereden. Ben kayığın yanından bakıyorum. Yalıdakiler yattı. Bir havluya sarıyor saçlarını, döküyor sonra taramak için, lacivert bir ceketi fırçalar gibi fırçalıyor güneşte eğilerek. Bakınca gidiyorum, çağırdı mı gidiyorum. Çinko borunun yanından elimi uzatarak duvarın üst kenarını yakaladım mı çekiyorum kendimi taraçaya. O ışığı her gece bulurum karşı kıyıda, geceleri yerli yerinde gündüzleri yok. Öteki ışıklara bakınca daha sarı. Orasından burasından kopuyor geçmiş, kırıklarıyla döküyorum fotoğrafını, üstüne alçı, kalıptan çıkınca pembe bir kurdeleyle astım duvara Remide Ablamın başucuna. Kadın ressamların resimlerinde bulunurdu. Güzel, bir de eniştemin suluboyalarında, uzaktan bakardık onlara, şimdi yok, şimdi bulunmuyor. Gül o kadar çok benzerdi ki resmine koklamazdık duvara asardık vazoyu yaldızlı bir çerçevede. Tam kendi renginde cam, su canlı, bir kaşık şurup üşütünce, sirkeli bez. O zaman kızlar verem olurdu.</p>
	<p class="normal">Eter koklatırdık Peruz ’a.</p>
	<p class="normal">K. lunatique (aysar).</p>
	<p class="normal">Perdeleri kapardı sıkı sıkıya camdan çıkınca, düşmemek için çektiği kuyuya.</p>
	<p class="normal">Çiğnerdik lafı, gül reçeli kokardı ağzı. Remide Ablam karanfil çiğnerdi.</p>
	<p class="normal">Külbastı yediğini unuturdum, ağzı hiç benzemiyordu çiğneyen birine, bana öpüşmeyi düşündürmüştür.</p>
	<p class="normal">Bir de yıldızım var kimi zaman başımı kaldırıp baktığım, her seferinde bulduğum. Bir üçgenin uçlarıyız. Kıyıdaki yıldız pencere, gökteki yıldız, taraçada ben. Denize bakmadan eve giremem. Eve girmeden denizi düşünemem. Ay ışığında, aralık bıraktığı kapıyı itiyorum usulca. Elimi tutuyor, elleri soğuk. Vermekten çekiniyor elini soğuk olduğu için, biliyorum bunu. Perdesini aralıyor, oturuyoruz yan yana ağaçlara karşı ağır memeleri avucumda. Perdeleri inik her zaman. O gün açıktı, bugünkü gibi aklımda, bahçenin ağaç karaltısı, yalnızlığı ve susuzluğu ömrün ve her çeşmenin başında duran o nöbetçi bendim, kendim için, onun için. O durağa varmamız gerekli. Yan yana oturduk ayı görünmeyen gecenin açık karaltısında. Belli ki bir dolap ve sandalye bize bakıyor. Tiftik battaniyenin tüyleri uzun, saçları ağzıma giriyor, elim en sıcak kuyuda. Ata binip dönüyorum yalıya. At yok. Bir kamçı vuruyorum sağrısına ağaçların içinden düz gidiyor önce, yamaçtan aşağı sarınca yitiyor gözden. Fatma yok, dönmedi. Uzandık yan yana. Geldi korkarak iç denizine gecemin, elimi uzattım ve tuttum. At kapıda bekliyor yalıda. Kayık daha bitmedi. Kaynar suda büktüm omurgasını. Yorganı kaldırdı girdi sırtüstü. Eteklerini sıyırdım, karım oldu. Yalan yanlış sevişmeler yer etmiyor bellekte. Utanmadım. Eski günlerimi bildiğim için utanmadım. O eski günlerimi düşündüğü için bakmadı yüzüme. En ufak kıpırtıda K. ’yı buluyorum. Geliyor çağırınca. Prostat uyandırdığı ölçüde tuvalete gönderiyor. Mackintosh. Beden yoksulluğumun altındaki denizleri, balıkları, saz ve yosunları ve onları omuzlayan kadınları çeksem gözlerimi açamam bir daha.</p>
	<p class="normal">K. öp beni, dedi, öptüm boynundan, saçlarını geriye attı sallayarak, uzandı sırtüstü, yattık. Bütün sıcaklığını bilmeme karşın eksik bir şey var bugünden eski güne sıçrayan ve doyumu uzaklaştıran. Sandık yukarda, tüfeklerim yukarda. Üç tüfek, biri Barracuda, yabanıl köpek, uzun, sert, kurulmaz. Her seferinde karaya çıkıp yere bastırarak kuruyorum.</p>
	<p class="normal">Eski günlerin doyumu olduğunu, bir anımsama olduğunu anladım, çünkü uyanmamıştım. Kendime baktım ve utandım. Eski günlerimi bildiğim için utandım. Tavla oynadık ertesi günü Fatma ’yla.</p>
	<p class="normal">K. ’ya katılığı öğretmiştim. Buna yumuşaklığı öğretiyorum. O zaman en açılmaz kapıları açardım, şimdi açık kapılardan süzülmek bile zor. Taraçaya atladım kapı aralıktı. Derisinin gerginliği gözümün önünde. Fistolu bluzu gözümün önünde. Ona katılığı aşıladım. Son kerteye dek yalvarmadı. Al beni demedi. Yarmak hoşuma gidiyordu. Sararması hoşuma gidiyordu, süzülmesi, bakışı kapı aralarında, onu unutmadım, kadınlarımın hepsinin üstünde tuttum. Ey bellek, bir iç savaşın eşiğine getirdin beni. Bu kargaşa eski günlerin bulanık suyu. Şimdi o suda avlıyorum balıklarımı başka deniz yok.</p>
	<p class="normal">K. ’nın odası karanlıktı ışıkları yakmamış. Ayakta karşıladı. Sofaya açılan kapıya baktım.</p>
	<p class="normal">— Kilitledin mi? diye sordum.</p>
	<p class="normal">— Kilitledim, dedi sessizce.</p>
	<p class="normal">Konuşmak için değil sevişmek için sokuluyor. Mackintosh. Ötesini çok iyi biliyorum. Bir koridor var arkasında. Bir oda dipte, bir oda daha, tam karşıda bir oda daha. Gündüz gözüyle gördüğüm bu odalar, bu odaların döşenişi gözümün önünde. Evde yoklar demiş olmalı. Belki uykudalar uyuyorlar. Belki tümüyle öldüler. Çünkü büyükler öldükten sonra da seviştim o odada K. ’yla. Göz mü yumuyorlar! Bütün sevişmeler tek bir günde toplanıyor. On yıllık kopuk olayların tümü nasıl oluyor da bir duruşa bağlanıyor, bir yatışa ve uzanışa. Boynu yastıkta yan. Bir deste iskambil kâğıdı gibi diziyor yüzünü yastığa. Değişik evlerde yatıyoruz, değişik odalarda. Kırk yaşındaydım. Başka kadınlarla ve kuşkusuz karımla ilişkim vardı ama o ilişkileri anımsamıyorum denizi anımsadığım gibi.</p>
	<p class="normal">Kollarımın arasından derisi kaygan bir balık gibi fırlayarak zıpkından kurtulurken karnı yırtılan kefal gibi kuyruk deviniminin verdiği hızla uzaklara, çok uzaklara doğru koşuyor. Hangisi hangisine bağlı! Fatma ’yı öptüm. Öpünce anladım bu öpüşün benim için yaşamsal değerde olduğunu. O kendimi anımsatacak bana, boşluğumu demek istiyorum yokluğumu. Kurtarmak istediğim, memnun etmek ya da uyarmak istediğim kimse yok. Ben varım. Sevişmeyle ayakta durdum. Yine sevişmeyle ayakta kalmalı.</p>
	<p class="normal">— Tanrı gecinden versin sen gözünü kapadın mı ben ne yaparım beyefendi! Nasıl geçinirim o aylıkla! Beni düşünüyorsan düşündüğünü göster.</p>
	<p class="normal">Sevişmeyi buna bağladığını, miras sözleşmesini bozarsam ona elimi uzatabileceğimi anladım, kendime demek istiyorum. Dirliğim sevişmeye, sevişme ona bağlı. Madem önüme çıkardığı engel bu, bu engeli ortadan kaldırmaktan başka güneş yok. Malıma göz dikenlere malımı kaptırmayacağım, kendime saklayacağım, Fatma ’ya demek istiyorum.</p>
	<p class="normal">Ne resim, ne müzik, ne kitap, bu desteklerden hiçbirine gereksinme duymadım. Cinselliğim yetti bana. Onunla başladım onunla biteceğim. Bu aynayı kıramam, Fatma ’yı demek istiyorum. Doğayı sevmedim. Doğaüstü bir doğadır deniz. Bir kadın rahmine benzettim onu. Yattım üstüne, ipleri topladım, kurdum tüfeğimi, sardalye ve hamsi tuzlanan barakalara doğru yöneldim. Kefalin kıyıya, denizle karanın birleştiği çizgiye dek sokulduğunu bilirim. Karayla aranızda kaldı mı, çaresiz, sizin tuttuğunuz çizgiyi yarıp geçmeye çalışır balık. Karaya vuracak değil ya! O gün de öyle oldu. Sardalye kafalarına, kursaklarına sürüyle gelenler karayla benim aramda kalınca beni yarıp geçmeye kalktılar. Yıldırım gibidir, fırlar. Beş ya da altı taneydiler. Yirmi santim önlerine salladım zıpkını, en irisi gelip saplandı. Sarsıntıyı duydum. Ağır ağır sallanarak çöktü sazlara. Gittim ve aldım zıpkınla birlikte kaygan, K. ’yı aldığım gibi. Ötekileri aldığım gibi. Unuttum onları. Sevdiğim yanlarını K. ’ya verdiler. K. ’yı donattılar. Beni kişiliğime kavuşturan izlenimlerdi onlar. K. da bir izlenimdir. Tümünü aldım ve özümsedim, besini aldıktan sonra dışkıladım gerisini. O besinle duruyorum ayakta. Açık seçik bilmesem de duyuyorum bunu. Açık seçik düşünmesem de düşünüyorum bunu. Bilincine varmasam da bu gerçek, bulut ardındaki güneş gibi, ısıtıyor beni. Fatma ’ya uzatıyorum elimi yaşadığımı kanıtlamak için. Bir odalık. Neden olmasın!</p>
	<p class="normal">O sözcüğü düşündüm sabahtan beri: Mackintosh. Unutmuşum. Bu ses kabarcığı dipten çıktı, düz denize düşen yağmur tanesi gibi yüzüyor, sonra patlıyor. Yeniden çıkıyor, yeniden sönmek için. Üst ve alt şimdi bir. Mackintosh bir kuş olabilir, bir makas türü. Birden anımsadım: Yağmurluk. Bir sis perdesi aralandı, başını uzattı Mackintosh. Dudaklarının kıpırtısını görüyorum. Vişne çürüğü bir halı var arkasında duvarda. Çini soba yanıyor büyük salonunda yalının, alçak, ağaçların arasında. Yağmur çiseliyor. Yol yalının önüne doğru alçalır, tam kapının önünde iniş noktasına varınca kıvrılarak uzayıp gider. Dönemece rastlayan cami yeşil görünüyor şimdi. Oysa yeşil olan ağaçlardır. Bir yol daha, ağaçların arasına tırmanır. Kulelidir bütün yalılar. Demir bir kapının önünde denizin kedilediği düzlükte çöpler yüzer. Hava durgun işte. Kayıklar var rıhtıma bağlı. Mavi dumanıyla çatana, çatana sesi duyabilsem yine. Kumaşların ıslandığı deniz üstü odada camdan çatana sesine baksam, uyusam onu düşünerek.</p>
	<p class="normal">Macfarlane vardı sonra.</p>
	<p class="normal">K. ’nın bir avukata danıştığını söylemek yanlış olmaz. Danışıyor ister istemez. Fatma ’nın demek istiyorum. Girdi elektriği yaktı. Önümde duruyor:</p>
	<p class="normal">— Bu kâğıdı yırt at, dediler bana, sık da suyunu iç, dediler.</p>
	<p class="normal">Girip çıkıyor kapıları vuruyor. Gazete okumaya başladım önüme bakarak. Kim onlar! Kızların ve damatların aklı. İmzalı bir kâğıtla kandırmak her zaman kolaydır. Tutmadı.</p>
	<p class="normal">— Bunlar aldatmaca, dedi Fatma, bunların hiçbir değeri yok. Aptal değilim, sordum soruşturdum ben.</p>
	<p class="normal">Kimler? diye sormadım. Girip çıkıyor. Kapıları vuruyor. Tavlanın kapağını açtı ve hızla kapadı. Kırılan bir tabak sesi mutfakta. Topallayarak gittim.</p>
	<p class="normal">— Canın sağ olsun, dedim, hangisi kırıldı?</p>
	<p class="normal">Yalıdaki sofradan arta kalan ince kenar çizgili beyaz tabak.</p>
	<p class="normal">K. ’nın kucağında duran.</p>
	<p class="normal">— Canın sağ olsun, dedim.</p>
	<p class="normal">Christofle takımdan arta kalan iki çorba kaşığı, iki bıçak, belki üçtür, belki tatlı kaşıkları da vardır, musluğun yanında duruyor. Peşkirler sandıkta, çatı katında. Çatı katı bitmedi. Ben öldükten sonra bitirmeli.</p>
	<p class="normal">— Bana bak, dedim, ben öldükten sonra onlar seni yüzüstü bırakmaz.</p>
	<p class="normal">— Sen de biliyorsun, dedi, sen öldükten sonra benim kıçıma tekmeyi vuracaklarını. (Kıç sözcüğünü sevmedim.) İyisi mi ben de başımın çaresine bakayım.</p>
	<p class="normal">Albaya gideyim demek istiyordu.</p>
	<p class="normal">Albayın kim olduğunu biliyorum. Benim gibi biri. Emekli aylığı karşılığında, malvarlığı karşılığında demek istiyorum, bakılmak isteyen biri. Eli yüzü düzgün bir sürü kadın yapıyor bu zanaati. Bizim gibilerse tümen tümen: Topallar, yatalaklar, çok yaşlılar. Huzur evleri olmalı bizde de. Bir erkek yatağa düştüğünde yirmi gün yatar, yirmi gün oturak dökmek karşılığında albayın malvarlığı.</p>
	<p class="normal">— Benim eşimsin, dedim, bakıcım değil.</p>
	<p class="normal">— Öyleyse bozdur noterde imzaladığımız kâğıdı, dedi.</p>
	<p class="normal">Gözleri çakmak çakmak. Bastonu musluğun taşına dayadım, tek ayağımın üstünde yükselerek dengeledim kendimi (Acındırmak için mi!) durdum öyle.</p>
	<p class="normal">— O da olur, dedim.</p>
	<p class="normal">— Ne zaman? diye sordu.</p>
	<p class="normal">— Hemen bugün. Bugün olmazsa yarın.</p>
	<p class="normal">Kısalmış ayağımın üstüne inerken bastonuma dayandım. Gösterdim:</p>
	<p class="normal">— Bunları limon kabuğuyla ov, parlasınlar.</p>
	<p class="normal">— Ben ne düşünüyorum, sen ne düşünüyorsun.</p>
	<p class="normal">Söylenerek çıktı gitti ama kapıları vurmadı. Ferhunde ’den istedim anlaşmayı, numarası tarihi için. Damat hastalanmış. Hemen unuttum hastalandığını.</p>
	<p class="normal">İyi aile çocuğu, öteki parası için, Fatma gibi. Kızım ne de olsa. Bana benzer. Ferhunde ’ye benzemez.</p>
	<p class="normal">— Nesi var? diye sordum.</p>
	<p class="normal">— Son günlerde olup bitenlere çok canı sıkıldı, dedi.</p>
	<p class="normal">— Ne oldu son günlerde!</p>
	<p class="normal">— Anlamamazlıktan gelmeyin, baba.</p>
	<p class="normal">Damadın kalp yetmezliğini bana yüklemek istiyor.</p>
	<p class="normal">— Ben ne yaptım, dedim.</p>
	<p class="normal">— Satmadınız mı alt katı üvey kızınıza! Para verdi mi size karşılığında?</p>
	<p class="normal">Hiç düşünmedim onun üvey kızım olduğunu. Ne tuhaf, öyleydi.</p>
	<p class="normal">— Verdi, dedim, anlatırım sonra. Banka kredisi varmış onu verdi, gerisini taksite bağladı.</p>
	<p class="normal">— İyi iyi, dedi, neniz var neniz yoksa bağışlayın başkalarına.</p>
	<p class="normal">— Sana yakışmıyor böyle konuşmak, dedim. Neden başkaları olsun! Bana bakıyor. Sen bakabilir misin! Selime bakabilir mi! Anca kocalarınız.</p>
	<p class="normal">— Bakıyorsa karşılığını veriyorsunuz, dedi. Her önüne gelen bakıcıya insan malvarlığını bağışlarsa neye varır bunun sonu!</p>
	<p class="normal">— Ben hiçbir şey bağışlamadım, sattım, dedim.</p>
	<p class="normal">— Güldürmeyin beni, dedi.</p>
	<p class="normal">— Sana kâğıtları göstereyim, dedim. Noterden senet verdi. Her ay yirmi bin lira ödemeyi kabullendi.</p>
	<p class="normal">— Kaç ayda öder! dedi.</p>
	<p class="normal">Anladım o kadar yaşamazsın, demek istediğini. Kâğıtlarımı karıştırdım notlarıma baktım, klasörlerimi elden geçirdim, kimi yazılarım üstüne önemlidir kaydını düştüm. Eski günlerle yeni günler, aradakiler ve sonrakiler, gelecektekiler belki de, karanlığa yumulmuşlar, yol kesmek için, zorla sökmek için kurgusunu nerenin bilmiyorum, fırsat kolluyorlar. ZAMAN götürüyor bizden götürebildiğini, gerisini mirasçılar bölüşüyor. Daha çok malvarlığım olsa da daha çok kaçırsam, diye düşündüm, dağıtsam şuna buna, on beş yaşındaki evlatlığa, ablamın çocuklarına (Dağıldılar hepsi.) konu komşuya gerekirse. Tuvalete gittiğimde istibra yaptım. Sünnettir ve yararlıdır. Çamaşır yıkama sırasında görülür yararı, çünkü sararmaz. Hemen oracıkta: Bunlar da tüm unuttuklarım gibi uzakta, diye düşündüm. Leş kargaları gibi üşüştüklerinde cesete bir iskelet kalır. Fatma daha yabancı olsa, ki artık yakın, ondan da kaçırsam. Gençken verilmeyeni ihtiyarlık alıp götürecekse neye yarar! Sağlık dağıtmamakla başlar. Küçük damat atölye kiralamasın varsın. Kim o! Selime yeni bir kocaya varır. Kim bunlar oramdan düşmeylen.</p>
	<p class="normal">— Ne zaman istersen gidelim, dedim Fatma ’ya, pantolonumun düğmelerini iliklerken.</p>
	<p class="normal">— Yarın, dedi. Ben gider buldururum, beklemezsiniz. Bir kopyasını alıkoymazsanız böyle olur. Çıkarıp verdiniz elinizle. İşinize akıl ermiyor. En küçük kâğıt parçasına kilit üstüne kilit vurursunuz, ama sıra anlaşmaya geldi mi umurunuzda olmaz.</p>
	<p class="normal">O gece yanıma uzandı, yattık. Öksürük tuttu. Uzun zamandan beri görmemiştim, unutmuşum. Soluk soluğa gittim.</p>
	<p class="normal">— Dokunmadı ya, diye sordu arkamdan yarı çıplak, saçları dağınık. Size bir şey olursa sorumluluğu almıyorum üstüme.</p>
	<p class="normal">— Ne olabilir ki! dedim.</p>
	<p class="normal">Yarı yarıya görünüyordum yan. Bakmıyordu. K. ’yı unutacaktım az daha, yürüyüp gidecektim. Bir adım atmıştım ki aklıma geldi. K. ’ya uzandım. Degugis ’ten almıştık, kimi atıldı, kimi denize düştü, kimi çöplüğe gitti. Tabaklar kırıldı. Son tabak dün kırıldı. İnadına kırdı. Ne yapalım diye düşündüm, ben öldükten sonra.</p>
	<p class="normal">— Nasıl, diye sordum, çok mu kötü?</p>
	<p class="normal">— Sen çok yaşa dedi, benden geçmiş, ben böyle şeyler düşünmüyorum.</p>
	<p class="normal">Kumsalı sıyırtarak denize yürüdüm, çektim yorganı omzuma.</p>
	<p class="normal">— Peki sizler ne düşünürsünüz? Mal mı? diyemezdim.</p>
	<p class="normal">Öcümü Ferhunde ’den aldım. Ağzıma geleni söyledim. Çıkarlarından başka bir şey düşünmediklerini yüzlerine vurdum.</p>
	<p class="normal">— Hastam var yavaş, dedi.</p>
	<p class="normal">— Kim hasta! O mu? Kim o!</p>
	<p class="normal">İçimde bir hafiflik var:</p>
	<p class="ortayazi">Lamada lam cimede cim<br class="chapter"/>
    Aman karıcım</p>
<p class="normal">Yorgunluk vermedi. Bir hafiflik verdiği su götürmez.</p>
	<p class="normal">— Bana bak Ferhunde, dedim, hoşgörü gerekli böyle durumlarda. Affet. Affetmesini bil. Gelsin yardım etsin size. Hastaya baksın. Ufak tefek yıkasın.</p>
	<p class="normal">Uyumuşum. O gece hiç uyanmadım, uyandığımı anımsamıyorum. Derin uyumuşum. Sabah kalktığımda Fatma daha uyuyordu. Gittim ilk kez çayı koydum. Gazeteyi aldım kapıdan. Karşıya baktım onların gazetesi de kapıda. Yalıdaki bir odanın kapısına benziyor. Döndüm koltuğuma oturdum eski bir güneşi geride bırakarak. İyiye gidiyor. İlk kez buradayım yalının dışında. K. görünmedi. Aynaya baktım. Bakmamak daha iyi. Dişlerimi taktım, iyiye gidiyor. Su ısıttım tıraş oldum. Tıraş olurken ister istemez aynaya baktım. Fatma kalktı:</p>
	<p class="normal">— Çayı koymuşsunuz, dedi.</p>
	<p class="normal">— Koydum hanımcığım, dedim.</p>
	<p class="normal">Kıpkırmızı oldu.</p>
	<p class="normal">— Çocukların yanında bir boşboğazlık edersen rezil oluruz, dedi. Bugün sinemaya gidiyoruz.</p>
	<p class="normal">— Gidelim, dedim. Olur. Gitmemek için hiçbir neden yok. Ne zaman gidiyoruz?</p>
	<p class="normal">— Öğle matinesine dörtte.</p>
	<p class="normal">Arabalar (Önce atlı sonradan otomobil.) vapurlar, köprü, tünel, tünelin başındaki ihtiyar, meyhaneler, Hıristaki, Bohème, Pharaon, Anadolu Pasajı, Lebon, Marquise, Régence, Tokatlıyan, Péra Palace birbirinin avucunda, birbirinin içinde, yıpranmış iskeletleriyle açık kalmış pencere aralığından yağdı üstüme. Faytona binelim. Arabacı aşı boyalı yalının önünde dur. Pırrrs. Şık giyindiğim zamanlar olmuştu, fes, kalpak, şapka aldırmadığım zamanlar. İnce bir yoldan K. ’nın kucağındaki kayık tabağına (Oysa yuvarlaktı düşümde.) gidişim. Bunu yorumlayamadım. Merdivenden inerken koluna girdim Fatma ’nın. Bastonum bir bekçi sopası gibi yankılanıyordu. Kar yağıyor.</p>
	<p class="normal">— Hava güzel bugün, dedi.</p>
	<p class="normal">Açık güneşli havaları her zaman severim. İnce bir pardösü var üstümde. Üşümem. Üşümeyi sevmem.</p>
	<p class="normal">Tek atlı arabadan inerken K. pencereden bakıyordu.</p>
	<p class="normal">Saçlarını arkadan bağlamış.</p>
	<p class="normal">Yürümeyi severim. Lütfen kapıyı açık bırakmayınız. Karo taşların arasına soktum bastonu, girdi. Kurulu düzenin bozulmasını sevmem. Anlaşmayı bozmadan malım bu kadına kalamaz mı! Kim bu!</p>
	<p class="normal">— Caddeye kadar yürüyelim, dedi.</p>
	<p class="normal">İçim rahat oldu mu dünyanın öbür ucuna giderim. Sokakta tek araba bile yok. Asfalt her zaman şaşırtmıştır beni. Köşe başındaki tek katlı villayı yıkmışlar. İstanbul delik deşik. Başımı kaldırdım, boşluğun yanındaki azıdişine baktım. Bir, iki, üç, dört. İki kez şaşırdım sayısını.</p>
	<p class="normal">— Şu apartman kaç kat?</p>
	<p class="normal">— Yürürken sayılmıyor. On üç ya da on dört.</p>
	<p class="normal">Çarpık. Şavul tutmuyorlar. Midye dolmaları vitrinde, yorganları asılı vitrinde. Bizde yolu ayrı yaparlar, kaldırımı ayrı. Yolla kaldırım bir araya gelmez. Anlaşılmıyor. Araba durdu. K. topuz yapmış saçlarını pencereden bakıyor.</p>
	<p class="ortayazi">Hanım uyandı<br class="chapter"/>
    Cama dayandı<br class="chapter"/>
    Cam kırıldı<br class="chapter"/>
    Kana boyandı</p>
<p class="normal">Bir yorgancı daha. Mavi atlas baklava dilimli. Dermason 135, Battal 150. Pirinç çuvalları. 34.LD.522. Bir kadın geliyor ince uzun, burun delikleri ürpertili, gözleri sürmeli, aydınlıkta cırlak. İnsanlar birdenbire çoğaldı. Nüfus çoğaldı. Aşağı tabaka ürüyor. İstanbul ’u kapıcılar sardı. Yüzüme bakmadan geçti. Bütün kadınlar bakardı. Bakmadan edemem, bacaktan başlarım. Uzun yola gidiyorum.</p>
	<p class="normal">— Romatizmanın çaresi yok.</p>
	<p class="normal">— Baba sizinki romatizma değil.</p>
	<p class="normal">— Biliyorum biliyorum ama hepsi bir kapıya çıkıyor.</p>
	<p class="normal">İğne yaptırdım. Çantalı bir adam geldi iğne yaptı. İdrar tahlili istediler yaptırdım. İlaç aldırdım içtim. Yüzüne baktım, güzel gözleri var, iri kestane. Altın dişi sevmem.</p>
	<p class="normal">— Az kaldı, dedi. Şuradan bir arabaya bineriz.</p>
	<p class="normal">Arabalar kalkmadı mı!</p>
	<p class="normal">— Yok, dedim, otobüse binelim.</p>
	<p class="normal">— Siz bilirsiniz, dedi.</p>
	<p class="normal">Otobüs beklerken bir hastalık sonrasının iyiliğini duydum. Bakındım. Şu köşe Paris ’e benziyor. Biri çok kalabalıktı, öbürü durmadı, üçüncüsüne bineriz. Sekiz ay kaldım. Viyana ’yı da bilirim. Eski Viyana. Köstence ’nin bütün hamalları Türktür. Beyaz gecelik entarisinin üstüne samur kürk giydiğini anımsadım babamın. Bekliyoruz, gelmek bilmez. Gelirse dolu geçer, durmaz. Bindik, sallantıda uyumuşum.</p>
	<p class="normal">— Oldu işte dedim, memnun oldun mu?</p>
	<p class="normal">Güldü.</p>
	<p class="normal">İmza atmasını bilir de yazı yazmasını bilmez. Cahillik bu milletin kanını kuruttu.</p>
	<p class="normal">— Al, dedim, sen sakla bunu, sakın kaybetme.</p>
	<p class="normal">Koluma girdi merdivenlerde.</p>
	<p class="normal">— Dörtte bir düşer, dedim.</p>
	<p class="normal">Sinemada uyudum. İyi oluyor evden başka bir yerde uyumak, uyanmak ara sıra bir oyuna, bir konuşmaya, bir araba gezintisine. Bir adam kaçıyor durmadan. Bir kadın var işin içinde, sanki işin içinde bir kadın olması yakışık almazmış gibi. Oysa her işin içinde kadınlar var. Kadın eski bir hisara benzer, kırk kez elden ele geçse de düşmez. Kadınlara ilgi duyduğumu gizleyecek değilim. Neden bu böyle diye düşündüğümde başka taraklarda bezim olmayışına veriyorum. Evleri sevmem. Bahçeleri sevmem. Büyük caddelerde dolaşmayı, lokantada yemek yemeyi, çalgı dinlemeyi severim. Aşırılığı sevmedim. Az içki içtim. Şimdi de az içiyorum kaçamak.</p>
	<p class="normal">— Kimin öleceği kimin kalacağı belli olmaz, dedi.</p>
	<p class="normal">Ne annem namaz kılardı ne babam. Bu arada bir kılıyor. Kılardı. Başında namaz bezi, belinde tespih, seccadesini yaydı, namaza durdu. Eteğini çekerdim, sarılırdım eğilirken. Selam verdi, okumaya başladı. Evimin bereketisin derdi babam. Düz bir burnu vardı. Oysa insanın bir yanı öbür yanını tutmaz, sağ omuz biraz düşüktür her zaman. Terziler bildiği için ona göre prova yaparlar.</p>
	<p class="normal">— İşte oldu, dedim, bozdurduk.</p>
	<p class="normal">Kişinin ölümünden sonrasına bir düzen verebileceğini düşünmesi ne kadar saçma. Notere gitmenin, bir anlaşmayı bozdurmanın başkaların yarınını değiştireceğini bilsek bile bu bir düşten öteye geçemez. Olmayacağım bir günde varmışım gibi. Açık değil. Yarı düşünceler var. Belirmesiyle birlikte yiten görüntülerin bilincine varılmıyor. Bu da onlardan biri. Geçiştirdim.</p>
	<p class="normal">Cenaze namazı kıldım ister istemez. Saçma. Hepsi saçma. Bir güç var.</p>
	<p class="normal">— Hoşgörülü olmalısın, dedim Ferhunde ’ye.</p>
	<p class="normal">— Güldürmeyin baba, dedi. Bir aile toplantısı yapmak istiyoruz, konuşmak istiyoruz sizinle.</p>
	<p class="normal">Dünya gidişatından konuşacak değiliz ya, mal mülk konuşulacak. Kimin malı mülkü! Miras kalkmalı, devlete kalsın varsın.</p>
	<p class="normal">Fatma ’ya baktım. Niçin olmasın, ne eksiği var!</p>
	<p class="normal">— Siz her şeyinizi Fatma ’ya bırakmak istiyorsunuz, dedi.</p>
	<p class="normal">— Olabilir, dedim. Kime istersem ona bırakırım. Bak İngiliz kanunlarına, serbestlik var.</p>
	<p class="normal">— İngiliz kanunlarını bilmiyoruz, dedi, bildiğimiz bir şey varsa o da çocuklarınızı düşünmediğiniz.</p>
	<p class="normal">— Çocuklarımın durumu iyi. Kocaları var, evleri var.</p>
	<p class="normal">Durağa kadar yürüdük. Görmeyeli çok değişmiş. Baştan kara. Kimsenin kimseyi dinlemediği belli. Parayı veren istediği yere apartmanı dikiyor. Ne yapmalı! Yapılacak çok şey var. Yapılacak bir şey yok.</p>
	<p class="normal">Gittiğim gibi döndüm, koltuğuma oturdum. Ferhunde geldi.</p>
	<p class="normal">— Neredeydiniz baba? dedi.</p>
	<p class="normal">— Hiç, dedim, sinemaya gittik.</p>
	<p class="normal">— Bozdurdunuz mu? dedi.</p>
	<p class="normal">Anlamamazlıktan geldim.</p>
	<p class="normal">— Neyi!</p>
	<p class="normal">— Anlaşmayı.</p>
	<p class="normal">— O anlaşma hoşgörüye uygun değildi, dedim. O baştan bozuktu.</p>
	<p class="normal">— Aspirin var mı? dedi.</p>
	<p class="normal">— Var dedim. Tuvalette rafta. Eriterek iç, ekşime yapıyor.</p>
	<p class="normal">Bir ecza dolabımız yok.</p>
	<p class="normal">Filmin konusunu anlattım kısaca. Oyuncuların adlarını söyledim en doğru okunuşlarıyla. “Benim kocam hasta yatıyor içerde, siz tutmuş bana sinema oyuncularından söz ediyorsunuz, aldırdığınız yok,” der gibi yüzüme baktı. O da aldırmıyor. Dün akşam gezmeye gitmişler, içi sıkılıyormuş evde. Bu hastalıkta hasta kıpırdatılmaz, kalıp gibi yatırılır benim bildiğim. Olabilir. İlgisizliğimin bilinmesinde ne sakınca var. Bir denge kurdum yaşamımda, bunu kimsenin bozmasına izin vermem.</p>
	<p class="normal">K. görünmüyor.</p>
	<p class="normal">Fatma gözümün içine bakıyor.</p>
	<p class="normal">Kopukluklar oluyor, durgunluklar.</p>
	<p class="normal">Yatağa girince saatlerce birinin adını bulmaya çalışıyorum, bir komşunun filan. Vapur beklerken bana doğru gelen kadın, neydi adı, ölmüş olmalı. Bir birinci, diyorum, gişe penceresine uzanırken. Bir kapak. Niyet çeken güvercin gibi uzatıyor bileti. Arkamda duruyor. Tuğla bir evin ikinci katında otururdu. Biletçi ölmüş olmalı. Merdivenli yolun ağzındaki evde otururlardı, Nurettin Bey önce öldü, sonra karısı. Kızları evlendiler. Öldüklerini duydum. Hısım olurduk, koca yüzlü bir adam. Ben burnumun yalancısıyım dermiş. O günkü vapurlara binenler bilir.</p>
	<p class="normal">Karışık yollara girip çıktım. O evler yıkıldı. Beni beğenir miydi! Hepsi apartman oldu. Yıkıcı eline düştüler yeniden, daha büyükleri yapıldı, daha yüksekleri. Katlar el değiştirdi. Ağaçlar kesildi. Okulun önündeki servi duruyor. Sokaklar kazıldı, kapatıldı, yeniden kazıldı. İskele olduğu gibi. Necmi ölmüş olmalı. Yalıdan kimse kalmadı. Yemiş ağaçları köreldi. Şimdi olsa bavul dolusu para ederdi. Suçlarımı öğüten, işime geleni baş ucumda hazır tutan bir naturam var: Unutuyorum. Karımı unuttum. Anamı babamı unuttum. Acımadım. Acımayı sevmem. Kopuk yaşadım kendi başıma, kimden bilmiyorum. Bir koltuğa çakılı kalmak romatizma yüzünden, bitirdi beni. Nafile namazı kılar gibi günde üç nöbet eski yollara düşüyorum. Yalıdayım. Kayığa vapura biniyorum. Kız Kulesi ’ne baktım. Galata Kulesi ’ne baktım. Süleymaniye güzel, derler. Anlamam, hep bakmışımdır. Ayasofya çarmıha gerilmiş bir adam mıdır ki hep bakmışımdır. Kız Kulesi ’ni severim vapurdan. Denize bakmışımdır. İlkyazın gelişini denizin renginden bilirim. Bir prenses yılanlı. Aşk serüvenleri dokunaklıdır. Denizi her gece yüzerek geçermiş. Tarih umurumda değil. Gelecek umurumda değil demek istiyorum. Hammer okurdum. Hammer umurumda değil. Katina umurumda değil. Buldum adını. Seyrek dişli Katina bulutlar içinde. Ölmüş olmalı. Sandık odasında, yerde ya da sandığın üstünde. Hem yerde hem sandığın üstünde. O sevişmeden içimde tek çizgi kalmamış seyrek dişlerden başka.</p>
	<p class="normal">— Battaniyeyi getirdim, dizlerine koy, dedi Fatma.</p>
	<p class="normal">— Koy koy, dedim hatırı kalmasın diye.</p>
	<p class="normal">Koydu dizlerime. O kadar yaşlı değilim battaniyeye sarınacak kadar. Olsun.</p>
	<p class="normal">K. ’yı düşündüm. Bizde yatmıştık onunla, kızdı, taşlıktaki odada, yer sedirinde. Ertesi gün yüzüne baktım anlaşılır mı diye, anlaşılmıyor. Ayakta ahırın önünde. Kürk vardı sırtında, götürürken, ağacın altında, hendeğin orada.</p>
	<p class="normal">Karşılıksız olmalı.</p>
	<p class="normal">Malıma, yalnızlığıma göz dikenleri sevmem. Sevmek ürpertinin silinmemesi demekse ürperti silinmedi. O kokuyu, gecenin kokusu olabilir bu, duymak için elektriği söndürdüğüm çok oldu. Onu sevdim diyebilirim sevmek o kokuyu duymaksa. O çok yaşlanmadan öldü, ben çok yaşlandım öldüm. Sekseninde delikanlılar var. Ölmemi isteseler de ölmem. Fatma ile evlenme işi ortaya çıkınca, bakım için, hiç unutmam Ferhunde ’lerdeydik. Çay içiyorduk, Selime kocası, Ferhunde kocası, ben, Fatma yoktu. Akılları sıra beni uyardılar.</p>
	<p class="normal">— Bakın, dedi küçük damat Süleyman Başarır, bu kadınla bakım için evleniyorsunuz. Ona şimdi nasıl davranıyorsanız yine öyle davranın. Size sonuna kadar bakmasını istiyorsanız bunun böyle olması gerekli. Yoksa başı sıkışırsa bırakır gider. Düşündük taşındık bir miras anlaşması yapmanızı uygun bulduk. Elinizde koz olur. Vereceğiniz ufak tefek hediyeler makbule geçer. Hizmetçilikten hanımlığa yükselirse şımarır. Açık söylüyorum, gözünüzün içine bakar, ölse de mirasına konsam diye. Şimdiki yaşamı ölümünüzden sonraki yaşamından daha rahat daha iyi olmalı ki baksın size. Şimdilerde böyle bir meslek türedi. Birtakım kadınlar yaşlı erkeklere bakıyorlar emekli aylığı için. Öğrendiler bu zanaati kurt kesildiler. Nusret Bey ’in bakıcısına bir buçuk milyon vermiş aile ilişkisini kesmek için. Nusret Bey ’i o kadın yollamıştır. Belki de zehirledi. Gözünüzü dört açın. Pahalıya satın kendinizi.</p>
	<p class="normal">Böyle demedi böyle demek istedi. Kendini ölümsüz sanıyor. Haddini bildirmeliydim, bildirmedim. Kimi araba kazasında gitti, kimi yüreğine indi gitti. Gence ihtiyara bakmıyor. Ondan gencim. Günde iki paket cıgara içiyor. Selime ’nin gözü dışarda. Cıgara içiyor. İçme dokunur. Dinlemiyor. Ferhunde ’yle birlikte damada katıldılar. Öteki susuyor. Anlamadılar malımın onların elinde çarçur olmasını istemediğimi. Fatma yabancıysa damatlar da yabancı. Büyük damat boş piposunu çekiştiriyor ağzında, doldurmadan oyalıyor kendini. Nasıl kişiler olduğunu anlamaya çalışmadım, değmez. Büyüğü küçüğünden iyi. Parası için evlendi Selime ’yle. Kendinden on beş yaş büyük kadını ne yapsın! O mobilyalar, o tuhaf resimler, o yazmalı masa lafları gibi yoz. Seviye düştü. Genel seviye çok düştü, Anadolu ’nun çamuruna gömüldü İstanbul. İstanbul başka bir ülkedir ülkenin içinde, batağa sardı.</p>
	<p class="normal">— Bana bakın baba, dedi Ferhunde, sizin kadın cinsine düşkün olduğunuzu biliriz. Dayanamazsınız. Bu kadın sizin bakıcınız, karınız değil, bunu unutmayın. Nikâh kıyılmasına ses çıkarmıyorsak kadını düşündüğümüz için değil, sizi düşündüğümüz için. Böyle daha bağlanır size. Miras mukavelesini sizin iyiliğiniz için istiyoruz. Tam karınız olursa başınıza çıkar. Yarın yatağa düştüğünüzde bırakır gider sizi. Alacağını aldıktan sonra niye uğraşsın! Bilemediniz bir kadın tutar kendi bakmaz.</p>
	<p class="normal">— Taşarona verir, dedi küçük damat güldü.</p>
	<p class="normal">Ne biçim konuşuyor bunlar! Kıpkırmızı olmuşken tuttum kendimi. Zor kullanmak güçsüzlerin harcıdır. Ben güçlüyüm. Denge. Hoşgörü.</p>
	<p class="normal">Yine de bütün çıplaklığıyla gördüm kendimi. Bir ışık tuttular, gösterdiler bana. Ölümümü gösterdiler.</p>
	<p class="normal">— Tamam, dedim, doğru.</p>
	<p class="normal">Malımın cellatlarımın elinde çarçur olmasını istemediğimi söyleyemezdim. Eve döndüğümde Fatma karşıladı.</p>
	<p class="normal">— Ne oldu beyefendi? dedi, anlat.</p>
	<p class="normal">— Razılar. Bir imza atacaksın noterde.</p>
	<p class="normal">— Ne imzası! dedi.</p>
	<p class="normal">İmza atmasını bilir.</p>
	<p class="normal">— Aylığımdan başka bir şey istemediğini yazdıracaksın notere.</p>
	<p class="normal">— Tamam, dedi, benim sizin malınızda gözüm yok. Onların gözü var. Hepsi onların olsun. Bana aylığınız yeter. Ben sizi babam gibi severim.</p>
	<p class="normal">Hoşuma gitmedi. Kimsenin babası olmak istemem, kızlarımın bile. Çınarların altında çay içtim Ahmet ’le.</p>
	<p class="normal">— Taşakların içine kaçmış, dedi, kaç saat durdun denizde!</p>
	<p class="normal">— Sen yanımda yok muydun?</p>
	<p class="normal">Yanımdaydı. Kürek çekiyordu. Paşalimanı ’na gidiyorduk, avlana avlana gidiyorduk. Sadık vardı, taşaron Sadık. Fatma ’nın taşaronu. Yirmi dört saat bıraksan suda yirmi dört saat avlanır. Kayaların orada motor ıstop ettiğinde kayıkta kıçını dikmiş motoru onarıyordu. Sadık değil Ahmet. Taşaron Sadık yüzüyordu. Tepsi kayalar düz, dipleri derin kovuk ve yosun. Oysa düz kaya balık yapmaz. Bunların altı kaynıyor. Her dalışımda Ahmet ’e bakıyorum. Motoru onarıyor. Sadık beline doladığı tele dizdi balığı. Yirmi vurdum. Kuzu dişi gibi dişleri var. Sarıkanat o başka.</p>
	<p class="normal">Küçük bir erkek köpek büyük bir dişi köpeğe atlamaya çalışıyor. Pencereden bakıyorum.</p>
	<p class="normal">— Tamam, dedi Ahmet, bizi köye götürür.</p>
	<p class="normal">Üç saat denizde kalmışım. Kayığa uzanınca kızgın tahtayı duydum derimde. Ahmet ipi çekti. Motor aldı. Beş dakika sonra durdu.</p>
	<p class="normal">Dişi köpeğin çok kolaylık göstermesine karşın erkek köpek boysuzluktan işini göremiyor.</p>
	<p class="normal">Suyu çekilmiş bir liman gibi ufalmıştı kafası. Bir takaya gömlek salladı. Görmediler, küreklere asıldı ister istemez.</p>
	<p class="normal">Bakıyorum olmuyor bir türlü olmuyor.</p>
	<p class="normal">— Biz de çekelim, dedik Sadık ’la.</p>
	<p class="normal">Başka bir köpek çıktı o sıra denizden bir sokak köpeği uzun tüylü. Suya serinlemek için girmiş olmalı.</p>
	<p class="normal">— Beni tefe korlar köyde, dedi.</p>
	<p class="normal">— İyi ya çek öyleyse.</p>
	<p class="normal">— Su ver, dedi.</p>
	<p class="normal">Boyları uyuyor.</p>
	<p class="normal">Testiyi uzatırken akşam oluyor.</p>
	<p class="normal">— Senin soyadın neydi Ahmet? dedim.</p>
	<p class="normal">Atlamasıyla inmesi bir oldu. Ardı ardına yapıştılar.</p>
	<p class="normal">— Başlatırsın şimdi soyadından, diyor.</p>
	<p class="normal">Giritli.</p>
	<p class="normal">— Alektriği yakayım mı beyefendi? diyor Fatma.</p>
	<p class="normal">Yakma, diyemezdim. Yakayı ele vermek var çiftleşen köpekleri seyrederken.</p>
	<p class="normal">Giritli, çürük dişli, yalınayak. Küçük erkek köpek uzaktan bakıyor çiftleşen köpeklere.</p>
	<p class="normal">— Yak, dedim.</p>
	<p class="normal">Yaktı. Motor stop etti, uzun tüylü köpek indi üstünden dişinin. Ahtapot kollarını topladı ve büzüldü, gözlerim kamaştı, Ahmet gitti. Bir adam çıkageldi rakı sofrasına. Kayaların üstünde oturuyorduk biz, kefaller görünüyordu üstten suda. Yeni bir motor aldı Ahmet ’e bağımsızlığına karşılık, ölmeden önce. Son kez gördüğümde çıplak ayak değildi. Adamın eski pabuçları ayağında, balık sırtı eski yırtmaçlı ceketi sırtında.</p>
	<p class="normal">— Ne yaparsın geçim dünyası, diyor.</p>
	<p class="normal">Bir yol gidiyor kırmızı, o yoldalar.</p>
	<p class="normal">Bırakıp döndüm. Bıktım. İçeri dışarı girip çıkıyor.</p>
	<p class="normal">— Yemeği kaçta istersen söyle, dedi.</p>
	<p class="normal">— Ne yemek var?</p>
	<p class="normal">— Balık ve salata.</p>
	<p class="normal">Aşçı içeri girmezdi yalıda. Kapıdan alırdı emirleri.</p>
	<p class="normal">— Ne balığı? diye sordum kime olduğunu bilmeden.</p>
	<p class="normal">— Lüfer yavrusu, dedi Fatma.</p>
	<p class="normal">— Sarıkanat bunlar, dedim Ahmet ’e.</p>
	<p class="normal">— Kefal üç boydur, dedi Ahmet, en irisi zindandalar.</p>
	<p class="normal">— Balık akını var, dedi. İskelede kürek kürek satıyorlar mavnadan. Başına üşüşmüşler bakıyorlar. Çok taze. Al hanım al, dedi bir adam, bir daha bulamazsın böylesini. Bana da ver, dedim balıkçıya. Naylon torbaya doldurdu verdi. Yüz lira. Para değil. İki kilodan çok.</p>
	<p class="normal">— Balığı ben pişireyim, dedim Ahmet ’e.</p>
	<p class="normal">— Olur mu hiç, dedi, biz ne güne duruyoruz!</p>
	<p class="normal">— Canım istiyor, dedim.</p>
	<p class="normal">Yüzüme baktı eli belinde:</p>
	<p class="normal">— O başka.</p>
	<p class="normal">— Çok balık pişirdim, dedim, sandalı kuma çekip gölgesinde. Yayvan bir kabın var mı?</p>
	<p class="normal">— Olmaz mı!</p>
	<p class="normal">Mutfağa geçtik. Alüminyum bir sahan verdi. Daha büyüğünü istedim, daha büyüğünü verdi. Tüfeği musluğun başına dayadım.</p>
	<p class="normal">— Bak, dedim, balık böyle ayıklanır.</p>
	<p class="normal">Kefali gırtlağından iki parmakla tuttuğum gibi hem yan kanatlarını hem solungaçlarını hem kursağını çekip çıkardım.</p>
	<p class="normal">— Ya biz nasıl ayıklıyoruz! dedi.</p>
	<p class="normal">Memesi değiyordu omuz başıma. Soluğunu duydum boynumda yan.</p>
	<p class="normal">— Sen, dedim, bıçakla yararsın karnını, öyle temizlersin barsaklarını. Yalan söyleme.</p>
	<p class="normal">Yüzüne baktım, kızardı gibi geldi bana. Ahmet denizde boğuldu bir fırtınada, oysa balık gibi. Bir kefal kadar kurnaz.</p>
	<p class="normal">— Doğru, dedi, ben bıçakla ayıklarım.</p>
	<p class="normal">— Kaç tane balık yersin? diye sordum. Başka ne var?</p>
	<p class="normal">— Salata var, dedi, pırasa dünden kalma. İki yerim en çok.</p>
	<p class="normal">— Hadi oradan, dedim. İki balık dişinin kovuğuna gitmez senin.</p>
	<p class="normal">Alüminyum sahanın alabildiği kadar, ıskarça, dizdim balıkları.</p>
	<p class="normal">Rakı var mı?</p>
	<p class="normal">— Yıkamayacak mısın? diye sordu.</p>
	<p class="normal">— Al sen yıka, dedim, ama yine öyle diz. Suyunu çok süzme.</p>
	<p class="normal">Balık az deniz suyunda buğulanır. Yıkadı balıkları, benim dizdiğim gibi dizdi.</p>
	<p class="normal">— Kekik ver. Bir yaprak defne, bir de kapak bu sahana uygun.</p>
	<p class="normal">— Yarım parmak, dedim, fazlası dokunur.</p>
	<p class="normal">— Ya yoksa! dedi.</p>
	<p class="normal">— Bulursun sen, dedim.</p>
	<p class="normal">Kuru bir defne yaprağı, kekik, tuz, limon ateşe oturttum. Altını kıstım. Camdan bakarak yudumlamaya başladım kadehimi.</p>
	<p class="normal">— Soğan koymadın, dedi.</p>
	<p class="normal">— İstemez, dedim. İbo Reis böyle pişirirdi.</p>
	<p class="normal">Bir yudum daha aldım, mis gibi kokuyor.</p>
	<p class="normal">Karısına o öğretti balık pişirmeyi. Rum. Midye dolması pilakisi, salatası, çorbası, hepsini o öğretti karısına.</p>
	<p class="normal">— Ters bir karıydı. Günde üç nöbet döverdi, dedim.</p>
	<p class="normal">Dayak cennetten çıkmadır. Beline sarıldım.</p>
	<p class="normal">— Uslu dur beyefendi, dedi.</p>
	<p class="normal">— Boş ver, dedim, ağız tadıyla bir balık yiyelim bu akşam.</p>
	<p class="normal">Karşılıklı oturduk ve balık yedik. Balık sofrada bile eski günlere götürür beni. Deniz ve yosun kokusu duyarım. Uyandırır beni. Baktım. Yokluktan diyemem, hoşuma gidiyor. Tam sofradan kalkmıştık ki Ferhunde geldi. Bir anahtar da onda var, açıp giriyor kapıyı. Fatma evde yokken kapı açması zor oluyor diye verilmiş. Almalı bu anahtarı. Pat diye içeri girmesin.</p>
	<p class="normal">Suçüstü yakalamış gibi tuhaf baktı.</p>
	<p class="normal">— Balık mı yediniz? diye sordu.</p>
	<p class="normal">— Balık yedik.</p>
	<p class="normal">— Balık akını varmış, dedi. İskeleye gidecek kimsemiz yok. Kocam hasta. Afiyet olsun.</p>
	<p class="normal">Güldüğümü görünce yüzüme baktı. Kestim gülmeyi yüzüne baktım. Kıskanç, para canlısı ve düşman. Fatma ’ya kalacak. Onlara da düşer. O gece yattım işte yatabildiğim kadar inadına. Memelerini kalçalarını yokladım. Daha iyi olabilirdi ya bu kadarı da yetti. Bu kadın o adamı zehirler diye düşündüm, sinamekinin biri, küçük damat da Selime ’yi. Zehirlemeyi onlar öğrettiler. Zehirlemez diye düşündüm. Zehirlerse farkına varmaz mıyım. Katina ’ydı adı. Uyumuşum.</p>
	<p class="normal">— Kuşa bak! dedi Fatma.</p>
	<p class="normal">Kuşa baktım yattığım yerden bir güvercin konmuştu pencerenin küpeştesine. Bir cami güvercini uçtu gitti. Geri geldi. Bir başkasıydı belki. Bütün kuşlar birbirine benzer.</p>
	<p class="normal">— Ekmek vereyim, dedi Fatma. Bir sürü kuru ekmek var kutuda.</p>
	<p class="normal">— Verme, dedim, pisletir oraları. Alıştırma!</p>
	<p class="normal">En çok dışkılayan hayvan kuşkusuz cami güvercinleridir. Toplu olarak yaşayan bu kuşlar, yanılmıyorsam, kuş başına günde vücut ağırlığının dörtte biri oranında gübre bırakıyor. Balıkların gübresinden yararlanılsa, çiştir onların dışkısı daha çok, kim bilir tarım alanında ne büyük bir ilerleme elde edilirdi. Bir Japon bilgini peynirle beslediği balıktan günde bir yüksük dışkı elde etmiş. Bunları düşündüm, daha doğrusu bunlara benzer şeyler düşündüm. Anlatması zor. Demek düşünce bir yansımadır. Ben bu yansımayı çoğu kez anlam olarak yitirdiğim için bende bıraktığı izlenime öykünüyorum.</p>
	<p class="normal">Sinek bir kuş mudur, diye düşündüm, yoksa böcek mi! Aya baktığım zaman ben mi aya gidiyorum yoksa o mu bana geliyor! Duraksamamak elde değil. İbni Sina belki bir bunaktı, ne biliyoruz! Hiçbir şey bilmiyoruz. İbni Sina ile ilgili. Avicenne adıyla Batı ’da tanınmasaydı şimdi yoktu. Biz unuturuz büyüklerimizi.</p>
	<p class="normal">Vapur kaçta diye sordum biletçiye ve düşündüm. Düşündüğüm için kavrayamadım vapurun kaçta olduğunu. Bekledim, arkamda o, adı yok. Vapura birlikte girdik. Onunla oturmayı düşünüyordum, yalnızdı. Demir kapıyı geçtik. İskelenin loşluğu, saat, bir harita gibi açılmış tarife cam altındaki, kapanmış gişe penceresi. Tam arkamda K. ’yı gördüm. İstanbul ’a gidiyor. Harita katlandı mı cebe girecek bir kitap oluyor. Bir tarife istedim biletçiden. Tükendi dedi başını uzatarak. Sağdaki şu birkaç basamak nereye gider! Ponçik satan Yahudi madamı ince bir kâğıda sararak uzattı. Vitrindeki çöreklere baktım. Fırın dışarda. Karşısında bakkal. Bakkal Sinoplu, sütçü göçmen, ponçik satan madam Yahudi. Camdan baktım K. ’ya lacivert bir tayyör giymişti. Fötr şapka giyerdi. Çantası ve uçları kirli güderi eldiveni. Yerden alarak uzattım. Öteki bindi. Demir kapının ağzında durdum kapatmasın diye biletçi. Balıksırtı pardösümle durdum arada, ince uzun, yan. Terzinin aynasında görmüştüm, sevmiştim. Kravatın düğümünü yokladım, sülka, Baker ’den almıştım. Karım evdeydi, yalıda alt kat penceresinde. Unutmuşum. Ağaçları da unuttum, erik, şeftali, armut filan. Çok çektirdin diyor çocuklar. Memnundu. Öyle alışmış. Ut öğretmiştik, piyano çaldı sonunda o da Remide Ablam gibi. Tuna Dalgaları ’nı çalardı. Piyanoyu sattığımız için uda döndü sonradan. Borsa oynamasam da gidecekti. Madame Nitouche vardı, ahbaplarımız, Bomonti ’de, ya bir ya da iki. Paravananın arkasında yakalandı. Kan gelmiş. Kan gelirdi. Madame Nitouche bayılırdı. Bahçede çay içerdik, asmanın altında. Dans bilmezdi. Uzun etekli giysileri, sivri burunlu iskarpinleri açık seçik. Elbise dolabını açınca gördüm beyaz iskarpinlerini. Yaz çıldıracak. Akşam saatleri serin oluyor. Vapurda yan yana oturuyoruz. K. ’yı hiç bu kadar soluk görmedim. Lacivert tayyörünün arasından görünen beyaz bluzu daha da beyaz. Bakıyorum: Bu böyle ne zamana dek sürüp gidecek! Bütün kadınlar evlenmek ister, bir kadın için en zor yaşam güvensiz yaşamdır. Ne var ki hoşuma gidiyor çırpınması, mum gibi erimesi ona öğrettiğim katılığın içinde. Tuhaf bir felsefeydi unuttum. Yaşadığımız sürece yaşamak, kendi başımıza, yalvarmadan, yüz suyu dökmeden. Cıvımadan hiçbir zaman. Bayrak dalgalanıyor dumanda, birkaç martı uçuyor parmaklığa yakın. Lüks kamarasında oturuyoruz vapurun uzun süre. Neler konuştuğumuzu unuttum. Oysa daha dün koyun koyuna. Sarp bir kaya gibi duruyor çöktü çökecek. Bir şirkette tercümanlık yapıyordu. Ayrılmak istediğini biliyordum köyden. Nişantaşı ’nda ara sokakların birinde bir ev tuttu sonra. Çok erkek denedi. Hiçbiri sarmadı biliyorum. Bunlardan birini sokakta gördüm geçen gün. Nasıl dayanmış! Bunu bilmekle yüceliyordum, daha güvenli, daha aldırmaz, her seferinde daha yırtıcı. Et kemiğe bırakıyordu yerini, eriyordu. Bir hınca dönüştü sonra. Elleri titriyordu. Bol geliyor bütün etekliklerim. Omurgayı bükerken duydum bağırdığını. Döndüm baktım, çok yaşlanmadan ölmüş. Bir şeyler anladı, bir şeyler unuttu, duruldu ve öldü. Hiç unutmadım.</p>
	<p class="normal">Arasına birkaç kitap koyduğu gazeteyi uzattı. Tırnakları beyaz. Nişantaşı ’ndaki eve gitmiştim, önce yattık. Dolaştım odada kitaplara baktım. Bir oda, bir mutfak, bir de aralık. Başka türlü de olabilir. Orasını çok küçük bir yer gibi düşünüyorum, küçük ve loş. Her zaman perdeleri kapardı. Badem ezmesi sevdiğini unutmadım. Erkek arkadaşlarından birinin gelmesini istiyordu, yakalanmak istiyor, ilgilenmedim. Çay pişirdi. Çukulata kutusunu uzatırken öbür eliyle belirli bir çukulatayı gösteriyordu: Bunu al. Giderken arkamdan baktı, yavaşça kapadı kapıyı. Bir taksiyle dönmüş olmalıyım.</p>
	<p class="normal">Tünelden öteye yürüdüm. Lostra salonunda potinlerimi boyattım. Aynadaki o adam gençti. Çok bakıyorsun demişti kendine. Elleri boyalı çocuk iskarpinin alt ucuna vurunca ayak değiştirdim. Hachette ’in önünde durdum. K. ağlamıyor, yakınmıyor, karını boşa dediğini duymadım. Böcekler uç uca bitişerek çiftleşirler, camda gördüm. Kalın kitaplara bakmayı severim. Atilla ya da Cengiz. Belki başka bir zaman, belki o gün. Kırmızı bir harita vardı bej bir kitabın üstünde, kaba kâğıt. Hammer sarmadı. Camda hep o genç adam, silik. Şapka ve balıksırtı pardösü gözümün önünde. Karımın beni alt pencerede beklemesi unuttuğum felsefenin gereğiydi. Kızlar büyüyor. Benimle birlikte büyüdüler.</p>
	<p class="normal">Bu yol Hıristaki ’ye iniyor. Cumartesi akşamları buluşurduk. Necmi de öldü, Sadık da. Ötekiler dağıldı, her biri bir yana gitti. Paket taşlarına sakınarak bastım. Yokuş dik. Bir fıçı var kapısında, içinde bir fidan. Noel çamları gibi köksüz olmalı diye düşünmüşümdür. Burnuna kancayı takmış istediğim yere sürüklüyordum, yakınmıyordu. Arkamdan sürüklenerek geliyordu o akşam da. Adım adım izliyor düşüncede. Başka türlü kalktım o sabah.</p>
	<p class="normal">Bu ezgi hoşuma gidebilir. Çayımı getirdi Fatma. Süte ekmek batırarak yedim. Dişlerimden korkuyorum. Yenisi seksen bin diyorlar. Kırılırsa, ki kırılır, Eftal Bey ’in kırıldı, Hasan Hüsnü ’nün kırıldı, çat demiş kırılmış, seksen bini dişçiye uzatmak işime gelmiyor. Süte ekmeği batırırken, erken kalktığım için çok vaktim oluyor, o fıçının durduğu kapıdan içeri giriyorum.</p>
	<p class="normal">Sempozyumla ilgili olarak şunları söyleyebilirim. Kapat şunu diye bağırdım Fatma ’ya. Başlıkları okumakla yetineceğim: Erozyonun genetik kaynakları, kanda anormal emoglobinler. Kalktım ve kapadım. Sütüme döndüm Hıristaki ’ye. Büyü bozuluveriyor, severek yaptığım gezintiler, vapur, paket taşları iniş aşağı, Hachette ’in vitrini, İstiklal Caddesi Taksim ’e kadar, bir şubat günü pardösüsüz indiğim, bir anda yok olup gidiyor. Zorluyorum kendimi bıraktığım yerden başlamak için. Yorgundum, kahvaltıdan sonra uzandım. Uykuyla uyanıklık arası eşikte durdum uzun süre.</p>
	<p class="normal">— Kapatmışsınız demişti Fatma.</p>
	<p class="normal">— Neyi! diye sormuşum.</p>
	<p class="normal">— Neyi olacak, radyoyu.</p>
	<p class="normal">— Evet, demişim, başımı şişiriyor. Sen dinlemek istiyorsan mutfağa götür dinle.</p>
	<p class="normal">Uykuya doğru bu konuşmalar geldi kulağıma, ittim. K. ’ya döndüm yüzümü. Elime içinde zeytin çekirdekleri olan tabağı almış olacağım ki:</p>
	<p class="normal">— Onu nereye götürüyorsunuz? dedi Fatma.</p>
	<p class="normal">Bir sen diyor, bir siz. Yadırgıyor beni. Düşünmezmiş.</p>
	<p class="normal">— Çöpe götürüyorum dökmeye, dedim.</p>
	<p class="normal">— Çöp kutusu o yanda mı?</p>
	<p class="normal">Yüz geri ettiğimi, zeytin çekirdeklerini çöpe dökerek divana uzandığımı anımsıyorum. K. ’yı yerinde bulamadım, vapura binmiş gitmiş. Artık Nişantaşı ’nda oturuyor. Uzun süredir görmüyorum, on gün oldu. On günde glande ’lar eski duruma döner. K. geldi yanıma uzandı, soluğunu duydum yüzümde. Birinci Perde, dedim önce, üç boyutlu yürüdüm. Kumda ayak izlerim kalıyor. İkinci Perde, daha yavaş çevriliyor yaprakları. Yüksekte sedirde, çalkantıda, karamsar. Üçüncü Perdeyi duyurmak şimdilik olanaksız. Böyle değil, buna benzer. K. bir böcektir, diye düşündüm, belli belirsiz. Uyumadım durdum, düşündüm daha çok. Her başlangıç gibi.</p>
	<p class="normal">Vapur suları yararak gitti, dumanı kaldı gökte, martılar eritti onu. Kalktım, gazete okuyorum. Fatma mutfakta yemek pişiriyor. Karşımda sökük de dikebilir. Alışverişe gitti.</p>
	<p class="normal">— Nereye gidiyorsun, diye sordum.</p>
	<p class="normal">— Çarşıya gidiyorum. Migros ’a uğrayacağım, bir şey ister misiniz?</p>
	<p class="normal">— Birlikte gidelim bir gün, dedim. Bankanın önündeki sıralarda oturmak hoşuma gidiyor. Gelene geçene bakmak hoşuma gidiyor.</p>
	<p class="normal">— İyi bir havada, dedi.</p>
	<p class="normal">— Şimdi de hava iyi.</p>
	<p class="normal">— İnce ince yağıyor, dedi. Martta çok güzel havalar olur.</p>
	<p class="normal">— Nisana doğru gidelim, dedim.</p>
	<p class="normal">Bir yalnızlık çisentisi in cin top oynuyor. Bana öyle göründü havaya baktığım için. Meşelerin yaprakları, ne zaman döneceğim! Fatma ile dönebilirim. Her kadın sıcaklığı serinletici. Elim ayağım tutuyor. Hava da çok bozuk değil. Rüzgâr da esmiyor. İstesem sürekli yürürüm.</p>
	<p class="normal">— Leman ’a uğrayacak mısın? diye sordum.</p>
	<p class="normal">— Sen yok musun beyefendi, dedi. Hoşuna gidiyor, değil mi! Çağıralım istersen.</p>
	<p class="normal">— Dişleri güzel.</p>
	<p class="normal">— Fındık kurdu gibi. Severim. O da beni sever.</p>
	<p class="normal">Kimin nesi diyemezdim, bir yabancı gibi. Leman ’ı biliyorum, geliyor, iş görüyor, çay içiyor. İyi aileden izlenimi bırakıyor. Dolma sarıyorlar saatlerce ve konuşuyorlar. Uzaktan bakıyorum. Bir söz sıçrıyor önüme yırtık bir gazete kâğıdı gibi. Açıp okusam anlaşılmaz ki orasından burasından. Hastalık konuşuyorlar çoğunlukla, kadın hastalıkları. Tansiyon, kanama, baş dönmesi, romatizma gibi şeyler çoğunlukla. Kaynat suyunu iç, diyor. Neyi kaynatıp içeceğini anlayamadım. Kocasını da anlatıyor. O gidince Fatma ’nın sözlerinden anlıyorum. Çok işi varmış, sabahlara kadar çalışıyormuş. Böyle adamlar ufak tefek olur, öfkeli, çok sinirli, ülserli. Nasıl başa çıkıyor Leman! Başa çıkmak diye bir şey yoktur seviştikçe, sevişebildikçe. Bir neon lambası gibi demişti Selime Ferhunde ’ye, seviştiğini gözünüzle görebilirsiniz yüzünde. Bakınca anladım. Dün gelmişlerdi, beni yoklamaya gelmişler. İlkin Selime geldi, arkasından Ferhunde. Telefonlaşmışlar, gülüyorlardı. Beni bırakıp gittiler arkalarında.</p>
	<p class="normal">— Kaç yaşlarında biri? diye sordum.</p>
	<p class="normal">— Elli iki.</p>
	<p class="normal">— Büyük gözlü değil mi, dedim, ufak tefek, zayıf.</p>
	<p class="normal">— Çok büyük gözlü, ufak tefek, çelimsiz.</p>
	<p class="normal">— Sallantılar takılar filan?</p>
	<p class="normal">— Evet, dedi Selime, öyle, değişik bir tip.</p>
	<p class="normal">— Birbirilerini görmeye gelmişler, o arada bizi. Gözleriyle görmek istiyorlar. Ne yapıyoruz, bakışıyor muyuz bu yaşta, ben ona ne diyorum bu yaşta, o bana nasıl davranıyor o yaşta, çağırır çağırmaz geliyor mu, yoksa oyalanıyor mu bir gecikmenin iç gıcıklayan cinselliğinde! İhtiyar bir adamın genç sayılabilecek bir kadınla ilişki kurması, üstelik bu ilişkinin dengi dengine olmak gibi kabul edilebilir bir paravananın ardına gizlenmeyişi kocalarıyla aralarını açıyor ki çileden çıkıyorlar. Ailemize yakışmaz birtakım işler dönüyor. Bir fuhuş gözüyle bakıyorlar Fatma ile aramızda oluşan yakınlığa. Remide Ablam ölmüş olduğu için bunları gönderdi, yoksa kendi gelirdi. Doğaya karşı bir terslik olarak niteliyor Fatma ’yı kapatmamı. Çünkü erkek dediğin genç yaşta bile iktidarsızdır, eniştenin durumu ortada. Sonunda ahretliğe abayı yakarak kümeste yakalanmasının azgınlıkla uzaktan yakından ilişkisi yok, gösteriş. Görülecek bir hesabı olsa benimle görürdü. Limon kabuğuna sürtülmüş kesme şekerle melisa yapraklı limonata içmek gibi aşırılıklar havuz başında, o cilalı kara suluboya kutuları, samur fırçalar inceli kalınlı soyaçekimden başka neyle açıklanır! Remide Ablam hiç çocuk doğurmadı, Selime de öyle. Bir kez ölü doğurdu. Bir yangın çıkmıştı, bir baraka yangını o uğursuz günlerde, yine de yangın sayılır, her patlıcan mevsimi çıkan ve İstanbul ’u kelaynak kuşuna çeviren o büyük yangınlara benzemese de. Ya Hafız levhası o zaman asıldı yalının iki çatı arası üçgenine. O yangın ve eniştemin kümeste basılmasının anısı böylece yaşadı uzun süre. Cinsellik ölümsüzdür, ölümlü olan bizleriz.</p>
	<p class="normal">— Eşinizden memnun musunuz? diyor Ferhunde.</p>
	<p class="normal">— O benim eşim değil, bakıcım.</p>
	<p class="normal">— Kaç kez duydum eşim diye söz ettiğinizi bakıcınızdan.</p>
	<p class="normal">— Olabilir, diyorum, kabahat mı!</p>
	<p class="normal">— Anneme mal bağışladığınızı görmedik hiç.</p>
	<p class="normal">— Annen varlıklı bir kimseydi.</p>
	<p class="normal">— Kendinize iyi bakın.</p>
	<p class="normal">Uzaktan konuşuyorlar. Biz Fatma ’yla bir yanda, onlar ikisi öbür yanda. Oysa Fatma çarşıda, ben tek başımayım. Onlara uzanmak istediğim bir ara, tuttum kendimi. Belki tutan Selime ’ydi ya da Ferhunde. Üst kattalar. Ben düzlükteyim hemen çıkmak için. Düzlükte oturan biri hiçbir şey düşünmese de düşünüyormuş gibi yapar. Düşünce bölünmedikçe bir buluttur. Onlara böyle bir buluta düştüğümü söylesem yararı olurdu belki ama tuttum kendimi. Belki Ferhunde tuttu, belki Selime.</p>
	<p class="normal">Öptüm, gittiler. Bir beyazlık bıraktılar arkalarında, yer yer kabarcıklar.</p>
	<p class="normal">Çocuklarımızın çocuklarımız olduğuna inanabilmemiz için onların önce çocuk olmaları gerekir. Yaşlı kadınlara çocuk gözüyle bakmak ilginç belki ama inandırıcı değil. Ben de inanmadım onların bir süre Selime ile Ferhunde olduklarına. Üstelik onlar da inandırmak istemiyorlar. Baba diyen birinin, çocukluktan çıkınca, elinde bir kanıt olması gerekmez mi, bir iz, bir nişan filan. Otuz yıl önce onları sokakta görsem tanımazdım, o kadar benzemiyorlar kendilerine. Bebekken koluna kaynar çay ibriği devrilen hangisiydi! Büyüğü. İkisi de büyük. Selime ’nin bir etbeni vardı yüzünde, aldırdı. Aldırmasaydı, bana ne! Tanınmaz duruma düşmek için elinden geleni yapıyor.</p>
	<p class="normal">Tam o sırada Fatma geldi çarşıdan. Baktım hiç değişmeyen biri. Yanağındaki çukur, gülünce görünen altın diş, bütün işaretler tamam. Saçlarına kır düşmeye başlamıştı, baktım, saçlarına kır düşmeye başlamış. Evden çıkarken üstünde ne varsa yine üstünde onlar. Hep bildiğim giysiler giyiyor, bakışı, sesi, hep bildiğim bakış ve ses. Davranışı da değişmiyor. Odaya girer girmez elektriği yaktı.</p>
	<p class="normal">— Ne o, dedi, yine karanlıkta mı oturuyorsunuz!</p>
	<p class="normal">— Gündüz yakmak bir işe yaramıyor, dedim.</p>
	<p class="normal">Havayı kokladı:</p>
	<p class="normal">— Buraya birileri gelmiş, dedi.</p>
	<p class="normal">— Kızlar, dedim, bizim kızlar. Damatlar gelmedi.</p>
	<p class="normal">— Bu kokuyu bildim, dedi. Selime Hanım ’ın kokusu bu. Nereden akıllarına geldi aramak, uğradıkları yoktu.</p>
	<p class="normal">Elindeki fileyi mutfağa götürürken:</p>
	<p class="normal">— Lahana aldım, dedi. Peynir aldım, ampul aldım. Ampul zor bulunuyor. Yetmiş beşlik aldım iki tane. Onlar gidince söndürdünüz değil mi?</p>
	<p class="normal">— Ekonomi, dedim, her zaman iyidir. Frenkler tutumla ileriye gittiler. Bankacılık tutumla gelişti onlarda.</p>
	<p class="normal">— Kefenin cebi yok beyefendi, dedi. Alt tarafı iki arşın bez.</p>
	<p class="normal">Ağzının payını vermek gerekirdi ya boş ver. Kimi zaman boyundan büyük işlere burnunu sokması sinirime dokunmuyor değil. Tek sığınağı elimle yıkamam. İyi kötü sürüklenip gidiyoruz.</p>
	<p class="normal">Selime ’nin Ferhunde ’ye anlattıklarını düşünüyorum. Plak-ların üstünde bir kâğıt bulmuş adam: Seni görmeye geldim. Başlangıç böyle. Bırakmış nişanlısını bunu almış.</p>
	<p class="normal">— Kırk beş kilo, diyor Selime, çok değişik bir tip, hoş.</p>
	<p class="normal">Üç beş yıllık mutluluk, arkasından kara günler. Safra kesesi sanmışlar. Mide krampları, zayıflama. Apandisit olabilir. Parşömen kâğıdı gibiymiş o zamanlar renksiz ya da neon lambası gibi parlak. Kars ’tan İstanbul ’a taşınmışlar. Üşüyormuş çünkü orada.</p>
	<p class="normal">— Neden!</p>
	<p class="normal">— Bilinmiyor, dedi Selime.</p>
	<p class="normal">Bir mühendis dostları gelmiş karısıyla. Bir gün yakalamış kocasıyla dostlarının karısını bir yatakta, boşanmışlar. Mektup yazmış kocasını elinden alan kadının kocasına.</p>
	<p class="normal">Fatma geldi karşıma oturdu.</p>
	<p class="normal">— Anlat beyefendi, dedi, aklında kaldığı gibi anlat.</p>
	<p class="normal">— Mektup yazmış kocasına. Sözümü kesme. Mektubu alınca adam yüksek bir yere çıkmış, bir merdiven sahanlığı filan. Üç ayaklı bir merdiven de olabilir. Ama üç ayaklı bir merdivenin üstünde içilmez. İçmiş, mektubu okumuş, ağlamış. Üç gün inmemiş içmiş. Sonra düşmüş merdivenden, beyin kanamasından ölmüş.</p>
	<p class="normal">— Kim bu ölen beyefendi, dedi.</p>
	<p class="normal">— Anlaşılmıyor dedim. Üşüyen kadın var ya, onun kocasını baştan çıkaran mühendisin karısı var ya, o kadının kocası işte.</p>
	<p class="normal">— Neler oluyor? dedi. Ya üşüyen kadın?</p>
	<p class="normal">— Onu banyoda tedavi etmişler, dedim, sıcak suda.</p>
	<p class="normal">— Sen adamı deli edersin beyefendi, dedi geçti mutfağa.</p>
	<p class="normal">İnsanlar birbirini azdırıyor, aldatıyor, öldürüyor. Sıcaklıklar var, yatakların sıcaklığı. Hamam sıcağında büyüyen tutkular ağaçlaşınca evleri söküyor temelinden. Temelsiz bir baraka gibi kalkıyor apartman, sonra devriliyor. Anlaşılmazı anlamak için anlaşılıra doğru çekmek anlamaktan vazgeçmek demektir. Üç ayaklı merdivenin tepesinde mektup okuyarak üç gün üç geceyi içmekle geçiren bir adamı bir ağaçtan başka neye benzetebiliriz anlamak istiyorsak.</p>
	<p class="normal">Arkasından gittim.</p>
	<p class="normal">— Karmakarışık bir olay, dedim, ne pişiriyorsun?</p>
	<p class="normal">— Kıymalı lahana, pilav.</p>
	<p class="normal">Aşağı kattan sesler geldi, iki numaradan olabilir. Biri bağırıyor. Avazı çıktığı kadar bağırıyor.</p>
	<p class="normal">— Bir erkek sesi, dedim.</p>
	<p class="normal">— Yabancı bir ses.</p>
	<p class="normal">— Yoksa kadının başına bir iş mi geldi!</p>
	<p class="normal">Kulak kesildik. Politik öldürmeler bitti, gündelik doğal cinayetleri saymıyorum, ama dolabın kapağını açınca bir ölünün yüzükoyun kapaklanması da doğal. Bir korkuyu yeniden yaşamak için abartmıyorum, bizim işler ters. Şehirlerarası telefonlaşmalarda bağırmazsanız anlaşmak olanaksız.</p>
	<p class="normal">Fatma, konuşmaya bakıyordu bir yangına bakar gibi. Zararsız olduğunu anlayınca döndü arkasını:</p>
	<p class="normal">— Başka bir kente telefon ediyorsa bağırmak zorunda.</p>
	<p class="normal">Başka bir kentle de kent içinde olduğu gibi yavaş konuşulur uygar ülkelerde. Borular nasıl suları çekmiyorsa, emmiyorsa demek istiyorum, çürümüş telefon kabloları da uzak konuşmaları çekmiyor. Bozukluklara yeni bir bozukluk eklemekte yarar yok. Hoşgörüyü elden bırakmamak doğal. Üstelik ses kesildi. Bağıran kişi sustu.</p>
	<p class="normal">Ne renk diye düşünüyorum çoğunlukla karanlıkta otur-duğum için çünkü kışın sığındığımız holün dört yanı duvar, bir lomboz olsa da denizi görsem. Tüfeğimi aldım koltuğa oturunca burun kayaları boyunca yüzmeye başladım. İri biri göründü. Yanımdan geçmesini bekledim. Üstüne gidilmez. Hele silahlı olursa, hele içkiliyse. Dört beş metre açıktan telaşsız geçip gitti. Kayalara baktım kaygan, tutunmak olanaksız. Burnu dönünce bir kovukta başka birini vurdum: Bir karagöz. Olsun. Yattım kayanın üstüne. Güneş sarhoşluğu da deniz dibi sarhoşluğu gibi umutsuzluğun üstüne mavi bir cam bırakıyor. Bir akvaryum oluyoruz kendimize. İçindeyim, yüzüyorum mutlu, koklaşıyorum yapay yosunun ve çakılın üstünde dişiyle. Balık olmadığımı anlıyorum bir kez daha mavi sarhoşluğunda camın. Mutlu değiliz. Orada mutluysak mutlu olmadığımız için. Geçmişe kaçış tıkansa enfarktüsün zıpkınını yersin. Pıhtılaşır lombozdan görünen, tıkar bugünü de yarını da. Ölememek, donup kalmak taşta en kötüsü. Çünkü ölüm bir dip fosforudur çakar birdenbire, bir denizlalesi gibi derilmeli.</p>
	<p class="normal">Yırtarak çıkardım ve dişledim. Yavan ve ne güzel kokuyor deniz dibinden. Mutluyum. Sırtımda kayanın sıcaklığını duymaktan mutluyum. Daha da abanıyorum sıcak taşa, güneşi emmiş denizle parlamış taşa. Başparmağım kanıyor. Emiyorum kanı. Parmağımı ağzımdan çekerken Fatma yakaladı.</p>
	<p class="normal">— Şeytantırnağı, dedim.</p>
	<p class="normal">— Emmeyin beyefendi, dedi. Bir makasla kes!</p>
	<p class="normal">Giyindim ve sokağa çıktım. Hava güneşli.</p>
	<p class="normal">— Ben de geleyim mi! dedi Fatma.</p>
	<p class="normal">— Yok, dedim, sen neye geleceksin. Giderim nasıl olsa.</p>
	<p class="normal">Bir kaçak gibi kapıyı açtım. Ses duyulmasın diye yavaş basıyorum. Badanalar bozuk. Temiz havaya yabancılaşmışım. Havagazı saatleri kaçak yapıyor. Ferhunde ’lerin kapısı kapalı. Fatma geride kaldı. Koltuk gemide kaldı, denizdeyim. Taşların arasındaki çimlere batırdım bastonu. Temel betonları dökülmüş tel uçları görünüyor. Son yaprak da düştü. Şimşirler yeşil, ortancalar yapraklarını döktü. Kurşun mavisi alabildiğine gidiyor. K. ’ya uzanabilsem Nişantaşı ’na. Tanrı parmağını uzatıp çağıracak: Yaklaş! Yan çizdim yoluma gidiyorum. Mahşer gününe benzemiyor. Yeşile değil beyaza boyalıydı kepenklerin rengine uydurmak istemiş. Villa Mutlu. Düz çim alanlarını korumak için İngiliz olmalıyız. Hırsız yasak levhasını görünce durur. Sıkılmıştım kahveye gitmiştik. Sen delisin, diyor gözleri çakmak çakmak. Bir dam altı her zaman açık havadan iyidir sevişenler için, bizlerse yürüyelim yürüyebiliyorsak. Evliya Çelebi atla mı dolaşıyordu eşekle mi! Yaklaş! Git işine yahu benim yıldızım var. Dokuz, on bir, on üç. Adamın orasında fosfor var ki neon lambası gibi parlatmış reflektör gibi.</p>
	<p class="normal">Selime ’nin anlattığı öyküyü düşünüyor kesintili, arada bir, başka olaylarla. İçinde düş gördüğü bir yatak gibidir bu olay, yürüdüğü, yürümek bir düşten uzaklaşmaksa. Uzaklaşıyorum. Uzaklaşılan yakınlaşıyor keyfince, bağımlı değil. Yalıdan çıkıyor iskeleye doğru yürüyor o yatağın içinde hep, yürüyerek şimdiki yolda, başka bir yolda hep. Yeşil tahta kapıyı unutmadım. Ne genç ne ihtiyar yaşla ilgisi olmayan biri. Ta İzmir ’deyken. Hepsi boş, yalnızlık en iyisi. Kesekâğıtları alınır. Havada deniz gibi bir çalkantı sürekli. Bütün organları, karaciğeri, dalağı, safra kesesi, barsakları tümüyle canlı, ayrı canlı, hepsi tek tek. Duymamak elde mi onları gürültü ediyorlar, unutuyoruz, unutmasak o sessizlik inip çıkar. İnip çıktıkça iki kanat sallanıyor, inip çıktıkça iç organlar. Yol inip çıkıyor. İnip çıkıyoruz duvarlarla damlarla.</p>
	<p class="normal">Müteahhit bırakıp kaçmasaydı şimdi altı katları olurdu. Battılar. İndi sokağa arkasına baktı ve kaçtı, kovalayanlar oldu, dış kapının mandalı. Lahana değil yeşil salataymış. Onun gibi avanak. O kuleli köşk onların. Saray gibi bahçe, çam kestane, çakıllı yol. Boştu sonradan apartmanlar dikildi. Çalan çalıyor çalmayan bakakalıyor. Almak varmış bedavaya gitti şimdinin ayakkabı parasına. On milyon eder beş bin liraydı. İlk taksiti vermişken caydım. Adam kıtlığında adam oldular. Yaklaş! Bırak yakamı yoluma gidiyorum ben.</p>
	<p class="normal">Can bir varlıktır bilir varlığını, iğrenç çoğu kez. Bilerek varolduğunu, duyarak daha doğrusu, sürekli yitme korkusu altında, yeraltı yaratıkları gibi kaygan ve iç açıcı o yatakta yürüyor hep, eski bir yatakta, Selime ’nin anlattığı yataktan başka yatakta üşümeden. Üşümek bir ölüm korkusudur, sıcaklık yaşamanın ta kendisi, neden üşüyordu ki! Her sevgide bir ölümün eşiğinden dönülür. Üç ayaklı merdivene o eşikten çıkmış olmalı ölmek için. Çıkmakta yarar var. Her gün çıkmalı yürümeli. Ters yoldan mı gidiyorum yoksa Bandırma Pazarı. Bu da iner. Başımı kaldırdım ve baktım hava açık. Kalabalık yok. Bu ara yollar böyledir güzel insan kalmadı. Arabaları kaldırıma park ederlerse yayalar nereden yürüsün hele bizim gibileri.</p>
	<p class="normal">Dönüyor yine yakına, çok yakına, görüyor kaldırımı, az ilerden kıvrılan yolu, geçen arabayı, arkasına dönüp bakan kadını. Arnavutciğeri yapsın, dokunmaz. Bende yok onda var. On yedi. Miniması on buçuk. Çok. Aziz tansiyondan öldü. O çim biçildi altından yenileri sürdü kel kör. Yeni kuşaklar yeni deyimle. Üç kez evlendi bir döl bırakmadan. İyi ki bırakmadı, baksana şunlara, şu adama, şu karıya, neresinden kim bilir, şalvarı daha atamamış. Bastonu kaldırımdan sokağa dayadım ve indim. Arabalar bırakmıyor. Yürümek için değil araba park etmek için İzmir Kliniği. Göz kulak burun ortopedi doğum bata çıka yürüdükçe. Yürüdüm düşüne düşüne abuk sabuk. Bankanın önündeki banklar göründü. Kimi zaman yavaş kimi zaman yıldırım hızıyla çok çabuk geçiyor. Geçen bir şey yok. Arabalar geçiyor her zamanki gibi. En iyisi yaşama dönmek yeniden, düşler bitirdi beni, sonra düşündüm: Bu evler, bu dükkânlar, bu yollar, tümüyle bu mahalle, bu İstanbul, K., Ferhunde, Selime, damatlar, Fatma benim çevremde çöreklendiğine göre demek en az biri var bu dünyada. Ben de aynı şeyleri söyleyebilirim, diyor biri, siz de benim dışımdasınız. Ne demek istiyor? diye düşündüm. Yüzüne baktım. Yanımda oturuyor. İkimiz de bankanın önündeki banktayız. Orta yaşlı bir adam, benden çok genç, temiz pak.</p>
	<p class="normal">— Buralarda bir yerde mi oturuyorsunuz? diye sordum. Sizi bir yerden gözüm ısırıyor.</p>
	<p class="normal">— Ben de sizi tanıyorum, dedi.</p>
	<p class="normal">— Beni tanıyamazsınız, dedim, yaşlandım.</p>
	<p class="normal">— Abartıyorsunuz.</p>
	<p class="normal">— Yok yok, dedim, yaşlandım iyice.</p>
	<p class="normal">Düşündü, gözlerini kıstı.</p>
	<p class="normal">— Altmış beş, yetmiş?</p>
	<p class="normal">— Sahi mi! dedim.</p>
	<p class="normal">— Sahi, dedi, niçin yalan söyleyeyim! Yoksa kendinizi daha yaşlı mı buluyorsunuz!</p>
	<p class="normal">— Yorgunum bu ara. Hava bugün ne güzel!</p>
	<p class="normal">— Evet, dedi, kış ortasında inanılır gibi değil.</p>
	<p class="normal">Bir kadın çıktı bankadan adamla birlikte gittiler. Arkalarından uzun süre baktım. Bir ara adam da baktı. Kadın benden habersizdi.</p>
	<p class="normal">Düşündüm: Bu adam benim dışımda. Günlerimi boşa geçirmişim. Yaşam da benim dışımda. Banka ne güzel. Kahve ne güzel, insanlar oturuyor güneşte.</p>
	<p class="normal">Birdenbire beni o apartmana param için gömdüklerini (Apartmanı ben yaptırmadım, yaptırdık, Ferhunde, Selime, damatlar önayak oldu, hep birlikte yaptırdık.) anlar gibi oldum. Göçmemi istiyorlar. Param için bile değil, sıkıldılar. Biz ondan daha hızlı gidiyoruz, o ağırdan alıyor. Yaklaş! Hakkı ’nın sesiydi bu. Hakkı Taksim ’de bir pansiyonda oturuyor. Peki ya Fatma! Omuz silktim, gitmeli Hakkı ’yla birlikte oturmalı, akşamları çıkar dolaşırız. Yeni insanlar. Pansiyoncu madam, madamın kızı, dul olmalı, akşamları bir sofrada karşılıklı, ışıklı bir odada yalıdaki gibi. K. Nişantaşı ’nda. Kalktım, bastonu almadan bankın önünde dolaştım. Aksıyorum ama yürüyorum herkes gibi. Bu bastonu elime kim tutuşturdu! Yıkmak istiyorlar. Galatasaray ’dan arkadaşım, bir yaş büyüktür. Biliyorum Sıraselviler ’de, hemen orada, sokağı sapınca, kara yüzlü, üç katlı. Alt kat, içi başka bir ışıktadır, hemen şimdi gitmeli. Bırakmalı yüzüstü. Polise telefon ettiriyordu Fatma, Leman ’a.</p>
	<p class="normal">— Saat on bir sıralarında evden çıktı, eve dönmedi bir daha. Dün gelmeyince merak ettik. Bankanın orada iyi havalarda güneşlenir. Bir seferinde otobüse binip Boğaz ’a gitmiş. Yalının orada bir kahvede güneşlenir. Boğaz Köprüsü aklımıza geldi. Kendini atması için hiçbir neden yok. Kaçtı, kızlarından kaçtı, damatlarından kaçtı, Fatma burada yanımda, çocuksuz, karısı, ağlıyor iki göz iki çeşme, ortada kaldı, ne yer içer! Öldüyse bilelim, ölmediyse yine bilelim. Dünden beri kentte hiçbir olay olmadıysa. Aksar. Uzun boy, ela göz, bin tanık ister.</p>
	<p class="normal">Kapatıyor telefonu:</p>
	<p class="normal">— Ferhunde Hanım ’a haber verelim, diyor, ne de olsa kızı.</p>
	<p class="normal">— Sen ver, diyor Fatma, ben onlarla konuşmuyorum.</p>
	<p class="normal">— Kondun katlara, gümüşlere, halılara. Kaç iki yüz bin, beş yüz bin. Bir somya beş bin lira, yer halısının metresi sekiz bin, kalorifer kazanı eder sade doksan bin. Ama bakarsın döner gelir. Kaçma huyu var mı? Tutmasını bilemedin. Ölmedi de başka bir kadına kaptırdınsa işte o zaman yandın. Kızlarıyla birlik olursa bir celsede boşatırlar. Yalancı tanık mı yok!</p>
	<p class="normal">Fatma yarım soğan bağlıyor iki kaşının arasına. Çatkının düğümünü sıkıyor arkadan.</p>
	<p class="normal">— Başım çatlayacak.</p>
	<p class="normal">Rüzgâr başlayınca çıkıyorlar evden, yalının sofasından bağırıyorlar: Beyefendi, beyefendi!</p>
	<p class="normal">Sesleri yankılanıyor.</p>
	<p class="normal">Bir atlı iniyor yamaçtan, kıl heybesinde keçi peyniri, severim o peynirleri, olgun ve kokulu.</p>
	<p class="normal">— Beyefendiyi gördün mü?</p>
	<p class="normal">— Yalıya doğru gidiyordu.</p>
	<p class="normal">— Rüstem sen misin?</p>
	<p class="normal">Hep o yankı. Ağaçlar karanlık bir bulutun korkusu içinde, sularının son damlasını bırakıyorlar. Hacı Bey öldü. Hakkı Taksim ’de bir pansiyonda. O pansiyona gitmeli. Kent içinde bu hız, ezecekti çocuğu az daha. Belediye diye diye çöpler kokuyor. Ferhunde ’nin kapısını çalıyor Fatma:</p>
	<p class="normal">— Bir şey mi istedin? diyor Ferhunde kaşları çatık.</p>
	<p class="normal">— Babanız gelmedi.</p>
	<p class="normal">— Gelmediyse gelir.</p>
	<p class="normal">— Öylesi değil iki günden beri yok.</p>
	<p class="normal">— Gir içeri de konuşalım.</p>
	<p class="normal">Karanlık bir hol. Sağda pirinç kakmalı portmanto, damadın kasketi, yağmurluğu, Ferhunde ’nin mantosu. İki metrelik bir duvar, bulutlar ve başka yerler, kapısız bir kapı boşluğuyla bitiyor. Karşıda bir oda. Birkaç adım atınca salonu görüyorsunuz büyük, iki ucu karanlık. Yemek odası arkada, yalının büyük oturma odasına benziyor. Tam karşıda duvarı kaplayan çok kanatlı boydan boya camlı kapı. Balkon. Bitişikte başka bir apartmanın yükselen bunalımı. Lodosa bakıyor. Bundan daha can sıkıcı bir mekân olamaz. Çekinerek giriyor.</p>
	<p class="normal">— Gir otur, şöyle otur.</p>
	<p class="normal">Oturuyor kadın, üç geyik otluyor hemen yamacında. Bir tabloya bakıyor, bir su kovası da olabilir, kuyudan yeni çıkmış, kuyu görünmüyor ama var. Masadaki yuvarlak beyaz tabakta yarı yarıya didiklenmiş bir tavuk yan, üç biber turşusu, ortadan ikiye kesilmiş salatalık. Tabak masada duruyor uzakta ve görünüyor. İskeletimsi, yapraksız ağaçlar var. Bir karınca yürüyor Ferhunde ’nin alnında, burnu kırmızı, tüyleri diken diken, çiftleşme döneminde kediler gibi. Yere değiyor uzun sağ kolu.</p>
	<p class="normal">— Çoktan ölmüştü, diyor, kaybolması doğal. Üstelik densizin biriydi.</p>
	<p class="normal">— Densiz bacaklarıyla.</p>
	<p class="normal">Ve Ferruh Sarıbay, ne kadar saçma, diye düşünüyor, hiç böyle geyik ve su kovası görmedim. Burnu kıpkırmızı, altı sac, delikleri de tıkalı. Çıkrık dönmeye başlıyor: Kuyu çıkrığı, diyor, kuyunun görünmediğini unutarak. Anlaşılmaz ve karışık, üstelik yağmurlu.</p>
	<p class="normal">— Polise telefon ettiniz mi?</p>
	<p class="normal">Hani yoktu, hani kocasıyla sevişiyordu, nereden çıktı! Hep böyledir bu atlar, saçlarını örmeye gelmez. Kuyrukları kesildi mi dengelerini yitirirler. Damat, cokey kılığında üç ayaklı merdivenin dördüncü basamağına oturmuş piposunu içmekte. Korkunç bir duman savruluyor. Fatma ağlıyor, değişmiş. Bir kapı sağda, hemen yanında büyük bir pencere bahçeye bakan, bir çini sobası, bir masa. Ferruh Sarıbay başını yana eğmiş düşünüyor. Fatma geliyor, bir yanında Selime bir yanında Ferhunde.</p>
	<p class="normal">— K. geldi mi?</p>
	<p class="normal">— Son yağmurlarda Nişantaşı ’ndaki evlerin bodrum katlarını su bastı, silecekler silmeye yetişemiyor yağmuru.</p>
	<p class="normal">Selime ile Ferhunde ağlıyorlar. Yoksa damat mı öldü! Yakalıyor damadın eteğini, düştü düşecek, çekiyor yamaçtan geyiklere doğru. Geyikler kaçıyor. Yalnız at, balık yok. Pansiyona çıktığım için üzgünler. Bu aynada başka biri, oysa tuvaletin aynasında tıpkı ben.</p>
	<p class="normal">— Polise telefon edelim, diyor damat, iki günlük bir gecikme doğal görünmüyor bana.</p>
	<p class="normal">Ferhunde sağ elinin başparmağını sağ şakağına dayayarak ortaparmağını sol şakağına uzatıyor, böylece kavrıyor alnını. Karınca düştü, yerde yürüyor, halıda kayboldu. Elinin altından bir çorap gibi sarkıyor yüzü. Eski dertlerin sıkıntısı. Biliyoruz suların sürekli akmadığını, elektriklerin kesik olduğunu. Yol yok, kanalizasyon yok, kaldırım yok, kent değil çıfıt çarşısı, ekonomi bozuk, sanayi kurulmadı, açık, açık, açık. Bir tümcenin başıyla sonunu tutturan parmakla gösterilecek kadar az. Meyhaneler kapandı, eğlence yeri yok, anten bozuk, bir ayakkabı pençesi bin beş yüz. Un demi s ’il vous plait madame. Muguet ’sini uzatan adam genç kıza. Kimse teşekkür etmez bizde, pardon demez. Adam arkamdan dürttü, döndüm baktım, iterek önüme geçti. Kahretsin! Sen hiç ince kadın gördün mü! Kolları kavuşmuyor. Allah kahretsin! Namusludur yapmaz bizimkiler, yapamaz olası! Duvar dibine işiyorlar genel kenefsizlikten. Bir şişeye koymuş götürmüş, bakmış adam, sen bunu lağımdan mı aldın getirdin demiş. Deniz kalmadı. Yalnız apartman ve araba. Gökdelen ve Mercedes. Götüne giyecek donu yok.</p>
	<p class="normal">Selime ’lere telefon ediyorlar.</p>
	<p class="normal">— Valla beni ırgalamaz, diyor Süleyman.</p>
	<p class="normal">Seni ırgalamazsa beni hiç ırgalamaz. Oh be dünya var.</p>
	<p class="normal">Kadınlar, gençler girip çıkıyor, iki çocuk paten kayıyordu. Bir kız çocuğu elini uzattı annesine sokağa indiler, banka duvarının arkasında kayboldular. Az sürdü, her güzel şey gibi az sürdü. Sevişme az sürdü. Şu uzun kirpikli kadın, cildi ne kadar da pürüzsüz, işte geliyor, az sonra arkama düşecek göremeyeceğim onu. Döndü arkasına baktı: Başka biri. Herkes başka biri, bir ben değişmedim.</p>
	<p class="normal">Kalktı, yürümeye başladı. İndi bankanın önündeki düzlükten kaldırıma, dükkânların önünden yürümeye başladı. Bu balmumu kadınlar, yüzleri hep genç ve çocuksu, bu takma kirpikli kadınlar, elleri hep açık ve ölümsüz. Dükkânın camından omuzluyor elleri açık olanı.</p>
	<p class="normal">— Götüremezsin bu bacakla.</p>
	<p class="normal">— Ben iki yüz kiloluk orkinosla başa çıktım.</p>
	<p class="normal">— Bunlar balık değil bayım.</p>
	<p class="normal">Deniz rüzgârları böyledir. Poyraz kabardı mı koya çekerdik Ahmet ’le kayığı, burundaki taşlara yüzerek giderdim. Her seferinde bir denizkızı.</p>
	<p class="normal">— Bunlar denizkızı değil bayım.</p>
	<p class="normal">— Yorulmazlar mı! Vurulmazlar mı demek istiyorum.</p>
	<p class="normal">— Uyurlar. Bakın şimdi de uyuyorlar. Basın tetiğe isterseniz.</p>
	<p class="normal">Bir eteklik ekose, bir bluz. Kadın eşyaları bir aşk ezgisi mırıldanır vitrinlerde, duymak için kulak vermek yeterli. Bu mendil iki parmakla havada tutmak için. Temmuz baklavacısı, kapısı açık. Sokağı ve sokakta kendini gördü birdenbire. Demek duvar boydan boya ayna. O sokak daha güzel. Başka bir kentin ağaçları, kaldırımı ve başka biri. Bir kadın yürüyor önünde. Adımlarını sıklaştırdı. Kadın baston sesine döndü baktı. Küçük kalkık burunlu ve çekik gözlü.</p>
	<p class="normal">— Yeşil mantonuzu neden giymediniz?</p>
	<p class="normal">— Bej demek istiyorsunuz.</p>
	<p class="normal">Eskiden olsa yanından hızla geçer, dönüp bakardı bir çırpıda görmek için cinselliğini. Anlar ve hoşlanırdı kadın. Ayaküstü sevişmelerdi bunlar. Giyilecek gibi değil, üstelik beş bin, beş bin beş yüz en ucuzu. Ayak, avuçla tutulan ayak. Ayak bileğini tutuyor ve kaldırıyor, başını bırakıyor yastığa, böyle bir şey. Bana kazak aldığı dükkân. Giyim kuşam gençler için, bize gelince boyu bosu uymaz. O yakalar kalmadı. Bunlar giyilmez, kötü.</p>
	<p class="normal">Durağa gelmişti. Bir otobüse atlayıp Boğaz ’a gitmek geldi içinden. İskelenin orada iner, köşedeki lokantada bir yumurta kırdırır olmazsa, dolaşır sokaklarda. Girip çıktı iskeleye, tuğla eve baktı, karşıdaki pencereyi gördü. O kadar yüksek değil. Neden bunca yer etmiş içinde yaklaşan vapur, çekilerek açılan demir kapı, tuğla evde oturan kız. Pansiyon işini düşünmeli. Dışarısıyla ilişkilerim kesildi, camlı kapılardan ışık alan karanlık holde, gaz sobasının başında. Yüzüm gözüm boyalı, suçluyum. Adama bak! Adama bak yüz yaşında!</p>
	<p class="normal">Ferhunde, Selime ’ye telefon ediyordu, Selime, Süleyman ’a, Süleyman başka birine:</p>
	<p class="normal">— Kaçmış, gelmemiş eve. Ölüsünü bulmuşlar Maslak ’ta. Tereke zaptı tutturmalıyız. Ufak tefek ne varsa tek tek sayılmalı. Şu senin, bu benim, şu senin, bu benim. Zehirlenmiş olamaz, eceliyle. Pyrex ’leri ben isterim. Çekmeleri açamadık kilitli. Polis gelir açar. Hisse senetleri de kilitli. Bankada parası var, olmaz mı, tutumluydu, bizim için biriktirdi, biz ölümsüzüz. Ne sanıyorsun, çok ama pek çok.</p>
	<p class="normal">— Alo! Ben Ferruh Sarıbay, Salih Paşa ’nın mahdumu, Zati Bey ’in torunu, muhasebeci Nevzat Bey ’in küçük kızı Cemile Hanım ’ın oğlu, evet, ben, ölmedim. Ölmeye de niyetim yok. Burası neresi mi? Şu kadarını bilin ki pansiyondayım, paşalar gibi yaşıyorum ve yaşayacağım. Sizler tansiyon ilaçlarınızı almayı unutmayın, yeter. Cholesterol normal, kunken fenol normal, lipid yok. 14-8 normal. Ya, hadi güle güle!</p>
	<p class="normal">Bir ışık dalgası geçti İstanbul ’un üstünden. Ölüler dirseklerine dayanarak başlarını kaldırmışlar dirilere bakıyorlar, sokaklara evlere bakıyorlar. Önce mor, sonra mavi, sonra martı yeşili, gülkurusu, abanoz yaşama bakıyorlar, darıfülfülün en saydamına. Kutunun kapağını açınca muska böreği gibi kıymalı. Hezarıfen olmalı Galata Kulesi ’nden Üsküdar ’a doğru uçan, yalının damına konarsa kiremitleri onarmak zor. Bir ip gerili Pera ile Ayasofya arasına ve kız düştü. Aç bunlar bu tarakçılar. Bizler ıslak boyalı. Kollarını uzatmışlar köprü tahtalarının arasından derya gibi işkembe çorbasını kaşıklamaya. İstinye doklarında sülyen çekilirken Gülcemal vapuruna balık akını başlıyor birdenbire. Otuzardan altmış Zambak battaniyeleri, her biri kolum kalınlığında. Mackintosh. Yan.</p>
	<p class="normal">— Ya Alexandra!</p>
	<p class="normal">İlk kez anımsıyor onu.</p>
	<p class="normal">— Doğru git, sola dön, sonra bu kola dön yeniden, çeşmenin üstündeki ahşap evin tam karşısında.</p>
	<p class="normal">Akşam olduğunu anladım ossaat. Köpek ölüsü değil, kedi. Atladım, boydan boya geçtim yalıyı, yalıları, akıntıya kaptırdım kendimi Ahırkapı ’ya doğru.</p>
	<p class="normal">— Dolmuşa bir iki. Fıstıkağacı ’nda durmaz.</p>
	<p class="normal">Aynalı Pasaj ’ın orada yol ikiye ayrılıyor. Sen sağa sap. Gidiyor beklemez. Bir nefes de bize çektir ağabey. Astar dedikse esrar demedik. Bunlar ne kuyrukları kuzum! Yılan kuyruğu mu, yoksa at kuyruğu mu!</p>
	<p class="normal">— Mızıkacı onlar, canfes.</p>
	<p class="normal">Hava alırsın, Alexandra öldü. K. ’nın öldüğünü biliyordum, Alexandra ’nın öldüğünü ilk kez duyuyorum. On dokuz yaşındaydı ve tek başına çalışıyordu Rose Noire ’da. Yanımda oturuyordu.</p>
	<p class="normal">— Kiminle çıkmak istersin?</p>
	<p class="normal">— Bununla.</p>
	<p class="normal">Külot pantolonu çıkarması zor.</p>
	<p class="normal">— Ben çıkmam, dedim.</p>
	<p class="normal">Şişman bir adam geldi karşıya oturdu, garsonla haber göndermiş: Gelsin. Kulak memesini emdim usulca.</p>
	<p class="normal">— Mutluluk nedir, bilir misin? diye sordum.</p>
	<p class="normal">Biliyor, ama söylemek istemiyor. Söylerse tılsımı bozulurmuş. Ense tüylerinde gezdirdim dudaklarımı.</p>
	<p class="normal">— Ağlama Alexandra, dedim. Boş bunların hepsi.</p>
	<p class="normal">Ağlamadan da olmuyor ki! Yıldızlardan kırmızı bir teker döner dururdu kaldırımda, Mayer ’in üstü. Meyhaneye götürdüm rakı içtik. Karşılıklı. İnişte ayağı takıldı düştü. Dizi kanadı. Eczacıdan aldığım pamukla öptüm dizini, sildim. Eteklerini indirdi, donu kirliymiş.</p>
	<p class="normal">İpi keserek çıktım. Kesmesem boğulacaktım. Yüzgeri ettim, evin yolunu tuttum. Katina beni görünce:</p>
	<p class="normal">— Nerede kaldın beyefendi! dedi.</p>
	<p class="normal">— Geciktim, dedim.</p>
	<p class="normal">— İyi ettin, dedi, hava aldın. Hep böyle çıksan iyi gelir sağlığına. Eve çakılıp kalmak yaramaz insana.</p>
	<p class="normal">— Ne yemek var?</p>
	<p class="normal">— Kıymalı muska böreği.</p>
	<p class="normal">Demek sahi, demek pansiyon var. Demek Hakkı ölmedi. Belki Alexandra bile. Olamaz mı!</p>
	<p class="normal">— Söyle o adama, Alexandra burada benimle oturuyor.</p>
	<p class="normal">— Bizim bütün şarkılarımızda sagapo vardır paşam, diye yanıtladı.</p>
	<p class="normal">— İyi misiniz! diye sordu Katina.</p>
	<p class="normal">— İyiyim, dedim, çok iyiyim. Hasta bir adama benziyor muyum!</p>
	<p class="normal">— Hayır, dedi, yan oturuyorsunuz da, yüzünüz de biraz kırmızı.</p>
	<p class="normal">Düz oturdum ve muska böreğini yemeğe başladım, direğin dibindeki mermer masada duvar aynalarına karşı. Bir yelkenli geçiyor. Adamın peştemalı sakız gibi. Kasanın üstünde soluk vesikalıktan büyütülmüş, Hacı Baba ’nın kravatsız çok rötuşlu, kaime sakallı fotoğrafı.</p>
	<p class="normal">— Bir börek daha alın, dokunmaz, diyor Fatma.</p>
	<p class="normal">Katina ne oldu! Sildim aynanın buğusunu yüzüme baktım. Sonra koltuğuma oturdum ve gazeteyi açtım ister istemez. Firavun Amenofis ’in karısı ünlü Mısır kraliçesi? Yazdım: Cleopatra. İstanbul ve Boğaziçi kıyıları yolculuğu adlı eseri resimleyen 18. yüzyılda yaşamış Fransız gravürcüsü? Kapadım. Lombozdan hava durgun. Attım suya ve uyudum. Kaç kez uyudum ve uyandım bilemiyorum. Düşündüm: Prostat uyandırır. Düz geçiyor günler. Hasan Bey ’in gelini öldü birdenbire. Bilememişler. Köpek havlıyor. Biri geldi mi köpek havlar. Dokuz yaşındaymış. Ölecek diye ödleri kopuyor. Şimdiden bir yenisini peylemişler, bu ölürse onu alacaklar. O bunun yerini tutmaz, dedi. Güzel kaşları var, genç ne olsa, genç olduğundan. Oysa ölümsüz olan taşlardır. İnsan taş olmadığına göre ölümlü sayılır. Ne var ki ben kendimin öldüğünü görmedim. Çevreden gidiyor.</p>
	<p class="normal">— Aldınız mı çayınızı? dedi Katina.</p>
	<p class="normal">Bir sessizlik oldu. Çekmeleri çekti kapadı, kapıları vurmuyor. Terlikle dolaşıyor ve her terlikle dolaşan insan gibi kapıları vurmuyor. Gürültüsü de azaldı, daha az yiyor, sıkılıyor. Bir eğlencesi yok, tavladan sıkılıyor. Bulmaca çözemiyoruz çünkü bulmacadan sıkılıyor.</p>
	<p class="normal">— Cleopatra kim! diye sordum.</p>
	<p class="normal">— Amenofis ’in karısı diye yanıtladı.</p>
	<p class="normal">Oysa buna Amenofis ’in karısı kim diye soruyorum, yüzüme bakıyor.</p>
	<p class="normal">— Şaka, diyorum, takılmak için.</p>
	<p class="normal">— Zeytin ister misiniz?</p>
	<p class="normal">Çekirdeklerini dökecek yer bulamıyorum, diyemezdim. Koyacak tabağım da yok. Zeytin böceğe benzer.</p>
	<p class="normal">— Çay koyayım mı beyefendi? diye sordu.</p>
	<p class="normal">— Koy, koy kızım, dedim.</p>
	<p class="normal">Yüzüme baktı:</p>
	<p class="normal">— Bir kızınız oluyorum, bir hanımınız!</p>
	<p class="normal">Biliyorum yoğun düşünmenin zararlı olduğunu. O yüzden.</p>
	<p class="normal">— Kızarmış ekmek de ver hanımcığım, dedim.</p>
	<p class="normal">Sıkılıyor. Kolay değil para için ağız kokusu çekmek. Sezar ’ın hakkı Sezar ’a. Bizim Hakkı pansiyona çıktı gül gibi yaşıyor. İşini bilir. Bizimki kimi gün mutfakta kahvaltı ediyor, kimi gün burada. Başım önümde olduğu için, tabağıma bakıyordum, kaşık şıkırtısını duydum. Ağzını şapırdatıyor. Susuyoruz. Başımı kaldırmadığım için göremiyorum, dolaşıyor terlikle. Terlik üstüne düşünüyorum, diye düşündüm. Bir şey düşünmüyorum. Mercan terlik aklımın ucundan geldi geçti, hepsi o kadar. Ekmeği kopardı dedim, sesinden. Bir yudum çay aldı, çay çekti daha doğrusu. Ağızın bir hortum gibi çayı çekmesi doğal. Doğanın bilgeliğine şaşmamak elde değil, diyor Selime. Düşünmedim. Sokağa baktım pencereden, çamlar güzel büyümüş, ama durmuş büyümeleri, bundan sonra büyüyecekleri düşünülemez. Niçin ve nasılı bulmak insanın elinde değil. Biz de doğanın bir parçası olduğumuza göre doğal bilgelikten söz edilemez demek ki! Gravürcü olarak tek ad aklıma gelmiyor, ne Fransız ne Japon. Bir bilmece çözülemezse ne işe yarar! Kendileri yapsınlar kendileri çözsünler, ben yokum. Yine zeytin çekirdeği sorunu. Çay bardağımı tabağına bırakıyorum. Bir tabak bir tabaktır bulaşık bakımından.</p>
	<p class="normal">— Beyefendi, dedi Katina, çekirdekleri çay tabağına koymayın! Hem bardak kirleniyor hem kaşık. Üç iş bir arada.</p>
	<p class="normal">Yanılıyor. Bardak ve kaşık çayla kirleniyor, tabağa gelince nasıl olsa yıkanacak. Bana kalırsa ortada sorun yok. Sorun sorun olmaktan çıkmıştı bana kalırsa. Kendimi tutamadım:</p>
	<p class="normal">— Daha büyük bir tabak koyamaz mısın şu bardağın altına, dedim.</p>
	<p class="normal">Başını salladı:</p>
	<p class="normal">— Çay bardağının tabağı kendine göre. Altına bir yemek tabağı ya da bir salata tabağı koysam yakışık alır mı! Ama ille de koy derseniz o başka.</p>
	<p class="normal">Bocaladım. Böyle açmazları o açmazın dışına çıkarak dıştan çözmeli. Ama çıkış yolum kapalı. İster istemez omuz silkerek anlaşılmaz sesler çıkarmakla yetindim. Ama o bırakmadı, üsteledi:</p>
	<p class="normal">— Sizin işinize akıl ermez. Buyrun şu büyük tabağı da o küçük tabağı bana verin. Nasıl olsa sobanın üstüne tuğla koymaya alıştık, bardağın altına da yemek tabağı koruz olur biter.</p>
	<p class="normal">— Büyütüyorsun, dedim. Ben öyle laf olsun diye söyledim. Bardağımın altında büyük tabak olursa hem zeytin çekirdeklerini hem de başka şeyler koyabilirim diye düşünmüştüm. Koymasam da olur, büyütecek ne var bunda!</p>
	<p class="normal">Zeytin tabağındaki zeytinleri kavanoza geçirdim, boşalan tabağın üstüne oturttum çay bardağımı.</p>
	<p class="normal">— Ne yapıyorsunuz! dedi Fatma.</p>
	<p class="normal">— Ne oldu bir şey mi var!</p>
	<p class="normal">— Daha ne olacak! Ben bunun ne demek olduğunu anlamam mı sanıyorsunuz!</p>
	<p class="normal">Uzattığı tabakla elinin havada kaldığına sinirlenmiş olmalı. Çünkü eli, gerçekten, havada tabakla kalakalmıştı. Bıraksa bir türlü bırakmasa bir türlü. Tabağı almak için elimi uzattım. Bu sefer de o çekmiş bulundu. Şimdi de nereye koyacağını kestiremiyordu. Çektim elinden tabağı masaya bıraktım.</p>
	<p class="normal">— Şuraya koy olsun bitsin.</p>
	<p class="normal">— Oraya tabak konur mu! diye söylendi öfkeyle.</p>
	<p class="normal">Sabır Ferruh sabır!</p>
	<p class="normal">— Nereye koymuşum tabağı? diye sordum.</p>
	<p class="normal">— Görmüyor musunuz! dedi.</p>
	<p class="normal">— Hayır görmüyorum.</p>
	<p class="normal">Sorun şu: Masamız büyük olduğu için çay örtüsünü yarısına kadar örtüyoruz masanın. Çay gereçlerinin o sınırların dışına taşmaması gerekiyor. Oysa ben öfkeyle olacak, yarısı örtüde yarısı örtü dışında kalacak biçimde koymuşum tabağı. Belki de bilerek yaptım, saklamıyorum. Tuttum ucundan çektim sınırlarımızın içine, sonra da direttim:</p>
	<p class="normal">— Evet, söyle bakalım, nereye koymuşum tabağı!</p>
	<p class="normal">“Niye çekiyorsunuz tartışmayı kaybedeceğinizi anlayınca!” diyemedi.</p>
	<p class="normal">— İyi iyi, sizinle başa çıkılmaz, demekle yetindi.</p>
	<p class="normal">Sorun da böylece kapandı. Kapandı dersem yüzeyde kapandı. İçten içe sürüp gidiyor. Hatta sorunlar zincirine bir halka daha eklendi. Kızlarıma bakarsanız ben geçimsiz bir adamım, titizim, huysuzum. Anlaşılmaz davranışlar içindeyim. Tuğla koydururum gaz sobasının üstüne, zeytin çekirdeklerini ille de kendi elimle dökmek isterim çöp tenekesine, çarpık gördüğüm paspas, halı, resim, örtü gibi şeyleri kimi zaman bastonla kimi zaman da elimle düzeltirim. Halıda süpürge çöpü, iğne, iplik görürsem iki elim kanda olsa alır tablaya koyarım. Ama boş kibrit kutularını, yanmış kibrit çöplerini, kesekâğıtlarını (Migros ’un kesekâğıtları genellikle) topladığım, biriktirmekten yana olduğum yalandır. Tutumluluk uygarlığın temel direğidir. Bizim başımıza ne geldiyse savurganlıktan geldi. Bu bakımdan, zeytin çekirdekleri baştan olmak üzere, tüm boş kutu, yanık kibrit, işe yaramaz kesekâğıdı, boşalmış makara gibi çerçöpün değerlendirilmesinden yanayım. Bir sorun çıkıyor ortaya: Nasıl değerlendirelim bunları? Yanıt: Kalorilerinden yararlanarak. Banyomuzun termosifonu odunla işlemektedir. Bu çerçöp odunları tutuşturmak amacıyla çıra yerine kullanılsa bir taşla iki kuş vurulmuş olmaz mı? Hem kaloriferleri banyoda kalır ısıtır, hem de asıl kalori kaynağı olan odunlar tutuşturulmuş olur. Ayrıca gaza batırılmış paçavra gibi ilkel tutuşturma araçlarına gerek kalmaz. Özellikle fındık ve ceviz kabuklarının çöpe atılması büyük bir ziyandır. Bunlar her sobada büyük bir kolaylıkla yandığı gibi falan filan, geçelim.</p>
	<p class="normal">Bir öç alma duygusu kabarıyor içimden. Gazeteyi açtım az akıyor. İçimle gazetenin söyledikleri arasında bir duvar oluştu. Dinlemiyorum. Kaçmak aradan, bulmak sağ elimde sol elimin yalnızlığını. İki taş arası yok. Kılıç başka birinin elinde. Unutmak istemekle tutuşan termosifonun ilgisi oldum bittim gülünç düşünmek kadar bulutluydu. Kapıyı bilmeme karşın ne biliyor bilmiyorsa. Bir yanlışlığa neresinden başlamalı ki bulalım çözümü çözümsüz faturaları son seçim yenilgisine meydan veren etkeni. Saldırmadan havasız bir paktın kirini temizlemeye. Akılcı bir açıdan Bay Lisarides kuşkusuz Bay Lisarides büyük çağrışım girişimlerinin zorunluluğu içinde kalsa da toplam olarak bir türlü yanaşmamaktadır. Kuşkusuz akıl da bunu gerektirir. Kuyunun dibi görünmüyor. Çerçöp huysuzlukları gençliğimin ayakucunda şimdi topluyorum, beyaz mendil açıyorum önüme falın tutumuna. Alışılmışı görsem yankılanır. Oysa var aynada, bu su aynada, boşalmış kibritler benim dışımda, dizlerimde topladım, yığdım dağ gibi. Dönemiyorum yazı bir aynadır. Yazıya bakıyorum kendime, bırakırken kendimi buluyorum. Bırakmayan yakamı odur. Odur başkalarının gözündeki ışık. Beni örtsünler. Saçıp savurmalıyım bitecekse. Umut aşılmaz bir gül bıraktı yazıyla arama, şimdi mutsuzluk dolu.</p>
	<p class="normal">Omuz başım kanıyor. Anlamıyorum, değilim hiçbir zaman değilim. Kopukluklar küçük, büyük demek istemedim sustum sadece, unuttum bırakmamak için yazıda. Yazıda ve en çok başa yakın.</p>
	<p class="normal">Gazetenin söylediğini musluk söylüyor her sabah. Geminin söylediğini halı söylüyor. K. ’nın söylediğini yerde bulunca eğilip aldım. Söylememek için söylüyor gecenin söylediğini gündüz söylüyor ama duymadım. Kapının arkasında biri var. Söylediğine bakma, yüzüme dön. Tabak düzdür yalnızlık gibi. Diş fırçası söylüyordu. Duvarın ötesinde biri var. Her yol söylüyor. Söylenmedi. Biri söylüyor sürekli duydum. Mandal söylüyor, eski bir şey söylüyor. Yenik başlangıç kavanozun içinde güneşi söylüyor: Kirpik. İnce kadınlar söylüyor: Alexandra. Bir yemiştir söylenen. Pansiyonda söylenirse duyulmaz, duyulmadan söylenir. Kapıyı açtım sustu. Fatma sustu. Hakkı söylüyor: Yaklaş! Gazete sustu. Uzakta söylüyor biliyorum. Kemik söylüyordu sustu. Kar düştü sustu: Yan. Oturmak söylüyor, kalkmak söylenmedi. Hiçbir şey söylenmedi. Bir başkasına söylüyor bıkmadı. Bir başkası ben miyim yoksa! Olduğumu söylüyor. Şimdi sustu. Balık bir sözcüktür, kapısı açılmadı. Dalmak susmaya bağlı. Tüfek söylüyor: Taş. Basamak bir noktadır. Nokta vapura bağlı. Gidiyor gidebilirse, durmayı söylüyor. Yaprağını halıya düşürmeden bırak sussun. Al kaç: Yok. Tek söyle! Tek dur: Mis-Ket. A-Lek-San, dur. Söyleme duyulmuyor. K. en büyük. Susmak söylüyor balık hiç konuşmamış: Til. Gitmece söylüyor: Biz. Kalk-Sam. Kal-Kış. Yaz söylüyor demek. Demek ne! Oda. Cam. Bir. Hiçli. Kalmak isterken birden yüzüme baktı: Hazır mısın? Oysa pencereden bakıyordu, perdenin arkasına gizlenmemiş. Açıkta duruyor perdesiz. Arabayla geçtim el sallarken.</p>
	<p class="normal">Zaman değil balık, yüzmesini bilmiyordu, daha büyümemiş kıl gibi. Kapalı diye düşünürken onu gördüm camdan bakıyordu el sallamak için. Birdenbire koptu, katılaşmış. Sürterek büyüt. Seni kaçırsam. Işık yansıyor bakınca derisine, korkuyordum hiç korkmadan. Deniz söylüyor: Nece! Altı görünen derisi. İçi görünen gülüşü söylüyor büyümediğini, sadece öldüğünü. Böyle konuşamaz. Gelgitle başladı sonra durdu. Karşımda duruyordu gördüm girdi. Gizil bir mağaraya ayarlı ağzım. Konuşan benim, ağzım susuyor. Yaşlanmayan biri var. Hep birlikte gidelim. Aşk için değil görmek için.</p>
	<p class="normal">Baktım arkamda, yüzümü arkamda bıraktım, sadece sustuk. Bilet. Ponçik satan Yahudi öldü. Artık ne Yahudi ne Susurluk sadece gömüt. Kanlıca yazıyor cama. Buluşalım söylüyor. Vapur geçerken düştü. Bir martı alçaldı almak için sustu. Ben oturuyordum yoktum. Pencereden bakıyor camsız, sandıktan çıkmış gibi. Keten. Ütüleyerek katlıyor, lavantaçiçeği kesesini koydu araya sustuk. Bilmiyor yalnızlığa çakılı olduğunu, bilse trenle gelir. Tren vapur ilişkisi sadece yüzeyde. Elimde onun derisi var. Hep K. ’yı söylemek istiyorum düğümü için ama düz çok düz camdan bakarken arabaya ata, geçiyoruz. O orada. Hep orada kalmak istiyor bir yalıda. Fistolu demek istedim. Çamaşır kokan sabun demek istedim. Her sabah geçtiğimi söylüyor, geçmemiş zamanda. Deniz evin içine girer burada, orada nasıl kolay mı! Çok var yalnız ikisi asılı boynuma. Yatmak çözümlemedi, bir sevgide kalsaydım ilk adım sonrası. Yastık sicimle sararmış bu düz, bu çok beyaz. Camdan baktığını söylüyor renksiz, derisi incelmiş içi görünecek. Göründüğünü söylüyor, geceleri görünüyormuş. Gördüğümü gizliyorum görünmemek için, eğilip alıyorum, paspasla halı arasında, paspası içeri alıyoruz görünmesin diye. Bütün ipuçların elimde. Oysa ne bilebilir!</p>
	<p class="normal">Diş konuşmaya değmeli susmaya değil, yaşamı kavramadıkça pencereden baksın varsın. Yol baksın belki araba geçer. Baktığını bilirse geçer. Nemli çarşafa uzanır ve bekler. Odaların çiçek koktuğunu gördüm, bildim büyüklüğünü o günün, daha o gün anladım, geçer diye düşündüm, oysa öylece durdu, aşınmadı. K. bir kokudur. Deri ölürse ne kalır geriye, o duruş mu sadece, dursun varsın, ölümü seçti. Biri seçtirdi ona ölümü. Sevmediğim şeyleri sevdim, sevmediğimi bile bile, çok beyazdı çünkü. Çünkü saçlarını topuz yapmıştı, çünkü fistoluydu bluzu, annemin resmindeki gibi. Durmuş. Midyelere geçmiyorum, midye sakıncalı, saçlarıyla dokunan her böcek sakıncalı. İçini açtım baktım et. Et olduğunu söylüyor. Onun için özümsedim. Başka biri olduğumu kanıtlamak için kendime. Türkü söylemek de bir kanıt. Türkü söylemek işime gelmeyince yattım, çünkü sesim yoktu. İndik yan yana, oturduk. Çay pişirdi başlamak için. Yatmak çözümlemedi. Çözümlemek değil kanıtlamak istiyorum. İstediğimi söyledim. Susmalıymış. Zıpkın bir kanıttı, varlığımın kanıtı yok olmaya giderken. Savurdum söylemek için, neyi, hiçbir zaman bilinmez. Oturmak bir kanıttır ayakta durmaya. Gazete bir kanıttır, yazı silinmek için. Hepsini anlıyorum o anlaşılmıyor. K. demek istiyorum çünkü ölmedi. Pansiyon son umut, öyleyse var. Öyleyse nerede! Biletle mi gidilir? Bilet satılıyor mu? K. ’ya gideceğimi söyleyebilirdim, sustum, yüzüme bakıyorlar. Bir gün bu öyküyü tümüyle anlatmak istiyorum.</p>
	<p class="normal">Uzak bir yere gitmişiz, gitmemiz gerekirken gidilmeyen, ben, K. sonra Alexandra. Trenle gidiyoruz önümüz açık, arkamızda bulutlar var. Birden yüzüne bakıyorum görmek için. Sakıncalı olduğunu anlıyorum susarken. Başlarımız sallanıyor trende. Ben ona bakıyorum, o bana bakıyormuş gibi yapıyor bakmadan. Niyeti beni görmek. İlişkinin buncası mide bulandırıcı, yola baktım. Hep gidiyoruz, ailece. K. ben Alexandra. Tren birdenbire durdu, biri kolu çekti besbelli. Belki kapıyı açtı. Hepimiz dışarı fırladık. K. yoktu Alexandra ile ikimiz. O zaman gördüm pencerede arabayla geçerken. Bana bakıyordu. Fistoluydu perdeler, kapamak için.</p>
	<p class="normal">Büyük bir ev her zaman yorucudur. Küçük evleri severim, küçük sedirleri. Gül beni hiçbir zaman sarmadı. Menekşe verilmek için değil almak için. Sadece gülümsemekle verilir. Söylemekle giz bozulmasa hepsini söylerim.</p>
	<p class="normal">— Sizi bir yerden gözüm ısırıyor, dedi durup dururken.</p>
	<p class="normal">Söyledim. Denizi söyledim sustu. K. yoktu o zaman daha çocuk. Çocukluğu seviyordum. Ayrı ayrı kentlerde büyümek çocukluğa götürür. Tren durunca indik. Haydarpaşa Garı büyüktü. Bir vapurla bir tren yan yana! Şaşılacak şey. O kadar genişti ki, taşlar öyle uyumlu, kapılar onca uzakta ki, girdim ve yürüdüm kendi başıma. Trene bindim. Mutluluğum Boğaz ’da bir ağaçtır, kurumadı, yürüdük. Bir yalım olsun isterdim. Yalıya doğru yürüdük. Yağmur çiseliyordu. Yağmur bu odada çiseler. Düşünmek istediğim her şeyden bıkıyorum, bıkınca batırıyorum. Yemek yemiyor, ölmek mi istiyor yoksa!</p>
	<p class="normal">Bir yel değirmeni gibi sadece görünmek için. Zarfı vermeden önce kapıyorum. Posta kutusuna atmadan bir daha baktım: K. ’ya yazmışım.</p>
	<p class="normal">Sevgili K.</p>
	<p class="normal">Ne zamandan beri sana yazmak istiyordum elim değmedi. Bağışla. Taksim ’de Fransız Konsolosluğu ’nun bahçesindeki bülbüller ötmeye başladı. Mayıs girdi. Sen Nişantaşı ’ndasın ben Boğaz ’da, yalıda. Yalı boş. Boşalttık. Oda bıraktığın gibi. O yıldıza bakarak giriyorum her zamanki gibi. At yüzünü dönmüyor bir türlü. Dün gece Rüstem ’i gördüm heybesinde keçi peyniri getirmiş. O peynirlerin içinden kıl çıkar bıçakla kesince. Ben koparıyorum. Seni çok göreceğim geldi. Yaşlanmıyorsun biliyorum, duruyorsun öyle bıraktığım gibi. Yüzünü bana dön. Pencereden bak demek istiyorum. Yol bıraktığın gibi bozuk. Tuğla ev büyüdü, yine vapurla gidelim istersen, yanda açıkta oturalım, bana gazeteyi göster. Hani bir tespih vardı zeytin çekirdeğinden, onu buldum mektuplarının arasında. Ödağacı kokuyor. Bir daha okudum. Bütün söylediklerimi unut, biri kalsın aklında: Seni yürüyorum yürüyebildiğim kadar, yürüdükçe. Kolay ilişkilerden kaçınmak gerekmiş. Bizimki oldukça kolaydı, belki onun için kaçtın. Ölmekle beni öldürmek istediğini biliyorum. Affettim. Sen de affet. Bir çocuğumuz olsun isterdim. Ama senin çocukların yaşamaz. Burada Fatma ’dayım, sende, Katina ’nın zelzele alanında, paratonersiz yaşanmıyor. Bir pansiyona çıkmak istiyorum gün batmadan. Ama pansiyonlar küçük, sığamam. Bir kat sattım Fatma ’nın kızına bu yüzden. Süt kızlarım, asıl kızlarım demek istiyorum, gücendiler. Direniyorum. Fatma kim diye sorarsan, bakıcım, yüzünde, yüzünün çok uzak bir yerinde sana benzeyen bir nokta var. Dün birdenbire öldü. Sen yoktun. Nişantaşı ’na gittiğini söylediler. İyiyim. O adam çok kalabalık, hepimiz varız. Beni baltalamak istiyor, başını sallıyor olur olmaz zamanlarda. Aklımdan yazıyorum kâğıda geçirmeden önce, babama, sana, sonra yırtıp atıyorum. Aklından yazıyorsa niçin yırtıp atıyor, diye sorabilirsin. Daha doğrusu neyi yırtıp atıyor? Bilmiyormuş. Aman şunun güzelliğine bak diye bağırdı çok heyecanlı. Bunun kokusu yok, dedim. Üşenmiş. Mektubumu burada bitirirken seni unutmadığımı yinelemek isterim.</p>
	<p class="sagnormal">FERRUH</p>
    <div class="clrb"/>
	<p class="normal">Mektubu önce ikiye sonra dörde katladım. Mektup katlamasını herkes bilmez. Kişinin uygarlık düzeyi mektubu dörde katlayarak zarfa koymasından belli olur. Mektubu gazetelerin üstüne koydum. Bir yığın gazete birikti. Cumaya satmalı. İşte onların üstüne koydum.</p>
	<p class="normal">— Bu mektubu gazetelerle birlikte sakın satma, dedim Fatma ’ya.</p>
	<p class="normal">— Ben sizin öteberinize elimi sürmem, dedi.</p>
	<p class="normal">Kırdı ya, bu sefer de kırılmasından korkuyor. Oysa korkacak ne var! Kapı çalındı. Duyalım diye zili değiştirdik kulaklarım ağır işittiğinden daha büyük bir zil taktık. Bu da kafa şişiriyor ister istemez. Katina çıktı mutfaktan.</p>
	<p class="normal">— Sen bırak ben açarım, dedim.</p>
	<p class="normal">Açtım baktım Leman, Fatma ’nın akıl hocası. Bu kadını dişleri için beğeniyorum. İki sıra ve çok düz. Bir dişçi tabelasına benziyor kendinden çok. Oysa kendi dişi. Görünce güldüm. Oysa benim dişlerim takma. Gerçek süsü verilmek istendi. Bu yüzden dişlerimi yabancı buluyorum, sarıya kaçtıkları için.</p>
	<p class="normal">— Buyrun, dedim, göreceğimiz geldi.</p>
	<p class="normal">Güldü dişlerini göstermek için bizim tabakadan biriymiş gibi.</p>
	<p class="normal">Doğru mutfağa gitti. Hastalıklardan konuştular, kocasından filan. Onlar konuştukça iki kadının konuşmasına dönüyor konuşma ve toplumsal dengesizlik yok oluyor. Erkeksiz demek istiyorum çünkü sade erkekler için. Kadınlık kokuyor. Bu kokuyu sevdiğimden uyanır gibi oldum. Mutfak kapısından baktım.</p>
	<p class="normal">— Gelin de içerde konuşun, dedim. Biz de duyalım.</p>
	<p class="normal">— Size göre değil, dedi Katina.</p>
	<p class="normal">O zaman unuttum uyandığımı, döndüm koltuğuma. Leman iyi kız, geldi karşıma oturdu, hatır için. Ya da bana öyle geldi. İsteyerek de gelmiş olabilir. Fatma dudaklarını boyamış. Elektrik geldi. Bir kadın gördüm mü kasılıyorum ip uçları vermeyi sevdiğim için. Açıklıyorum kendimi:</p>
	<p class="normal">— Nasıl gidiyor işler?</p>
	<p class="normal">Havada kalıyor soru ikimizin arasında. Böyle söylenmez. Böyle söylememeliydim. Uymuyor, dişli dişliye oturmuyor, sırıtıyor. Geri alsam, çıkarsam.</p>
	<p class="normal">— Zarar yok, diyor, ben kusura bakmam.</p>
	<p class="normal">Demek bir kusur var. Anlamıştım. Biliyordum, suçluyum düpedüz.</p>
	<p class="normal">— Sizin kalorifer kazanına bir müşteri buldum, diyerek geçiştiriyor. Elli bin lira veren biri var. Mutfakta boşuna duruyor, kullanmıyorsunuz, yakmıyorsunuz. İyisi mi satın gitsin. Elli bin lirayı bankaya koysanız faiz getirir, burada çürüyeceğine.</p>
	<p class="normal">— Temizlenmek istiyor, dedim.</p>
	<p class="normal">— Kim söyledi? diye sordu.</p>
	<p class="normal">— Selime.</p>
	<p class="normal">— Bakmayın onlara beyefendi, dedi. Onlar sizi düşünmüyorlar. Onlar kendi çıkarlarına bakıyorlar.</p>
	<p class="normal">Bakıyorum neresine bakıyorlar diye, seçilmiyor. Karanlıkta bakmak ürkütüyor beni. Haklı. Genellikle dediği gibi ölüme bakıyorlar, orada görüyorlar beni.</p>
	<p class="normal">Fatma geldi. Masanın öbür başına oturdu. Leman ’la karşılıklı konuşmaya başladılar. Ben ellerimi kavuşturdum, önüme baktım. Dinliyorum. Bugünlerde aklım uzaklarda olduğu için söylediklerini bölük pörçük anlıyorum. Ellerim çok damarlı, anlaşılmıyor ister istemez. Pansiyona çıkmayı kafama koydum. Artık kafamda duruyor bir çekmede durur gibi dörde katlanmış olarak. Sıkıştım mı bir otobüs yanaşıyor.</p>
	<p class="normal">— Nereye gider bu?</p>
	<p class="normal">— Taksim ’e kadar yolu var.</p>
	<p class="normal">Demek Taksim son durak. İyi. Pansiyon Sıraselviler ’de. Gidip bulamamak var. Rezil olmak var. Fatma ’yı kaçırırsam çok yalnız kalırım, bundan da yalnız. Çünkü yalnızlık eritti beni. Romatizma konusunda artık direnmiyorum.</p>
	<p class="normal">— Tamam, diyorum, romatizma değil. Dediğiniz olsun, direnmiyorum artık.</p>
	<p class="normal">— Keyfinize bakın! diyor Leman.</p>
	<p class="normal">— Direniyorsun ya daha ne direneceksin! diyor Fatma.</p>
	<p class="normal">Katina susuyor. Akıl erdiremiyor benim bu tür sorunlarım olabileceğine. Ellerinde yol yol damar çıkmamış bir adamın, elektrikleri onaran, musluklara kösele takan becerikli bir adamın, iki kişinin yediğini yiyen, sırasında kocası İbo Reis ’i ayağının altına alan bir adamın romatizmadan yakınmasını yadırgıyor ister istemez.</p>
	<p class="normal">— Nasıldım Katina, iyiydim değil mi!</p>
	<p class="normal">Duymuyor. Fatma ve Leman ’la lakırdıya dalmış, çene yarıştırıyorlar:</p>
	<p class="normal">— Sabaha karşı doluyor demek ki, diyor Fatma.</p>
	<p class="normal">— Besbelli, diyor Leman, ne zaman musluğu açsan su var.</p>
	<p class="normal">— Plastik mi?</p>
	<p class="normal">— Plastik. Su çıkmıyor. Kalabalığız yetmiyor. Çocuk okula gidiyor erkenden. Göndermesen olmaz. Olmayacak çok şey var olmak zorunda. Bakkalın çırağına ısmarlıyoruz: Bir kutu salça, iki şişe maden suyu, çünkü rakı içtiğinden midesi kazınıyor, su içiyor durmadan, maden suyu kesiyor susuzluğu, yarım kilo fasulye, margarin.</p>
	<p class="normal">— Kaç bin? diye sordum.</p>
	<p class="normal">— Hiç sorma!</p>
	<p class="normal">İpin ucunu kaçırdım. Bakarak düşürdüm onu, yattı. Yan yana yatarken sağ yüzümün görünmesini istemiyorum. Gördüyse yüzümü olduğu gibi görmüştür. Burnu var bunun da. Burnumuzu nereye koymalı! Unutmak en iyisi.</p>
	<p class="normal">— Cıgarası, ille rakısı. Bir büyük içiyor her gün.</p>
	<p class="normal">Fatma anlayışla sallıyor başını. Katina girmek istemiyor karı koca arasına.</p>
	<p class="normal">— Erkektir içer.</p>
	<p class="normal">— Cıgara içiyor mu? diye sordum.</p>
	<p class="normal">— İçiyor, iki paket içiyor, üstelik işsiz, sigortasız.</p>
	<p class="normal">— Neyle içiyor?</p>
	<p class="normal">Neyle içtiği bilinmiyor. Fatma gibi değil yağsız. Memeleriyle karnının arası düz, elleri ayakları küçük. Duman rengi olsun varsın, bakarak kucağıma aldım oturttum. Öpmek için bunca sıkıntı, sıcaklığını duymak için bunca güzel diş, saç, omuz başları güzel. Belini kavrayarak sıktım, değiştirdim onu. Benden gizliyor kadınlığını, açmıyor bana. İyi ki para sıkıntım yok. Çünkü hiç yoktan bir büyük rakı çıkarmak her gün benim harcım değil. Geçinmek istemiyorsa kendi bilir. Hayta dolu. Bin liraya on bin liralık geçinebilenleri anlamak zor. Et yemesin varsın ama çocuk ister. Peynir zeytin de yenmiyor. Çocuk ister. Hepimiz isteriz ona bakarsan, ama ben cıgara içmiyorum.</p>
	<p class="normal">İyi ki cıgara içmiyorum. Cıgara içsem dumanından çok rahatsız olurdum bu kapalı holde. Mezar gibi bir yerde yaşıyoruz ister istemez. Salonun kapısını açsak ferahlarız ama nasıl ısıtırsın bunca geniş yalnızlığı, müsekkin alarak mı! Oldukça eski. Evde ne işi var bu kadının! Yüzüne baktım, daha doğrusu dişlerine ve göğsüne. Göğsü ufak. Baktığımı anlayınca kocasının işsizliğine etekliğini çekiştirdi, dizlerini kapadı. Kapar gibi çünkü kapanmıyor. Yokluk yoksulluk örtülmez.</p>
	<p class="normal">— Kek yaptım, diyor Fatma, istersen bir dilim ye. Yumurtayı dövdüm beyazını, katılaşınca bir çorba kaşığı kakao koydum içine, bir çay kaşığı kabartma tozu.</p>
	<p class="normal">Çünkü Fatma, Selime ’yle Ferhunde ’ye inat kek yapıyor. Bunu açıkça biliyorum. Zorla gidiyor onların gösterdiği yere, sevmediği birine gider gibi.</p>
	<p class="normal">— Portakalı incecik diliyorum lamelle lamelle, diyor Selime, yirmi dört saat tutuyorum soğuk suda, üç saat kaynıyor şekersiz, sonra on beş dakika şekerle.</p>
	<p class="normal">İki ray gibi uzuyor yan yana iki konuşma, biri parlak öbürü paslı. Bu lamelle sözcüğü burada eski bir çalar saate benziyor. Oysa saat gereksiz. Ama Selime, Fatma ’ya inat gidiyor, Fatma da ona inat gidiyor, inatlaşınca kek yapıyorlar, aldırmıyorum. Aldırmamak rahatlatmıyor beni çünkü sürekli sürtüşme var, apartman mal mülk filan. Borsada kaybetmeseydim bunlar birbirini öldürürdü. Şimdi yiyorlar sadece.</p>
	<p class="normal">Yiyorlar sözcüğüne kulak kabarttım. Gazetede okusaydım altını çizerdim yiyorlar sözcüğünün. Bizde eril sözcük olmaması çok tuhaf. Tekil var çoğul var. Dişil de yok. Çok tuhaf. Her şey çok tuhaf. Bir tuhaflık saptayınca uyanıyorum, eskisi gibi değil yarım yamalak. Tuhaflık demek gaz. Ben prostat olduğunu sanıyordum. Ne olursun beni baltalama! Yetmiyor bilmek gençliğimi. Birdenbire anladım beni kıskandıklarını anladım kızlarımın. Paramla birlikte beni de düşünüyorlar belki de erkekliğimi. Çünkü bunu düşünmeseler, beni anneleriyle, bir ölüyle demek istiyorum, beni baş başa bırakmak istemezlerdi. Söylemek cinseldir diye düşündüm. Buna benzer bir şey geçti aklımdan. Çok uzaktan geçen düşünceler, uzak kuşlar gibi yansıyorlar sadece, görünmüyorlar. Göremiyorum onları. Erkek mi bu kuş dişi mi! Erkek ya da dişi ne fark eder yaşıyorlar ya! Yaşamak cinselliği yitirmemekse en az daha beş yılım var demektir. Çıkarıp bakacağım kadınlar olmasa. Kulak kabarttım göğsüne Leman ’ın bacaklarına. Ne zaman terlik giydi! Kapıdan girdi, mutfağa geçti. Demek Katina verdi. Bir çift terlik verdi. Bir terlik öbür terliğe benzer eşine. Oysa erkek kadına benzemiyor. Terlik canlı değil de ondan. Küpeler de benzeşir tıpkı tıpkısına, dişiliklerinden. Dişi beyazdır kızardı mı sevmem. Kadın başını yana çevirmeli, gözlerini yummalı. Bakılmayı sevmem o sıra. Ben bakmak isterim o sussun. Ayıp silinmedikçe, yıkanmadıkça demek istiyorum, insanlık daha çok bocalar. Bir bakıma baskı cinselliği artırıyor diye düşündüm. Yoksa unuturduk unutmak elimizdeymiş gibi, intiharlar filan. Kendimi yok etmek istemem. Ölü kadın sevebilirim ama kendim diri kalmak koşuluyla. Konuşuyormuşum bir yandan Leman ’la, duyuyormuşum söylediklerimi. Düşüncelerimi de duyuyorum.</p>
	<p class="normal">— Her gün gel Leman, diyorum, Fatma çok yalnız. Kızlarla arası iyi değil. Arası iyi olmayınca üzüntülü. Konuşacak kimsesi yok. Biz söyleşemiyoruz.</p>
	<p class="normal">— Söyleşirsiniz, diyor Leman, Tanrı gecinden versin daha eliniz ayağınız tutuyor.</p>
	<p class="normal">— Erime, diyorum. Bu hastalık bitirdi beni.</p>
	<p class="normal">— Niçin eridi?</p>
	<p class="normal">— Kansız kalmış, diyorum, kan gitmemiş çomağın başına erimiş. Hani yuvasında dönen yumru var ya, kemik yumrusu o işte. Kaygan bir sıvıda dönüyor ve biz yürüyoruz kolayca. Kaldırıyoruz bacağımızı indiriyoruz jimnastik yapar gibi. Ama eriyince, yandı, baston gerekiyor. Ameliyatla plastik bir yumru takıyorlarmış. Yaptırmak istiyorum çocuklar bırakmıyor. Dayanamazmışım, yaşlıymışım falan filan.</p>
	<p class="normal">İster istemez romatizmaya inandırdım ben de kendimi, erimeyi unuttum. Çünkü dil cinseldir, tıpkı takma diş gibi, romatizma işini görür. Romatizma deyince kızlar, hayır diyorlar, sizinki romatizma değil. Nasıl çıkılır bu işin içinden! Kim kime inat ediyor kestiremiyorum.</p>
	<p class="normal">— Onlar sizin erkek kalmanızı istemezler, diyor Leman, onlar annelerini tutarlar, sizi de gömmek isterler yanına. Demek mal da cinsel. Katlar dişil olmalı.</p>
	<p class="normal">— Odalık gibi bir şey, dedim, dişil çoğul.</p>
	<p class="normal">Bu çabuk anlaşmadan çok hoşlandı. Memelerine baktım Leman ’ın kapatmadı. Fatma orada olmasa onunla hemen orada yatmak isterdim. Anlaşıyorduk öyleyse. Ne söylesem anlıyordu demek. Ne söylese anlıyordum, söyleşiyorduk dereden tepeden. Dişildi o. Zorluyordu biraz kendini, dişil olduğu için, dişil olmak için. Öylesine biliyordu ki pencereden bakmasını onu unutamadım. Leman ’a baktım. Bir soru sormak geçti aklımdan, sorulmayacak bir soru. Başka türlü sordum.</p>
	<p class="normal">— Sormanın emmek demek olduğunu biliyor musun?</p>
	<p class="normal">— Bilmiyordum, dedi. Nasıl yani!</p>
	<p class="normal">— Limonu sordum, limonu emdim ve suyunu içtim demek değil mi?</p>
	<p class="normal">— Anadolu ’da belki, dedi. Hiç duymadım.</p>
	<p class="normal">— Kullanıyorlar, dedim. Bilen bilir yaşamın sormak olduğunu. Bu yüzden soru sormuyorlar, susuyorlar. Orada baş bacakların arasına daha yakın, tıpkı güneş gibi.</p>
	<p class="normal">Nasıl oluyor da böyle konuşabiliyoruz Leman ’la, belki kocası öldü de ondan. Yoksa sorunca kızması, kaşlarını çatması gerekirdi. Ben ne söylediğimi bilmiyorum, aklım başka yerde de ondan. Sonra Fatma söyledi Leman gidince, abuk sabuk sorular sormuşum. Başka türlü açıklamak olanaksız olanı biteni. Ağzımdan çıkanı kulağım işitmiyor. İçimde söylenenleri uzaktan uzağa duyuyorum ve hemen unutuyorum. Dilin cinselliğini de unuttum. Çok olağan görünüyor bana sözcükler: Masa, sandalye, kitap filan. Şimdi bunlar başka türlü aydınlanıyor: Hol aydınlığı. Yalnız kapı camlarından ışık alan, gaz sobasıyla ısıtılan, duvarların badanası bozulmuş herhangi bir hol aydınlığı. Oldukça loş demek istiyorum. Bu tekdüzelikle nasıl başa çıkılır! Birinin ölmesi gerekiyor ister istemez. Damat ölebilir, daha doğrusu ölmeli diye düşünüyorum.</p>
	<p class="normal">— Damat hasta, diyorum Leman ’a.</p>
	<p class="normal">Fatma söze karışmıyor, o çoktan ölmüş sayıyor damadı.</p>
	<p class="normal">— Ya, diyor, öyleymiş.</p>
	<p class="normal">— Öyle diyorlar. Ben iyi görmüyorum durumu.</p>
	<p class="normal">Açıkça söyleyemem öldürmek istediğimi damadı, salt bir olay çıksın diye. Bezginlikten demek istiyorum hepimiz sıkıldık. Ölümde oyalayan bir şey var, oyalanırız. Benim dışımda biri ölse, içeri girip çıkmalar acımalar gözyaşı dökmeler yaşamın akışı değişir. Aylarca sürer üzüntüsü. Hepimiz kendimize geliriz, ama bunları söyleyemem. Üstelik tutarım damadı. Öğleden sonra gidip damadı yoklamak istiyorum. Ferhunde ’yi severim, Ferhunde benim kızım, benim erkekliğimi körletmek istese de severim onu, benim kızım. Çünkü dişildir ne de olsa, damat eril. Ama hasta. Tansiyonum yok: 15-9. Minima önemli.</p>
	<p class="normal">— Şimşirler hep yeşil duruyor, dedim Leman ’a, kış boyunca.</p>
	<p class="normal">— Onlar yaprağını dökmez, dedi. Dökse bahçesine kimse almazdı onları. Yapraksız bir şimşir yapraklı bir japonikadan daha şaşırtıcı olur.</p>
	<p class="normal">Aklımdan geçen şeyleri söylüyor Leman. Leman ’a gittikçe ısınıyorum. Benimle yatmak isterse göz yumar yatılmasına o da bir şey. Birden Fatma söze karıştı.</p>
	<p class="normal">— Evde otura otura başınıza vurdu, dedi.</p>
	<p class="normal">Gerçek dank etti, ihtiyarım biliyorum, ama bunu yüzüme karşı söylemesi için bir neden yok.</p>
	<p class="normal">— Başıma vuran ne? diye sordum.</p>
	<p class="normal">Oysa hepimiz biliyoruz, Fatma ben Leman ve Katina, benim dilimde artık, hani senden korkmuyorum yok mu, o işte. Fransızca imdadıma yetişti, Almanca demek istiyorum: Köse. Ne dişil ne eril yani, öyle olsun, kalktım.</p>
	<p class="normal">— Ben biraz yatacağım, dedim.</p>
	<p class="normal">Fatma ne zaman gitti bilmiyorum, evde yoktum yalıdaydım çünkü kayık yaptım. Pirinç çiviler çaktım kaburgaya bakırdı galiba unutmuşum. Unutuyorum. Oysa kimsenin acıdığı yok bana, oysa acındırmayı sevmem. Bir yaşam felsefemiz vardı unuttum, yalıdayken uyumuşum.</p>
	<p class="normal">Günler tekdüze geçiyor damat ölmedi. Direniyor. İyileşiyormuş. İnanmadım gözümle görmek istedim iyileştiğini.</p>
	<p class="normal">— Ben Ferhunde ’lere gidiyorum, dedim Fatma ’ya.</p>
	<p class="normal">— Serbestsiniz, istediğiniz yere gidebilirsiniz, sizi alıkoyan yok!</p>
	<p class="normal">Sorunların bu kadar dal budak salacağı aklıma gelmezdi. Aslında bir tek sorun var: Damadın benim yerime ölmesi ve malımın bunlara kalmaması. Odalıklarımın demek istiyorum. Ama damat ölmezse benim ölmem gerekecek.</p>
	<p class="normal">— Siz tutarlı bir insan değilsiniz beyefendi, dedi Fatma tam kapıyı açarken.</p>
	<p class="normal">— Neden, diye sordum, nedenmiş o?</p>
	<p class="normal">— Bir öyle bir böyle, dedi elini iki yana sallayarak.</p>
	<p class="normal">Tuhaf bir rastlantı. Dün geceki düşte de ben Ferruh Sarıbay değilmişim. Aldırmamıştım çünkü uyandığım sürece var olduğumu anlıyordum, gaz, prostat ne olursa olsun. K. ile berabermişiz. K. da Fatma gibi düşünüyor, daha da ileri gidiyor. Oysa tekdüze olmaktan korkarım. Belki sıkıldığımdan.</p>
	<p class="normal">Senden sıkılıyorum da ondan, diyemezdim K. ’ya. Düşümde nasıl bir yanıt verdiğimi anımsamıyorum. Belki de hiç sesimi çıkarmadım. Öyle ya, baktım sadece ata bakar gibi. Oysa K. attan yakın. Onu her zaman sevmişimdir.</p>
	<p class="normal">— Olabilir, dedim, senin bir günün bir gününü tutuyor mu?</p>
	<p class="normal">Açtım kapıyı, Ferhunde ’lerin kapıya geldim. Kapıyı çaldım hemen açılmadı. Bekledim açılmasını bir süre yüreğim daralarak. Benim dalağım hasta, çünkü K. sessizini çokça kullanmaya başladım. Kapıyı K. ’nın açmasından korkuyorum. Bir evden bir düşe giriş her zaman kolay olmuyor. Kapıyı Ferhunde açtı çok şükür. Bandajı çıkarmış gözünden. Amiral Nelson, Moşe Dayan gitmiş, onlardan boşalan yere K. oturmuş. Kerhunde demekten korktum, ağzımdan kaçabilir. Küçük bir holden geçtik. Sağda damadın yağmurluğu. Daha doğrusu bir portmanto var pirinç çivili. Çivilerden birine damadın yağmurluğu takılı. Portmantonun rafına baktım kasketi ve boyun atkısı duruyor mu diye, kasketi duruyor, boyun atkısı gitmiş. Boyun atkısından boşalan yere tanımadığım birinin eşarpı oturmuş, konmuş da olabilir. İki bölümlü o karışık yere döndük, K. vardı masada birden kayboldu. Yeri boş kaldı. Orasını gören biri burası K. ’nın boş kalan yeri diyebilir, boşluk olarak öylesine benziyor ona. Damgası ya da izi diyelim. Parmak izinden daha belirleyici. Ferhunde birine telefon ediyor ama bir türlü karşı aboneyi düşüremiyordu. Ne çabuk bana kapıyı açtı, ne çabuk telefonun başına geçti gibi düşüncelerin arasından bir şimşir dalı yükseldi. Ossaat anladım K. ’yı aradığını telefonla. Aboneyi tutturamaması doğal.</p>
	<p class="normal">— Gammazlamak yok, dedim Ferhunde ’ye. Damadı sormak için uğradım. Benim burada olduğumu bildirmen hoş değil. Ben onunla istediğim zaman buluşurum. Dargınsam barışmak ya da barışmamak benim elimde olmalı.</p>
	<p class="normal">Yüzüme baktı tek gözüyle:</p>
	<p class="normal">— Nereden çıkarıyorsunuz ona telefon ettiğimi, ben ona telefon etmiyorum, dedi.</p>
	<p class="normal">Annesine mi telefon ediyor yoksa!</p>
	<p class="normal">— Ötekine hiç telefon etme, çıkaramazsın.</p>
	<p class="normal">— Hatlar bozuk, dedi Ferhunde.</p>
	<p class="normal">Teller demek istiyor. Teller son yağmurda ıslandı. Balık akını sürüyor. Topal Ahmet iki lüfer almış yüz liraya. Eskiden yüz liraya ev alınırdı, ufak bir şey ister istemez, bir baraka filan. Olsun. Para da cinsel, diye düşündüm, Bizans Çöplüğü ’nü yıktılar.</p>
	<p class="normal">— Çingeneler oturuyormuş, dedi Ferhunde.</p>
	<p class="normal">— Fatma ’yı yaralamak istiyorsan bu sana yakışmaz, dedim. Fatma Menekşelidir. Bizans Çöplüğü ’nün nerede olduğunu bile bilmez. Çingenelikle uzaktan yakından ilişkisi yok.</p>
	<p class="normal">— Bizans Çöplüğü yıkılmadı, dedi Ferhunde.</p>
	<p class="normal">— Yıkıldı, gazetede okudum yıkıldığını. Grayderlerle yıkmışlar yarım saatin içinde. Bizans Çöplüğü Dolapdere ’de deniz görmez. Oysa Menekşe denize bakar. İri balıklar düşer kumuna. İri bulutlar dolaşır üstünde ve yağmur burada olduğu gibi orada da yağar, bunda şaşacak bir şey yok.</p>
	<p class="normal">— Çıban başına parmak bastınız, dedi Ferhunde.</p>
	<p class="normal">Mal mı demek istiyor, yoksul zengin çelişkisi mi! Anlayamadım. Var bir bit yeniği. Çıkaramadım. Fare zehiri de böyle bir uydurmacaydı, Fosforlu Cevriye de. Neon kız yoksa zehirden mi parlıyordu! Ne demek istiyor!</p>
	<p class="normal">— Daha açık konuş, dedim.</p>
	<p class="normal">— Pislik, dedi.</p>
	<p class="normal">— Cinsel pislik mi? diye sordum.</p>
	<p class="normal">— Benim cinselliğe sizin gibi düşkünlüğüm yok, dedi. Düpedüz pislik. İçinde yüzdüğümüz pislik.</p>
	<p class="normal">Birden görür gibi oldum gerçeği. Görmemle yitmesi bir oldu. Yine de ikili bir izlenim kaldı gördüklerimden. Şöyle sıralayabilirim:</p>
	<p class="normal">a – Ferhunde cinseldir, alabildiğine dişi. Elli beş yaşlarında olması durumu değiştirmez. Bandajlı olması nedeniyle köseymiş gibi görünmesi durumu değiştirmez. Çıkarsa bandajını, bozuk, kopuk gibi sözcükleri kolaylıkla söyleyebilir. Nitekim büyük ilerleme var. Büzmeden konuşuyor son günlerde, göğsünü gere gere açabiliyor ağzını. Çaya çey, Fatma ’ya Fetme demekte direnmesi cinsellikten çok toplumsal. Orostopolluk sözcüğü bulunmasa sexo-ekonomik de diyebiliriz.</p>
	<p class="normal">b – Genel bir pislik içinde yaşadığımız kesin. Toplumsal mı, cinsel mi! Kadın ve erkek ayakların ayrı düşmesi, kopması, kopmuş olması, din sorunları falan filan.</p>
	<p class="normal">Şimdi her iki bölümü tek tek ele alalım.</p>
	<p class="normal">a – Bu bölümün ne olduğunu birdenbire unuttum. Boşluk. Bana yüzünü bir anda gösteren gerçek o kadar çabuk silindi ki görünmemişe döndü. Belki uyudum o ara.</p>
	<p class="normal">— Baba, dedi Ferhunde, açık konuşalım. Siz bunları bilecek durumda değilsiniz, bilemezsiniz. Yaşınız elvermez. Kendinizi yaratma çabanızı bir çırpıda yok ettiğinizi görmüyor musunuz! Bunları duyan bir kimse sizi gerçek sayamaz artık. Kurallara ve kuramlara aykırı davranmak size ne kazandırır! Eleştirmen ne der! Niçin tutarsızlıkta direniyorsunuz!</p>
	<p class="normal">— Eleştirmen nedir, dedim, gaz mı?</p>
	<p class="normal">— Olabilir, dedi.</p>
	<p class="normal">Apışıp kaldım ama yılmadım.</p>
	<p class="normal">— Sözcükler yalan söylemez, dedim.</p>
	<p class="normal">— Sözcükleri nereden çıkardınız! dedi.</p>
	<p class="normal">— Konuşma cinseldir, dedim. Öpüşme organıyla konuştuğumuzu unutma! Aslında, diye ekledim, ben bir yel algılıyorum konuşmaya benzer, konuştuğum filan yok. İyi bak bana köse değilim. Gaz belki de prostat. Sık gidiyorum tuvalete.</p>
	<p class="normal">— Şimdi de Leyla ’nın kızı gibi konuşuyorsunuz, dedi.</p>
	<p class="normal">Ekledim:</p>
	<p class="normal">— Dügürtügülegerdigir bugunlagar.</p>
	<p class="normal">Ferhunde büyünün etkisiyle yok oldu, Katina aldı yerini. Uzun saçları, fistolu bluzu, lacivert tayyörüyle vapurdayız, güderi eldiveni duruyor ayakucunda.</p>
	<p class="normal">— Demek telefon ettin, dedim.</p>
	<p class="normal">— Biliyorsunuz, dedi Kerhunde, Katina değil o. Ben de Kerhunde değilim. Su demek istiyorsanız S demelisiniz.</p>
	<p class="normal">Doğru, konuşmak yetimi yitirmiştim. Tekliyordum.</p>
	<p class="normal">— S ya da C, diye sürdürdü Ferhunde, şincik seçin ikisinden birini, çabuk!</p>
	<p class="normal">— S olsun, diye kekeledim.</p>
	<p class="normal">Işık tekerleri girip çıkıyor birbirine. S bir ışık olabilir. İşte Katina ’nın yüzü değişiyor. Aydınlanıyor. K. ya da S ne güzelsin!</p>
	<p class="normal">Aslında bu geyikli odanın beni yok etmesinden korkuyordum, korkumdan korkuyordum ve başkalarından. Hacamattan korkuyordum. Çünkü korku kart bir kabak gibi bayatladı mı cıvır. Cıvımaksa insana yakışmaz, ne kadar cıvık olsak da. Bir anda iğrenç bir hayvan gözüme ilişti kendi boşluğumda. Maymun mu desem, ejderha mı desem! Bir eski zaman makinesi işliyor dokuma tezgâhı gibi bir şey. Sesini duyuyorum. Kalktım:</p>
	<p class="normal">— Damat nasıl? diye sordum.</p>
	<p class="normal">— Çok iyi, dedi, dün arabayla gezmeye çıktık. Hastalık geçti.</p>
	<p class="normal">Oysa ben öldü demesini bekliyordum.</p>
	<p class="normal">— Oh oh, dedim. Selam söyle.</p>
	<p class="normal">Atlayarak geçmek isterdim holü, düşüncelerle geçtim. Köpek yoktu. Köpek ne oldu! Olabilir, gezmeye götürmüşlerdir. Ama kim! Kimler! İşte bir sürü sorun daha. Bizim dairenin kapısını açınca karşımda Fatma duruyordu eli belinde, gözleri çakmak çakmak, ayakları ayrı, terliksiz ve de süpürgeli. Belki de ortalığı süpürüyor, süpürge makinesi bozuk.</p>
	<p class="normal">— Yokladınız mı damadınızı? diye sordu alayla.</p>
	<p class="normal">— Yokladım, dedim, iyiymiş. Arabayla gezmeye gitmişler dün.</p>
	<p class="normal">Geçiş yolumu kesmişti, geçemiyordum. Tutulu. Bütün antenler tutulu ya da kopuk, teller demek istiyorum, kesik. Telefon etmek olanaksız. Alexandra ’nın oturduğu yer belli değil. Pansiyonun yolu tıkalı, Bizans Çöplüğü ayakta. Bu Dolapdere haritasını masaya bırakan kim, hangi uğursuz! Kim, olursa olsun bırakmışlar ya!</p>
	<p class="normal">Paketi açtım, kutu kutu içinde, sonuncu kutuda damadın piposu duruyor. Bereket kokmuyor. Şifreyi çözüverdim birdenbire: Ya sen ya damat, ikinizden biri!</p>
	<p class="normal">Görürüz bakalım, görürüz. Toparla kendini Ferruh, toparla!</p>
	<p class="normal">Paspası düzelttim bastonla olmadı. Yerde bir çöp arandım, yok. Süpürmüş bütün çöpleri. Bereket sedef bir düğme buldum koltuğun hemen altında. Zorlukla eğildim ve aldım.</p>
	<p class="normal">— Al, dedim, düğme. Belki bluzundan koptu.</p>
	<p class="normal">— Yok, dedi, benim düğmelerim tamam. Kimden düşmüş olabilir!</p>
	<p class="normal">Alexandra ’dan diyemezdim. K. öldü. Düşüncelerle koltuğa yürüdüm. Tavan kalkıp iniyordu. Ferhunde ’nin söyledikleri doğru değil. Başıma gelenleri anlamış değilim. Dramın bilincine varamadım bir dram varsa, ki vara benziyor, ama dramdan çok kargaşa, çözmüş değilim düğümünü.</p>
	<p class="normal">— Fatma ’ya düşman kesildiniz, dedim Ferhunde ’ye. Neden? Bana eskisi gibi gelmiyorsun. Neden? Yüzünden düşen bin parça. Neden?</p>
	<p class="normal">— Bilmemezlikten gelmeyin, dedi.</p>
	<p class="normal">Dün mü söyledi, yoksa şimdi mi, yoksa çok önce mi!</p>
	<p class="normal">— Açıkla, dedim.</p>
	<p class="normal">— Dairenin birini üvey kızınıza verdiniz mi vermediniz mi?</p>
	<p class="normal">— Vermedim sattım.</p>
	<p class="normal">— Miras mukavelesini bozdurdunuz mu bozdurmadınız mı? Kadına verdiğiniz daireden başka geri kalan katların da dörtte birini öylece bağışladınız mı bağışlamadınız mı?</p>
	<p class="normal">— Bu yapay bir işkencedir ve de yasal, diyebildim.</p>
	<p class="normal">— Görüyorsunuz, gizlemiyorsunuz artık bizi mirasınızdan yoksun bıraktığınızı.</p>
	<p class="normal">Denizin rengini düşünüyordum o sıra. Yakamoz parlak bir böcektir böceklerdir böceklere bitişik. Almıyor kurudu. Haksızlık neresinde ki düğümü çözülmüyor. Hepsi bırakır giderse bu masaya ne koruz. Fatma kurursa kim limon verir, kışın içeri alıyoruz, yazın balkonda. Hazne bir ton gaz alıyor dıştan boyalı, kaçak var, musluğun altına bir konserve kutusu koyduk. Akanlar akmaz, akmayanlar akarsa, elektrik tıkalı, kalorifer tıkalı, su kesik, nasıl yaşanır!</p>
	<p class="normal">— Miras ne kalırsa odur. Benim elimde avucumda ne varsa odur. Beni biriktirmeye zorlayamazsınız. Biriktirirsem kendime biriktiririm. Fatma umurumda değil.</p>
	<p class="normal">— Fatma size büyü yapıyor.</p>
	<p class="normal">— Eşek diliyle mi?</p>
	<p class="normal">— Eşek diliyle ya da başka yöntemlerle, diyor Ferhunde. Köpek tersiyle de olabilir. Bizans Çöplüğü ’ndeki bıçağın tersiyle. Kop ’tur o, Kıpt. Annemizin üstüne ya da bizim üstümüze bütün gelenler gibi K.</p>
	<p class="normal">Oturulmuyor, ayağa kalkılmıyor çünkü. Gazeteye göz gezdirdim, bıraktım. Denize göz gezdirdiğimde göz gez alttan akıyor. Dipten. Kalınlığın altı, orası, orası iniş yokuş burası düz, ben yan.</p>
	<p class="normal">— Ne yemek var?</p>
	<p class="normal">Çarşıya gitmiş, entarisiyle gitmiş, yelkenlisini bırakan denize bir maşrapa su dökerek uzaklaştı. Herkes gidiyor.</p>
	<p class="normal">— Hoşgörü gerekli, dediğimi anımsıyorum.</p>
	<p class="normal">Hammer ’de görmüştüm, Latin yelkenlilerinin anası Floransa ’dır. Çarmıhsal bir sıvı bırakırlar: Kök boyası Batı ’nın. Susmayın bir şey söyleyin siz de. Vapurdan indim Köprü üstüne çıktım. Yaya yürüdüm. Bütün lambalar yanmıştı. Bir çocuk kürek çekiyordu. Durduk, yürüdü altımızdan bizi Karaköy ’e bıraktı. Tünel ’e indik. Dik çıkıyoruz baş aşağı. İhtiyara bir Paris-Match ver dedim. News Chronicle duruyor rafta. Potin boyattım. Bütün eski yalılar gibi potinlerim boyalı sağda, solda Ostrogot ’ların yalısı. Kaçta yemek yemeli acıkmamak için!</p>
	<p class="normal">— En geç yarımda, diyor Fatma.</p>
	<p class="normal">— İyi iyi!</p>
	<p class="normal">Ağzımı büzdüm, ver yansın ettim Kerhunde ’ye, damada, Selime ’ye, Süleyman ’a:</p>
	<p class="normal">— Zırnık koklatmayacağım onlara.</p>
	<p class="normal">Fatma ’da büyük değişiklik var. Artık eteklerini indirmiyor. Memeleri sürekli omuzumda. Hamamda gittikçe tuhaf oluyorum yıkarken. Çünkü o yıkıyor, o keseliyor, o kuruluyor. Ayak tırnaklarımı o kesiyor. Donla giriyorum küvetin içine sabunluyor, yarı çıplak katı aldı, dörtte birini aldı, aklımdan geçmiyor değil, Üsküdar ’ı geçtim gitsin diyebilir artık. Ama bu Cevriye değil. Keseyi sabunlayıp baldır altı keseliyor usulca. Bacağımı dikiyorum sabunlar alttan üstten. Buhar çıkıyor keseledikçe hamam taşında, göbek üstü. Güzel geliyor iyi, yıkanıyorum bir güzel iyi. Bu odalık hoşur ve de mızıkacı. Bir dostu yok mu diye düşünesim geliyor var diyor Ferhunde. Varsa sürebilir mi böyle hızlı kürek kemiklerinin arasına sandalda. Don mon dinlemiyor o günden beri. Dostuyla yan gelirse hole, gelirse gelsin diyesi ama mama az, yıkıyor sırılsıklam. Yıkıyor bir düze, yıkıyor he babam, ha böyle süre süre.</p>
	<p class="normal">— Tüfeği getir, dedim Fatma ’ya.</p>
	<p class="normal">— Orada yanı başınızda.</p>
	<p class="normal">Su saydam, bacak mor, işkine dipte. İnmiyorum, kalıyorum bu iç bayıltıcı nane kokulu sabun karışık deniz tuzunda. Zeytin çekirdekleriyle tutuşturmuş ocağı.</p>
	<p class="normal">— Söylediğinizi yaptım. Boş kutu, yanmış kibrit çöpü, çerçöp.</p>
	<p class="normal">Çok yanaşmak istese de boş veriyorum. Durgunluk en güzel anamaldır. Karşıya bakıyorum küvetten buzlucamına banyonun: Buğu, kırmızı bulut, bir kuğu dolaşıyor gölde alt basamakta.</p>
	<p class="normal">— Sizi büzük görüyorum baba, bugünlerde, diyor Ferhunde.</p>
	<p class="normal">— İyiyim. Çok iyiyim.</p>
	<p class="normal">İçerde kafa kafaya verip kumpas kurduklarını görmemek için aptal olmalı. Ferhunde yine ağzını büzerek konuşmaya başladı, daraltıyor: Süzük hep, büzük. Mutfağı dolaştım tertemiz. Camdan baktım temiz, havaya, karşı balkona apartmana. Balkondaki odunlar erimiş: Kara ateş dayanmaz. Mikâptı eskisi çürüdü gitti, Ferhunde küp diyor büzerek ya da kare yayarak. Anlaşılmazsa diye korkmuyorum. Çünkü anlaşılır olmak bir marşandiz trenine binmek kadar sapa. Güzel ve iyi marşandiz trenleri, iki kez sabah iki kez akşam, geçiyorlar eski köşklerin önünden. Kıllı sonra yumuşak. İniyorlar tıpış tıpış merdiveni yarı sandık, yarı fındık, yarı mavna. Pencereden görünüyor bakınca. Pencere ıslak, dam dar. Haksız mıyım! Teşekkür ettim ve oturdum. Bizden sonrakiler düşünsün. Bizden sonrakiler bize bakarak düşünsün. Marşandiz bir tırtılı uzuyor tırtıllarla çam sepeti kuşlukta. Hiçbir reçina maçuna kıvamında eritilemez. Onun yerinde OL. SAM amcalık taslamazdım. İyi ki değilim. Kıldım, kılıyor. Paçasını kaptırmak sakala benzer bu yaştan sonra basmam tahtaya. Basmadığım gibi girmem de dolambaçlı. Size bilir, dedim bana bilmez. Ben avuturum hepsi bu. Çıktım gittim. Arkamdan bakakaldı. Malı, malak gibi elimde kalsın vardım. Dört kat, çatı katları yarım havalı. Sıvanış o sıvanış. İyi iyi dedi, iyi ki. Babana mı iyi ki! Babama Mitoro katı na! Katları demek istiyorum odalıkları. Nikâh kıymadan önce alın dememişim. Dağıtmalıymışım daha önce elimdeki avucumdakini, ondan sonra nikâhlarmışım. Onlar vereceklermiş ne istersem, yeme içme bedava. Bu yaşta herkes öyle yapıyormuş, dağıtıyormuş, kimseye bir şey kalmıyor dağıtınca, istediğini nikâhla. Ama bu da yanaşır mı nikâha albay varken ve de albay dipdiri diyorlar. Dipdiriyse ben de diriyim. Teneke koyduk konserve kutusu mikâbın altına yeşil boyalı. Elim de tutuyor ayağım da, orada mangalda biri. Çıktım gittim. Gitmesi o gidiş. Aylardan beri uğramıyorlar mal bölüşümüne. Annelerine verdiğim ufak tefeği aldı getirdi, götürdü demek istiyorum. Al kendine bir şey alınmaz diyor ne alayım ne alacaksan al. Yaranılmıyor. Ben de yaranmaktan vazgeçtim yalıda yatıyorum. Lodosa çevirdi ortalık al su. Sofayı su bastı. Çünkü lodosta oturulacak peyke bile yok. Yekedir belki! Gemi bozuk düzen gidiyor. İyisi mi ayağa kalkmalı. Ama ayağa kalkılmıyor kalkmayınca. Her şey birbirine bağlı oturdum bütün kâğıtları zarfladım, üstlerine tarih ve numara yazdım. Unutayazdım az daha söyledim dilimin döndüğü kadar: Vermeeem! Çünkü para yiğidin tüfeğidir. Kaptırırsan dımdızlak kalmak var kaldın mı da yüzüne tükürürler adamın. İyisi mi Mitoro. Sofra örtüsü kirli olsun varsın, dedim. Diyor ki sofra örtüsü kirli olursa cücük de kirli olur, tabak da. İyi ama sen inat o inat ata kim atsın ot! Ata bakmıyorum günlerden beri. Aklım başımda değil. Değişelim, dedim, bu senin olsun o benim. İyi ya, dedi, değişelim. Cemal vardı öldü. Sapır sapır dökülüyorlar bugünlerde. Camdan bakıyor takmıyorum, eskisi gibi dokunaklı gelmiyor glande ’lar boşanalı beri. Adam ülserli ölmezse çok iyi. Ölür diye düşündüm sapır sapır. Tekdüze geçiyor, bağıracaktım: Tekdüze. Zormuş zotluk. İhtiyarlık demek istiyorum dayan baba Ferruh. Bu karıların arasında iyi ki damatlar yok dememek için çok sustum, güç tuttum kendimi, şurama gelmişken dokuz boğumdur dedim ve yuttum.</p>
	<p class="normal">Leman ’la tavla oynuyorum. Tavla iyidir. Şemsi Bey geliyor sulanıyor biliyorum koca adam elini sıkmış ister istemez. Bu da korkmuş korkar ya yaşlı. Şemsi tavla bilmez bilir geçinir. Üç el üst üste marsına var mısın, dedim. Yokmuş, gitti. Yine geldi. Kapıda elini sıkmış uzun süre, takma dişini kaşımış öyle söylüyor. Şu erkekler, diyor, yaşlısı bir türlü, kabacası başka türlü. Böyle işte. Kıç güvertede oturmak bize yasak. Kadın değil mi hoşlanıyor babası yaşında. Hoş karşılıyorum. Vakit başka türlü geçmiyor. Atina ’dan gelen şapkayı giydim dün bankanın önünde oturmaz olaydım. Soytarı oynuyor, maymun demek istiyor sanki yüzünde. Tüysüz şapka. Oysa kimse kimseyi rahatsız etmemeli, şunun şurasında kaç senem var.</p>
	<p class="normal">Sanem haftada bir geliyor temizliğe ben gidiyorum, sekiz yüze çıktı, bankanın önünde oturuyorum. O temizlik yapıyor ben bankanın önünde otururken. Sanem ’in memeleri kütür kütür ben kalkarken bankanın önünden, sokağa saparken, bir topukları var, çıplak ayak biniyor çünkü pencereye, havlu sürtüyor keseler gibi, hohluyor. İlle memeleri, doğulu bunlar, bıçaklı soyundan. Şemsi ilgilendi. Kulaklık almış Almanya ’dan kulağındaydı. Ne ki ötüyor bunlar ayarını kaçırdın mı, şeş beş atıyorsun, beş dört oynuyorsun. Oyna diyorum Şemsi ’ye aldırma, kız yıkasın varsın, bankaya gidelim istersen. Burası iyi, diyor, rahatsız etmiyoruz ya. Fatma buruluyor Sanem ’e karşı. Çünkü Sanem yirmi ikiden taş çatlasa çıkmaz. Bilekler var, o ağacın altında on liraya becerdiğim Çingene kızında yok, öyle süt ve düz. Şeş yek. İyi ya oyna, dedim, gözü baldırında ama şalvarlı, kulaklığı çıngırak gibi ötüyor. Duymadığı için ötüyor diyemem varsın ötsün. Öttü, işaret ettim ağzımı büzerek bildirdim: Ötüyor. Ayarladı o da rahat etti ben de öterse zar tutarım diye korkuyor. Korkuyoruz daha doğrusu çünkü düşebilir. Hiç bakma o yana, dedim, tavlanın içine bak çünkü baktığımızı görürse belki düşer. Ayaktakımı bunlar düşmez ama bakarsın düşer. Düşerse hop eder insanın içi. O seksen beş benden altı yaş büyüktür. Göze gelirsin, diyor Fatma. Gülüyorum: Dü şeş. Geçen yıl turp gibiydim. Böbrek su koyuvermemişti. Yine de koyuvermiş değil. Ciğer sağlam. Kalktım su dökmeye gittim. İtekleyim şunu arkasından diye içimden düştü. Düşmesiyle tuttum elinden yatırdım, birdenbirde zank etti bir şey. Baktım camın bu yanı iyice kurulanmış. Aldırmadım. Şemsi ’nin geçtim karşısına: Sıra kimde? Para ile değil sıra ile deyince güldük ikimiz de zarı attık. Fatma baldır süzüyor. Olacaktı ki, ama bunu değil. Kaş göz ediyor fena değil diye. Bütün malını çocuklarına dağıttı, para kullanmıyor. Her gün on kilometre yürüyor. Bende böbrek su koyuverdi yürek sağlam. Damatta bacak sağlam iyileşmiş diyorlar. On altı dokuz. İyi iyi güzel. Oyna.</p>
	<p class="normal">— Çay yap bize kızım.</p>
	<p class="normal">O anlar.</p>
	<p class="normal">— Bakıyorum keyfiniz yerinde, dedi. Demin Ferhunde Hanım ’a canı sıkılmıştı. Bu yaşta insan üzülür mü! Ama sizi gördü içi açılıyor ne olsa. Yalnızlık gibisi var mı! Öyle değil mi beyefendi doğru söylemiyor muyum!</p>
	<p class="normal">K. görse yüreğine iner, tanıyamaz, bu mu der, kızlığımı verdiğim, ezildiğim, al beni diyemediğim. Bir de onu görmeli diyecektim öldü. Ölüler yaşlanmaz. Vitrin kızları gibi balmumundan yaşarlar en uzak yaşamı. Geçiştirdim. Çünkü bir de cıvırsan bu yaşlılıkta gelmez bizim gibisine. Alavere dalavere duygulanmak yok. Yasak bize kör olası. Dün akşam yarım kadeh rakı içtim Boğaz koktu. Tavan koktu maçunada. Açık yeşil fıstıki. Bir mangal ortada yansın yanmasın, pirinç ya da bakır, ovulurdu külle limonla, çok bezle parlatılır, çok bezle silinir son kez, öyle pırıl. Annemin sofayı geçişi bayağı yol. Aşçıya ne pişirecekse sabahtan tepsiyi uzattı. Beş kâse pirinç. Halep yağı kaşık hesabıyla tepeleme. Un, peynir. Maydanoz soğan bahçeden. Sırık domatesleri, sırık fasulyeleri. Puf böreği. Herek alırdı arabayla fasulyeler sarsın diye çalı. Bostan kuyusu bizde atla dönmez, makine çekerdi yel değirmeni hazneyi doldurur. Bulut vardı ne oldu. Martı vardı ne oldu. Nene namazı yarı keserse çay vakti yaklaştığından değil, hiç kestiğini görmedim. Çayımızı o verirdi küçük odada. Beyaz namaz bezi, bulut bezi diyelim, kar parçası. Ahretlik Nesibe, eniştemle yakalanan, komşu kızı küçük ve yanaşmalar. Bahçıvan Rüstem öldü, mızıkacı oldu diyecektim. Mızıka çalmak ölmek mi yoksa! Zurnacı kör Şekip, İbo Reis, dövmüştüm. Üç kez vurdum tökezledi. Kayık, bardakeriği ne oldu, kokulu erik, dibine düşmüş aldım yedim, buğulu. Yazdı hep. Kış bilmiyorum. Hep yaz giderdi. Ortası badem, üstü kabuk şeker. Billur üç köşe uzatırdı. Yüzüne bakarken aldım. Sırım gibi ve de şık, sorun inanmazsanız. Beş santim kısaldım. Son vapurla dönmezsem merak etmeyin kayıkla dönerim. Karşıdan çok kayıkçı uyandırmışımdır, tahta iskeleden denize inerdik kayıkla. Dümdüz. Ay ışığı varsa sızlar içim. Akıntıya kadar kürek gerisini sular götürür.</p>
	<p class="normal">— Oyna, dedi Şemsi. Oynasana mirim.</p>
	<p class="normal">Attım. Kapamamak için attım. Atmak geçiyordu içimden. Hava kapalı. Açık, diyor Fatma. Balık akını sürüyor. Palamut karayel gibi uğulduyor. Orkinos yenir. Kutu balığı yaparlar teneke kutu Kız Marka fasulyeninki gibi. Bezelyeler de öyle. Hepsi bir başka türlü.</p>
	<p class="normal">— On beşte bir, dedim Fatma ’ya.</p>
	<p class="normal">— Yok beyefendi iyi kaldırıyorsun maşallah, diyor, yaradı. Kırk bir buçuk.</p>
	<p class="normal">Bakarsan ama yaramaz herkese. Seksenlik diyen var. Kaç gösteriyorsam o. Bu kadar yaşam ne sanki hiç değil mi anlamı ne! Yok. Oyna, dedim. Azalan bir şey var. Metreyi milim milim küçült ne kalır hiç değil mi anlamı ne! Hiç. Üfle gitsin. Eksiliyoruz her gün bir milim daha. Kaç milim kaldı hiç anlamı ne! Yok. Oyna istersen. Marşandiz geçti. Akşam saatlerinin kör marşandizi. Yamuk suratlı herifin biriydi. Bugüne kadar sustum, sonunda patladım. Beni kimse öfkeli görmedi, vapura bindim karşıya geçtim. Arkamdan bakıyor tuğla ev hangar gibi gözleriyle. Potinim vuruyor. Badem yağı sür, burnuna vurdu, ayak değiştirdim. Hep böyle. Gençlikte çok uzun sanırdım. Niçin yalan söylemeli anlamı ne! Hiç. Memelerle doldu anılarım. Anlamı ne! Bugün ayakta tutuyor ama hiç. Fatma bir anıdır, hortladı. Bohçacı karılar gelirdi bakmazdım. Yatak takımları filan, örtüler filan, filan çarşaflar. Anlamı hiç diyorum bugün de, yarın da söylerim. Böyle işte hortladı. Mızıka çalınacak ister istemez. Vurdum, tökezledi. Utanmıyorum vurduğuma. Kanıtlamak için değilse ne yapalım, kanıtlamak içinse artık ne gelir elden. Vurdum tökezledi koca adam Reis. Katina karısı temizliğe gelirdi ne gelir elden. Hiç.</p>
	<p class="normal">— Sanem gitti mi? diye sordum.</p>
	<p class="normal">Gitmiş. Ferhunde gitti. Şemsi gitti. Ben gitmedim oturuyorum, su içtim. Elimi leke bastı. Damarların rengi koyuyor bana. Küttüm, tutunca koparmacasına, ama ne gelir elden. Hiç yok biri var. Birbirinin eşi değil. O başka ben başka. Herkes başka. Biri hiç yok öbürü duruyor. Sonra yok oluyorlar. Ağlama kızım, dedim, ölüm herkesin başında. Oysa ölen ben, öyle gördüm. Çok yaşayacaksın, dedi. Şimdi vursa bana ossaat giderim, tökezledi. Her acı kendiliğinden hoşa gidiyor. Keşke girmeyelim dedim oralara, çünkü açmak istemiyorum. Bir güç olsa ama umudum kalmadı. Ne gelir elden, açıp kapayan havalara benziyor, konsolun üstünde duruyor. Duruyoruz demek istiyorum. Kayıracak kimsem olmadı. İnsanları köpürten deniz bende yok. Ben buyum işte. Ne gelir elden sıcaksa. Kim bilir tutarsızlığımı yoksam var olunca. Uzak bir yerde indim denizden kayalara vurdum. K. bekliyor. Deniz suyunda ilk kez yatıyorum. Önce seyretti beni gözlükle, sonra yatıyorum. Yattık taşlara, uygun oyukta. Akşam kiracılara indik Fatma ’yla. Akşam oluyor geceyle bulaşık. Uyuma zamanı geliyor. Ata bakmalı. Ata baktım. Bir duruş kalmış atla ilgili, yemiş ağaçları köreldi ve kayık bitmek bilmiyor. K. hasta. Nezle oldu, gargara yaptı. Kalktı. Merdivenlerden inmiş olmalı. Bahçeye bakan odada kahvaltı ediyorlar. Beni düşünüyor inatla. Babası yok, annesi yok, ben varım. Taflanlar koyu yeşildi o sıra deniz kıyısında. Rüstem kesiyordu ip çekerek leylek gagası makasla. Bir bulut ona bakıyor, ben ona bakıyorum, atı unuttum. Kayık yaparken başımı kaldırdım baktım taş kesildim. Ben ona bakıyorum, K. bize bakıyor, Rüstem ipin çizgisini tutturmaya çalışıyor, sıcak biliyorum.</p>
	<p class="normal">K. terli, terliyor. Gargara yaptı, yüzüne baktı aynada. Kum sıcak. Düştü kaldırdım. Dizine pamukla tentürdiyot sürdüm kimin. Boğaz durgun, kayık bitmedi. Bana baktı gözleri taş kesildi. Öylece duruyor kıpırdamadan, pamuk ayna ve diz. Sütçü geçti sokaktan taş kesildi. Mezarlık var tepede küçük mezarlar, ölüsüz. Bütün tabakların boş olduğunu biliyorum. K. gözlerini ayırmadan bakıyor hep bakmak istiyor. Dizine pamukla tentürdiyot sürdüm, yüzüne baktım. Bir güneş kıpırdıyor gözünde, kirpikleri taş kesilmiş. Bir taş bıraktım öptüğüm yere, gitmedim, bakıyorum. Büyük yalı küçük yalı onların yalısı, merdiven taş kesilmiş. Ara sokakta bir sütçü süt döküyor büyük güğümden küçük litreye. Köpürüyor litreyi boşaltırken K. ’nın uzattığı cam kâseye. Memeleri küçük. Körfez bir anıdır Boğaz ’da, her körfez gibi. Hiç böyle açık seçik bir anlam zinciri görmedim düşte bile.</p>
	<p class="normal">Bir ara gördüm bunları ata bakarken, orada, taşın orada, yattığımız yerde. Bir martı bulutu geçiyor, kuyularımız var. Bir kat daha çıkmalı. Yan döndük karşılıklı başlarımızı. Ben ona baktım o bana baktı gözleri açık kahverengi. Onu kendimin yaptım, belki bunu bilmiyor. Bilemez öldü. Ölmeyecek gibi yaşarken öldü. Anlamıştı. Ona bir mezar yaptıramadım, yukardaki mezarlara koymalı, tepeye, güneş vursun. Ata bakarken görünsün. Her akşam görünsün. Nasıl konuşabilir benimle konuştuğum gibi. Serviyi göğe doğru çekip aldım, düz taş yassı, düz çimen kalın. Kalınlığın Altı. Duruyor kıpırdamadan bana öyle geliyor. Öyle gelsin daha iyi, onu yitirmek istemem. K. kıpırdama. Eklentisiz, erimeden, öyle dur seni tanıdım. Biliyor bilmediğini bilmiyor. Yaprak döküntüleri var yazın. Bildi onu bilmediğimi, iç yüzünü bilmiyor. Direniyor kendinde bir yeri korumak için ölmektense. Ölmektense yaşarım, kurtarırım. Ölürken anlamışsa düşünmemiştir. Bir kapıya çıkıyor hepsi. Bir yerlere gidelim, diyor en kısık sesiyle. Tutup kaldırdım tentürdiyot sürdüm dizine taş kesildi.</p>
	<p class="normal">Sıyırıp aldım kendimi kapı çalındığında. Gençten bıyıklı bir adam masa gibi yapmış çantasını kucağında, bir fatura imzalıyor. Güneş yok, dışarsı değil içersi.</p>
	<p class="normal">— Su parası, diyor Fatma. Altı yüz on beş lira beyefendi, ver de verelim.</p>
	<p class="normal">Denkleştirmeye çalışıyorum parayı, üstünü vermiyorlar. Düşüncelerimden sıyrılınca huysuzlanırım. İndim, para çantamı karıştırdım, ceketimin ceplerini karıştırdım, bekletmeyi sevmem. Şaşılacak kerte buradayım. Çok uyandım, alabildiğine uyandım altı yüz on beş liraya. Bunca suyu kim harcıyor! Sular kesik, akmıyor, aksa da damla damla, nasıl birikir altı yüz on beş liralık su!</p>
	<p class="normal">— Kaç kilovat, diye bağırdım içerden sinirli, kaç metre küp senin anlayacağın?</p>
	<p class="normal">— Otuz dokuz metreymiş beyefendi.</p>
	<p class="normal">Şaşılacak kerte yaşamın içindeyim. Anladım sadece söylemedim. Bir inanç kadar sağlam bu duygu: Yaşamın içindeyim. İnadına düşünceli, tökezleyerek ve düşecekmiş gibi, başkalarına kakmak için verdiğim parayı öfkeyle yaklaştım kapıya elimde parayla.</p>
	<p class="normal">— Yüz liranın üstü var mı?</p>
	<p class="normal">Durgun, gençten, yabancı. Yabancı, soğuk.</p>
	<p class="normal">— Var, diyor parayı alırken.</p>
	<p class="normal">Yatıştım paranın üstünü alırken. Saydım. Demin koşuşuyormuşuz gibi geldi bana. Ben içerlere koşuyorum, Fatma mutfağa girip çıkıyor. Bir daha girip çıkıyor, bir fırtına, durulduk işte.</p>
	<p class="normal">— Tamam mı? diye sordum.</p>
	<p class="normal">Göğsünde masa gibi tuttuğu çantaya yerleştiriyor makbuz destesini, çantanın durumunu bozmadan, bir ayağı yukarı giden merdivenin ilk basamağında. Çantanın ağzı dışa bakıyor, yerleştirmek daha zor. Oysa içe dönük olsa, kendi bilir.</p>
	<p class="normal">— Alektrik ve su parası geldi mi tersiniz dönüyor, diyor Fatma.</p>
	<p class="normal">Sinirli. Sinirliyiz. On ses gömleği birden indim.</p>
	<p class="normal">— Yok, dedim, para bozmuyorlar da ona canım sıkılıyor. Bin liranın üstünü bile verecek paraları olmalı.</p>
	<p class="normal">Gülümsedim. Unuttu damarıma basmak istediğini, çektiğim yana geldi:</p>
	<p class="normal">— Bunlara bozuk para vermiyorlar, dedi tatlı, bunların ne kabahati var! Kabahat servise çıkarken bozuk para vermeyenlerde.</p>
	<p class="normal">— Belki onların da verecek bozuk parası yoktur, dedim bir ses gömleği daha inerek.</p>
	<p class="normal">Anlamıyor alttan aldığımı. Birden kabardı:</p>
	<p class="normal">— Onların bozuk parası yoksa bunlar ne yapsın!</p>
	<p class="normal">Örttüm usulca Fatma ’nın elinden alarak kapı kanadını, ufak bir çekişme oldu, ben kazandım ve kapadım. Kendi kapayamadığına kızgın dönüp mutfağa girdi. Hemen unuttu kapıyı elinden aldığımı, belli oluyor. Koltuğa güçlükle bıraktım kendimi. Ne yapar insan bu durumda! Güzel iyi ama yorucu. Kimse kimsenin derdinden anlamıyor. Boşluğa baktım bir süre anlamak için düşündüm. Anlamak için düşününce anlaşılmıyor. Bir bulut perdesi: Çimenler ıslak. Fatma mutfaktan geldiğinde elinde bir çiçek vardı, çiçek açmış bir sardunya, pembe çiçek uzun sapta. Çiçek açmak için uzadığını anladım yaklaştırınca.</p>
	<p class="normal">— Bu ne? diye sordum.</p>
	<p class="normal">Oysa çiçek. Nerede, kimden, ne zaman, anlamak için.</p>
	<p class="normal">— Suya koymuştum, dedi, Leman ’dan kopardım köklensin diye. Köklenmeden çiçek açtı. Ne tuhaf, yetiyor ona yarım bardak su. Bir sap daha var köklendi, çiçek açmadı. Camda duruyorlar güneşe karşı.</p>
	<p class="normal">Selime gibi. Belki Selime ’den gördü. Selime de sardunya saplarını suda köklendirir sonra saksıya diker.</p>
	<p class="normal">— İyi, güzel, diye mırıldandım.</p>
	<p class="normal">Elinde çiçek tutan bir kadın kim olursa olsun güzeldir. Bu güzel değil sadece kadındı. Eski günlerden şaşılacak kerte uzaktayım. Hep elinde tutuyor, şaşkın alabildiğine, bir anlama bakıyor benim görmediğim.</p>
	<p class="normal">— İyi, güzel, diye yineledim gitmesi için.</p>
	<p class="normal">Duygulanmayı sevmem. İstersem kendi başıma duygulanırım. Birinin yardımına gerek yok.</p>
	<p class="normal">— Dikeceğim, dedi, toprak ister bu.</p>
	<p class="normal">— Dik, dedim. Ama nereye! Bahçeye olmaz. Kışa dayanmaz.</p>
	<p class="normal">— Bahçeye olmaz, dedi, bir saksıya dikmeli.</p>
	<p class="normal">— Saksıyı nereden bulacaksın!</p>
	<p class="normal">— Alırım, dedi harçlığımla.</p>
	<p class="normal">İğne gibi battı.</p>
	<p class="normal">— Bir saksı kim bilir kaç para!</p>
	<p class="normal">— Kaç para olursa olsun, dedi, çiçekten iyi mi!</p>
	<p class="normal">Mutfağa geçti. Döndüğünde yarı yarıya su dolu bir bardaktaydı çiçek. Karşıya masaya bıraktı. Belki damarıma basmak için, belki de hoşuma gider diye. Olabilir, acıdım.</p>
	<p class="normal">— Ben sana para vereyim de bir saksı al buna, dedim. Bir de ötekine istersen.</p>
	<p class="normal">Paranın ne önemi var!</p>
	<p class="normal">Ellerini kuruluyordu önlüğüne, acıdım. Çoktandır acıyorum. Yoksulluk günlerini düşünerek acıdım. Garip kişi. Kocasını düşündüğüm yoktu.</p>
	<p class="normal">— Elli bin lira vermiş buna adam ayrılsın diye, diyor Ferhunde.</p>
	<p class="normal">Beni iğnelemek için. Nereden bulmuş elli bin lirayı?</p>
	<p class="normal">— Kapıcılar sizden bizden daha zengin.</p>
	<p class="normal">— Kocanı hiç gördüğün var mı? diye sordum Fatma ’ya.</p>
	<p class="normal">— Gördüğüm yok.</p>
	<p class="normal">Bu kendini kurtardı. Yarın öbür gün bir de özel dairesi olur, aylığı olur. Bırakmaz bunun peşini, bırakmaz eli para tutunca. Bunlar karı parası yer. Damat yemiyor mu!</p>
	<p class="normal">— Seversin kocanı değil mi, demiş olacağım ki:</p>
	<p class="normal">Kızardı.</p>
	<p class="normal">— Yok, dedi, ne münasebet! Zorla gittim, kısmetmiş. Sonunda da ayrıldım. Ayrıldığımda tek tutunacak dalım yoktu kızımdan başka. Tanrı büyük. Birine gidecektim nasıl olsa, siz olmasaydınız başka birine, Tanrı büyük.</p>
	<p class="normal">— Albaya mı? diye üsteledim.</p>
	<p class="normal">— Çok adam koydu araya, dedi, ben istemedim. Bir oğlu var evin içinde, bir de kocaya gitmemiş kızı, istemedim çocuklu adamı. Ama sizin de kızlarınız var o başka. İlkin böyle değillerdi. Yüzüme gülüyorlardı. Sonradan aramız açıldı. Araya para girdi mi böyle olur. Ben kimsenin tavuğuna kışt demem. Anlaşma da bozuldu ya artık benden kötüsü yok. Anlamam mı! Nasıl benden memnun değil misiniz? Başka biri olsaydı daha mı iyi bakardı size? Çöplükten gelmişim! Şuna bakın hele! Ben bir kere Bizans Çöplüğü ’nün yerini bile bilmem. Gazete okunurken sizden duydum, Dolapdere ’deymiş. Ben Menekşeliyim saklamıyorum. Yoksulduk saklamıyorum. Düşmez kalkmaz bir Allah. Kaderde sürünmek yokmuş, o başka. Benim kocam iyidir kötüdür, kapıcıyken valla dünya kadar para girerdi eve. Tutmasını bilmedi. Başkaları altın diziyor, dine verdi bu kendini. Abuk sabuk işler. Yok cinlerle konuşuyormuş da yok haber getiriyorlarmış da, deli meli değil. Herkes bir türlü. Bu da buna sardı. Elli bin lira ver deseydi verecektim ayrılmak için ama para nerede! O kadar tak etti canıma. Huysuzdu geçimsiz, pireyi deve yapan takımından. Sizin gibi beyefendi nerede! Unutmam yaptığınız iyiliği. Ama canım o da hak mıydı! Bir aylıkla nasıl geçinilir şu zamanda. Benim gözüm toktur. Biri bana bir iyilik etse on katını görür benden. Herkesin bir huyu var, benimki de öyle. Benim işim dobra, alttan, su altından, yok öyle şeyler bende.</p>
	<p class="normal">Herhangi bir nesne gibi dışta, çok açık seçik göründü gözüme birdenbire. Bu kadın bu işte. Ama neden bunca ortada! Görünmenin ardına gizlenmiş olmasın! Kilitli kasa varken parayı vazonun içine, vazoyu da masanın üstüne koymak. Çok göz önü. Okuması olmayan gazeteyi nasıl duyar! Evi çergiye çevirmesine göz yumamam. Onun eşyaları bunlar, bu sedir onun, bu kuşlu büfeyi eskiciden aldım, diyor, ucuza düşürmüş. Oysa kapıcı dairesinden getirdi. İyi bakıyor, geliyor gel deyince, uzanıyor, çok ortada. K. sevginin ardına gizlenirdi, bu ölü lokması gibi apış arasını açıyor, çok çiğ, sevimsiz bir ışıkta görünmese, soran mı var. İndiriyor, indiriyor, düşürdü. Bozuk para gibi düşürdü. Loştur benim tavanlarım, duvarlarım görünmez, çok çiğ şimdi, abajurları çıkardı, gözüme giriyor. Soracaklar hesabını bunun. Ne güzeldi, Batı ’ya açılırdık ailece, sofrada Degugis ’ten alınma Christofle çatal bıçakla dans biraz, bu hepsini sildi süpürdü. Bu koltuğu eskiciden aldı, takım düzüyor salonuna. Bizde kapıcı var da zil yok. Orada telefonla seslenirdi biri, yemek tablası çıkar duvarın içinden makaralı, zincirli demek istiyorum, kız getirir önümüze koyardı prostelalı. Buraya yerleşirler. Düşürdü, kaydırdı ayağımı, daha da kaydıracağından başka.</p>
	<p class="normal">— Dişini nerede kaplattın? diye soruyorum.</p>
	<p class="normal">— Dişçide, diyor, herkes gibi. Çok ağrıdı.</p>
	<p class="normal">Sinirime dokunuyor göründükçe.</p>
	<p class="normal">— Çatalını iyi tut, ağzını şapırdatma, demiş olacağım ki:</p>
	<p class="normal">Kapadı, büzerek yemeye başladı, romatizması tuttu. Romatizma sinirime dokunuyor. Ferhunde ’nin hakkı var. Sevgi istemem, acıma hiç. Ne iyiydik kızlarımla, ikisi de Fransızca şarkı söylerdi, bunun Türkçesi bile yok, sinirime dokundu. Birdenbire:</p>
	<p class="normal">— Saksı al, dedim, sakın tenekeye dikme! Burası gecekondu değil.</p>
	<p class="normal">Acıdım sonra. Az acırım. Çorak geçti, sevgi yağmurdur, yağmadı.</p>
	<p class="normal">— Ben bilirim dikeceğim yeri, dedi.</p>
	<p class="normal">Yumurta takacak değneğinin tepesine. İyi de ben değilim, acımasını sevmem. Çok düşürdü beni, unuttum.</p>
	<p class="normal">Yalı değil başka bir yerdeyiz, belki burası, daha büyük, iç içe oturuyoruz aşağıdaki kiracılarla. Herkesin eşyası ayrı ama iç içe, tabaklar birbirine karışmış. Bu çatal kimin, senin mi benim mi? Sütçü geliyor. Hangi sütçü diye düşünüyorum. Biraz da su parası almaya gelen adama benziyor. Yalıdan bu yana yüzlerce sütçü. Bu hangisi! Fatma ’ya sesleniyorum, Fatma yok, çarşıda besbelli, başlıyorum bir kap aramaya süte. Bir tencere geçiyor elime. Bu tencere benim, diyor kiracının annesi. Bu da sizin mi? O da benim. Bir cıgara yakıyor koltuğa bağdaş kurarak. Bu koltuk sizin, diyor. Bizimse niçin bağdaş kuruyor, üstelik cıgara içiyor! Sonunda Saksunya bir kap buluyorum, sütü koyuyoruz. Fatma geldi.</p>
	<p class="normal">— Selime hanım hastaymış, dedi, midesi ağrıyormuş.</p>
	<p class="normal">— Safra kesesi olmasın!</p>
	<p class="normal">— Safra kesesi değilmiş. Apandisitten kuşkulanmışlar.</p>
	<p class="normal">Telefon etmeli. Açtım telefonu hatlar kesik. Sular kesik.</p>
	<p class="normal">— Sular akıyor, dedi Fatma.</p>
	<p class="normal">Numara düştü.</p>
	<p class="normal">— Alo, Selime sen misin?</p>
	<p class="normal">— Benim baba.</p>
	<p class="normal">Çok derinden geliyor sesi. Şemsi gibi bir kulaklık almalı.</p>
	<p class="normal">— Alo, duymuyorum bağır! Hasta olduğunu işittim.</p>
	<p class="normal">— Demek işittiniz! Nasıl oluyor!</p>
	<p class="normal">Çok derinden geliyor sesi, dipten, kalınlığın altından.</p>
	<p class="normal">— İşitiyorum, bağır! Ne oldu?</p>
	<p class="normal">— Zehirlendim.</p>
	<p class="normal">— Damat mı zehirledi?</p>
	<p class="normal">— Börek yapmıştık kıymalı, bol soğanlı.</p>
	<p class="normal">Çok derinden geliyor ses, ötmesi olmasa.</p>
	<p class="normal">— Börekten zehirlenmiş olacağım.</p>
	<p class="normal">— Olacak mısın!</p>
	<p class="normal">— Olmadımsa eli kulağındadır.</p>
	<p class="normal">— Nezledir belki.</p>
	<p class="normal">Anlaşmak olanaksız. Kapadım. Ben öldükten sonra bu telefon onların.</p>
	<p class="normal">— Bu telefon nasıl olsa sizin, dedim Ferhunde ’ye.</p>
	<p class="normal">Sesini çıkarmadı, önüne baktı. Başını kaldırdığında işaretle bildirmek istedi, anladım ne demek istediğini: “Dörtte biri onun.” demeye getiriyor. Devlete kalsın daha iyi. Pansiyon en iyisi pansiyon. Çünkü Ferhunde hep o biçim konuşmaya başladı yine. Üzüm, sülük, süzük filan gibi sözcükler işaretle.</p>
	<p class="normal">Fatma:</p>
	<p class="normal">— Bu telefonu benim üstüme geçirt beyefendi dedi işaretle.</p>
	<p class="normal">Niçin işaretle, açık açık söylemek varken! Görünmek istemiyor besbelli.</p>
	<p class="normal">Demin çok açıktı, ışıkta çiğ, şimdi örtünüyor.</p>
	<p class="normal">— Yaptır muamelesini geçirt, dedim, kallifer kazanını da sat istersen.</p>
	<p class="normal">Gitti geçirtti telefonu. Telefon bulunmuyor bu semtte bizim, bir telefon beş yüz bin lira. Ferhunde hemen duymuş. Nasıl haber alıyor casusları mı var!</p>
	<p class="normal">— Baba telefonu Fatma ’ya geçirtmişsiniz.</p>
	<p class="normal">— Geçirtmedim sattım. Ben öldükten sonra nasıl olsa sizin.</p>
	<p class="normal">— Baba, diyor, çıldırtmayın insanı. Hem sattım diyorsunuz hem de öldükten sonra sizin diyorsunuz.</p>
	<p class="normal">— Vakit geçiyor işte.</p>
	<p class="normal">Telefon Fatma ’nın üstünde artık. Damat ölürse bu yüzden ölecekmiş, Selime ölürse bu yüzden. Alt yanı beş yüz bin liralık bir telefonun insanları bu kadar üzmesini akıl almıyor. Sapır sapır dökülmeye başladılar: Hakkı ölmüş, pansiyon yattı. Kalorifer kazanını Leman ’a sattım on bine. Selime telefon etti, doksan binmiş dışarda yenisi. Bu bozuk işlemiyor, hem biz nasıl olsa gaz sobası yakıyoruz, on bin iyidir. Üstelik Fatma ölürse Leman bana bakar, dişleri güzel. Evliya ’yı ve Hammer ’leri şimdiden Ferhunde ’ye bırakmak istiyorum. Ben ölünce nasıl olsa onun. O ölünce nasıl olsa ben alırım, diye düşündüm. Bir kız ölürse mirasını kocası mı yer, babası mı! Damat nasıl olsa mirastan düşer. Bana düşer, ben ölünce ona düşer. Kaçta kaçı düşer unuttum. Fatma sinirime dokunmaya başladı. Telefonun üstüne yatması çiğlik. Yatınca kıyamet koptu, kızlar artık hiç uğramıyor. Damat çoktan gitti belki de haberim yok.</p>
	<p class="normal">Selime telefon etti:</p>
	<p class="normal">Afrikamenekşelerinden biri bourgeon ’lar vermiş.</p>
	<p class="normal">Dargın olduğunu söylemese de dargın olduğu belli. Oysa ben öldükten sonra onun. Doğrudan damatlara düşmemesi iyi düşünülmüş, ölürse dörtte biri onun.</p>
	<p class="normal">— Sizin eve girince kapıcı dairesine girmiş gibi oluyorum, diyor. O kuşlu büfe sinirime dokunuyor, o yaldızlı bardaklar, o çarşı işi biblolar, yaldız sinirime dokunuyor.</p>
	<p class="normal">Telefonu kapadım. Fatma bu evi çok bozdu. Geçen gün ben de tanımadım. Tuhaf birtakım mallar yığıyor, yaldızlı kapkacak, kadife koltuk, kuşlu büfe filan. Hazırlık yapıyor. İyice yerleşti. Çeyiz düzüyor. Ben ölünce bir daha evlenir.</p>
	<p class="normal">— Sahiden evlenir misin ben ölünce! dedim.</p>
	<p class="normal">Baktım susuyor, damarına basmak istedim:</p>
	<p class="normal">— Buraya mı getirirsin damadı?</p>
	<p class="normal">— Siz yok musunuz beyefendi, dedi, aklınıza ne gelirse söylüyorsunuz.</p>
	<p class="normal">Ben ölünce bu daire onun. Bu daire onun olunca nereye götürecek kocasını, ister istemez buraya getirir. Aklını kullansın. Ben olsam o deliyle bir araya gelmem. Bir ressam bulur belki bu da, bizim Selime gibi. Bu yüzden sevmiyorum damatları. Süleyman ’ın resimlerine benziyorlar, çok açıkça, çiğ. K. ’yı evlendirebilir miydim! Hiç kıskanmadım, ama elimle evlendirebilir miydim! Gelip oturuyor karşıma. Topuz gibi, gençten. Potinlerini çıkarma, diyorum, çıkarıyor. Kara çoraplı, lacivert elbiseli, kendi halinde. Tornacıymış. Aslan gibi derler, öyle. Cıgarası içkisi yok.</p>
	<p class="normal">— Sizi babam gibi seviyorum, dedi.</p>
	<p class="normal">Ne demeli! Nasıl çıkılır bu işin içinden! Süleyman ’ın babası olmaya doğru gidiyorum gittikçe. Kayıyorum. Fatma girip çıkıyor. Dudaklarını boyamış. Parası için, diye düşünüyorum. Kahve getirdi tepside, bizim rahmetli hanımın işlediği tepsi örtüsünü koymuş fincanın altına. Elini göğsüne bastırıp uzatıyor. Kızdım birdenbire. Vursam İbo Reis ’e koca adam, vurduğum gibi, belki ben tökezlerim.</p>
	<p class="normal">— Nerede çalışıyorsun oğlum? diye sordum.</p>
	<p class="normal">Evlenmeden önce damadın geçmişini araştırmak töredir. Moeurs ’lerimiz bunu gerektirir. Tuhaf, konuşmuyor, konuşma bilmiyor sanki. Çünkü susmadan susmaya çok vakit var. Bir daha sordum:</p>
	<p class="normal">— İçkin, cıgaran?</p>
	<p class="normal">Yokmuş. Çakı gibi olduğu duruşundan belli. Belini büker bizim Fatma ’nın, hoşuma gitmedi. Öfkelendim. Öfkelendiğimi belli etmemeye çalışarak seslendim:</p>
	<p class="normal">— Ustayı al mutfağa götür orada otursun, burada sıkılıyor. Üstelik benim değil senin konuğun. Kahvesini orada içer.</p>
	<p class="normal">Başka bir olay. Bir kız, albayın emirberiyle mercimeği fırına vermiş, bir yatakta yakalamıştım da gülmüştüm. O geldi aklıma, güldüm. Bu adam tornacı, diye düşündüm, emireri değil. O zaman emirber denirdi, kabahat benim değil. Dürüst bir çocuğa benziyor, elleri çok iri çalışmaktan. İbo Reis ’in de elleri çok iriydi. Belki ondan dövmüştüm. Şimdi bunu dövemem, iyisi mi alsın götürsün mutfağa, kahvesini orada içsin. Fatma etekliğini usulca sıyırdı, bacak arası görünüyor bana değil oğlana.</p>
	<p class="normal">— Vardır bir dostu, diyor Ferhunde.</p>
	<p class="normal">Süleyman-Damat ’la ağız birliği ediyor. Çünkü büyük damat pipo içtiğinden konuşmaz. Fatma da karşı hücuma kalkıyor:</p>
	<p class="normal">— O Süleyman Bey parayı kim gösterirse ona gider.</p>
	<p class="normal">Ressam sevmediğim için susuyorum. Süleyman Bey ’in paraya düşkün olduğu belli. Bir karısı var boşamış bizim Selime ’yi almış. Üstelik bir de çocuğu varmış. Bir değil iki. Kocası öldü malı Selime ’ye kaldı. Ölürse ona kalmaz bana düşer. Çünkü Süleyman-Damat mirastan düşer öldürdüğü için. Yasa böyle. Yasalara karşı gelinmez.</p>
	<p class="normal">— Senin adın ne oğlum?</p>
	<p class="normal">— Süleyman, dedi.</p>
	<p class="normal">Bununki de Süleyman. Birdenbire karıştıracağım ikisini. Fatma ’nın Süleyman ’ı şimdilik yok, Selime ’nin Süleyman ’ı var ki bir kapıya çıkar. Selime ’ye telefon ettim.</p>
	<p class="normal">— Alo, Selime sen misin? Nasılsın kızım? Sağlığın nasıl? Demek geçti. Çok sevindim. İyi güzel.</p>
	<p class="normal">Kapadım. Börekten zehirlenmiş, diyare olmuş, geçmiş.</p>
	<p class="normal">Günler yine birdenbire tekdüze gitmeye başladı. Kulaklık aldım, ötüyor. İki kişi konuşabiliyor ancak. Karşıdaki kaç metrede oturuyorsa ona göre ayarlanması gerekiyor. Diyelim beş metrede oturuyor, beş metreye çeviriyorsun düğmesini. Yaklaşırsa iki metreye gelirse, ya da iki metrede başka biri olursa düğmeyi yeniden çevirmek zorundasın. Böyle konuşmak çok can sıkıcı. Ben de çoğunlukla kendimle konuşuyorum, bir de Fatma ile. Sardunyayı tenekeye dikti, saksı parasıyla peynir almış. Bir kilo peynir üç saksıya alınıyor. Demek peynir çok ucuz. Ama niçin bu kadar çok peynir yeniyor! Kızı geldi satın aldığı daireye yerleşti. Yerleşecek, mal onun. Peyniri onlar da yiyor ister istemez. Aklıma La Fontaine ’in masalı geldi. Karga kim! diye düşündüm. Karga ben oluyorum ister istemez. K. ’nın yüzüne bakamıyorum. Fatma dün gece uyandırdı beni. Zorla uyandırdı.</p>
	<p class="normal">— Baba, diyor Ferhunde, sizi çok büzük görüyorum bugünlerde. Bu kadın size, nasıl söyleyeyim, iyi bakmıyor.</p>
	<p class="normal">— Senin kocan iyi gidiyor mu? diye sordum.</p>
	<p class="normal">— Atlattı, dedi.</p>
	<p class="normal">— Demek iyi bakıyorsun ona.</p>
	<p class="normal">— Ayrı yataklarda yatıyoruz biz. Oysa siz çok sık bir yatakta.</p>
	<p class="normal">Böyle demiyor, böyle demeye getiriyor. Casusları var. Bizim evde çıt çıksa onlardan duyuluyor. Bugünlerde Fatma biraz sıklaştırdı, diyemezdim ister istemez. İster istemez sustum. Çünkü sıklaştırdık desem:</p>
	<p class="normal">— Sizi bu yöntemle göndermek istiyor, diyecek.</p>
	<p class="normal">Midesi bulanırmış bu biçim işlerden. Ağzı büzülüyor gittikçe. Dün haber geldi ölmemiş, gezmeye gitmişler. Selime:</p>
	<p class="normal">— Yeni hastalıktan kalkmış bir kimse balık tutar mı! diyor ablasına.</p>
	<p class="normal">Damat Boğaz ’da balık tutmaya gidiyormuş.</p>
	<p class="normal">— Başkaları tutuyordur, diyecek oldum:</p>
	<p class="normal">— Tutuyormuş, dedi Selime. İstavrit tutuyormuş. Bize bile gönderdi tava yaptık çıtır çıtır.</p>
	<p class="normal">Bize göndermediğine canım sıkıldı. İstavrit sevmem. Karagöz, kefal, kılıç filan, löp etli balık başka. Yine de canım sıkıldı bize göndermediğine. Bunlar Fatma ’ya düşman. Değil balık göndermek bizim elimizdeki balıkları da alacaklar neredeyse. Ben balık tutmuyorum, vurmuyorum demek istiyorum. Eskidenmiş. Dün akşam Mudanya iskelesinin altında levrek avlamaya kalktım. Loup de mer ya da levrek hepsi bir. Üstüne gidilmez, bekleyeceksin o gelsin. Altta ise, üstten dalarsan, görmezse, olabilir. Bundan tam kırk yıl önce geçen bir olayı bütün çıplaklığıyla yeniden yaşadım. Yalının önünden girdim, kabloların oradan. Arazinin durumu şöyle: Bir düzlük var, kısa sazlık. Sazlık az ilerde birdenbire uçuruma dönüşüyor. Levrek, en az on kilo, uçurumun ağzında bir metre kadar altta, yamaçta yem yiyor, telaşsız. Görünce daldım düzlüğe, süzülerek gittim uçurumun ağzına doğru, levreği görmeden, kör uçuş. Çünkü ben onu görürsem o da beni görür. Görmeden gittim, şansıma. Karşısına düşersem vuracağım, düşmezsem yandı. Başka çare yok. Sürünerek gittim görmeden. Tam ağzında göz göze geldik. Çektim tetiği deli gibi kaçtı. Pulları dökülmüştü yer yer uyuz bir kedi sanki, asık suratlı, gözleri cam gibi. Dün yine göz göze geldik o levrekle, çektim ve vurdum bu kez. En az on kilo çeker.</p>
	<p class="normal">— Al bunu buzdolabına koy, öğleye pişiririm diyecektim az daha Fatma ’ya.</p>
	<p class="normal">O kadar canlı.</p>
	<p class="normal">— Kedilere düşmansınız, dedi Fatma.</p>
	<p class="normal">Bu da nereden çıktı! Damattan haber yok. Atlattı. Göndermesin varsın sağ olsun da.</p>
	<p class="normal">— İstavrit sevmem, dedim Selime ’ye. Levreğin yanak altı ustura gibi keser.</p>
	<p class="normal">— Ben çıkarıma bakarım, diyor, levrekten bana ne!</p>
	<p class="normal">Öyle ya ona ne! Bizler tek bir loup de mer ’le mutlu olurduk, şimdikiler böyle şeylere önem vermiyorlar.</p>
	<p class="normal">Günler tekdüze geçiyor.</p>
	<p class="normal">İlkin Alexandra geldi, arkadan K.. Yüzüne bakamıyordum ki kadınlar geldiler Fatma ’nın ahbapları Menekşe ’den, potinlerini çıkararak eşikte ve eşiğin önünü cami avlusuna çevirerek duvar dibi sandalyelere dizildiler sırayla. Ayakkabı, hele çarpılmış olursa giyilmekten, sinire dokunur. Şişman kadınları sevmem. Şişman bir kadın konuşurken geğirebilir birdenbire. Ellerini kabarmış göbeklerinin üstünde kavuşturarak sustular. Baldırları, ayakları küt ve kalın. Çene kemiklerini, tek tek dişlerini görür gibi oldum. Bir kadının ağzı öpüşmek için değilse en az konuşmak içindir. Bunların ağzı belli ki bir şey çiğnemek için. Uzun süre sustuktan sonra hep birden konuşmaya başladılar. Sustular uzun süre, yine hep birden konuştular. Elleri pirzola demiri gibi ağır ve kalın, pat küt vuruyorlar dizlerine. Fatma odaya akşamın girmesini lambayı yakarak önledi. Yüz mumluk çıplak bir ampul göz alır, düşünmüyor. Börek ve helva verdi onlara. Nitekim çiğnemek içinmiş ağızları ki görünürde nazlı gerçekte çok hırslı, silip süpürdüler tabaklarındakini. Yatmadım ve baktım onlara. Katina ile bakıştık. Lacivert tayyörü ve fistolu bluzu var üstünde. Parmak uçları kirli güderi eldiveni kaymış dizinden böcek kabuğu iskarpininin ucunda duruyordu.</p>
	<p class="normal">— Eldivenin düşmüş, dedim üzüntüyle.</p>
	<p class="normal">Eğilip aldı. Dargın, başını çevirdi, uzak bir ağaca yürüyüp gitti. Gidiş o gidiş artık görünmüyor. O gidince kadınlar Alexandra ’yı itekleyip attılar odadan. Bumbar, işkembe, şirden ve bol sayıda barsak yığdılar önlerine, yaslanarak acıma büyüdüler büyüdüler ki ne türlü!</p>
	<p class="normal">— Nereden bulursun bu kadınları! dedim Fatma ’ya.</p>
	<p class="normal">— Ahbaplarım, diye yanıtladı ve sürdürdü:</p>
	<p class="normal">“Üsküdar ’da Şeyh Nusret Tekkesi denilen yerde atamız Hoca Yesevi ’nin onardığı ahşap konağın selamlığına karşı çok yaşlı bir dut ağacı vardır. Bir yanı çürümüştür. Çürük yerden bir kaymak koparıp tifoya ya da koleraya tütsü etseler sayrılık hemence geçer. Çok denendi. Bu ağacın çürüğünü Menekşeliler dört yüz yıldan beri alırlar. Böyleyken yine de eksilmez ve koparılan yer bilinmez. Ben bile öyle gördüm ve bir parçasını alıp gizledim. Bu ağacın öbür yanı öyle mayhoş bir dut verir ki yiyenin burnuna bir misk kokusu gelirken dişleri kamaşır. Menekşe kondularının ileri gelenlerine, dervişler, bu duttan götürüp bahşiş alırlar.”</p>
	<p class="normal">Uzun uzun düşündüm ne demek istiyor diye. Açık görünse de içinden çıkılır gibi değil söyledikleri. Geçenlerde Mısır Çarşısı ’ndan aldım diyerek bir kabuk getirdi, romatizmaya karşı kaynatıp suyunu içirdi bana ıhlamur içirir gibi. Yoksa o kabuğu Üsküdar ’daki duttan mı kopardı! Ferhunde ’nin bir sözü geliyor aklıma:</p>
	<p class="normal">— Baba bu kadın size büyü yapıyor.</p>
	<p class="normal">Ferhunde ’nin hakkı var, bu kadın bana büyü yapıyor.</p>
	<p class="normal">— Büyü yaptı da ne oldu!</p>
	<p class="normal">— Daha ne olsun!</p>
	<p class="normal">Malını mülkünü olduğu gibi bu kadına bağışladın demeye getiriyor. Oysa benim kimseye bir şey bağışladığım yok. Kim öle kim kala! Fatma ’nın benden önce gitmeyeceğini nereden biliyoruz.</p>
	<p class="normal">— Otobüsle yalınıza vardık, dedi, gördük ki Hisar onarılmış ve balık akını durmamıştır.</p>
	<p class="normal">— Biliyorum, dedim, sıralar vardır o Hisar ’ın içinde ve biz çok kez K. ile yan yana oturmuşuzdur o sıralarda.</p>
	<p class="normal">— Suçlusunuz, diyor Ferhunde.</p>
	<p class="normal">Karımı aldattığım için mi, yoksa telefonu Katina ’nın üstüne yaptığım için mi bilemiyorum. Mısır Çarşısı ’ndan alındığı söylenen kabuğu kaynatıp suyunu içmeme gelince bu kabuğu hem bilirim, hem işitirim. Adamotu derler bir kocakarı ilacıdır. Pazar yerlerinde satarlar romatizmaya karşı. Bende romatizma olduğuna göre kaynatıp içersem ne sakıncası var, diye düşünmüş olabilirim. Doğrusu dut aklıma gelmemişti.</p>
	<p class="normal">Hammer ’i, Hammer ’den daha cana yakın, daha bizden. Abartma, mantık ve üslup bize özgü. Severek okuyorum. Dil biraz ağdalı olsa da hoşuma gidiyor. Yeni bir olay sezinledim: Fatma ağda tutuyor bacaklarına. Geçelim.</p>
	<p class="normal">Anadoluhisar ’ın dibinde batıya ve kıbleye bakan bağlı bahçeli üç bin kadar sulak köşk olup yirmi bir mahallesi vardır, diyor Evliya bizim yalıyla ilgili bilgiler verirken. Tarator sözcüğünü Frenkçe sanırdım Arapça çıktı.</p>
	<p class="normal">İlginç bir olay daha: Osmanlı donanması bağışlarla kabarıyor: Valde Sultan iki, Bektaş Ağa bir, Kara Çavuş bir, efendimiz Melek Ahmet Paşa dört ambarlı bir kalyon donatıp verdiler. (Himmetleri var olsun.) Ne var ki bu beş-adet tekne yüz elli leventle birlikte daha denize indirilirken battı. (Bizde ihmal ve bilgisizlik eksik olmaz. Çok yazık.) Denizcilikte yine ilerdeyiz. Kaptan Paşa kabına sığamıyor. Nitekim bir besmele çekerek uygun rüzgârda yelken açıp ha şunda ha bunda diyerek denizde düşman ararken Venedik donanmasına rast geldiğini ve korkunç bir cenge tutuştuğunu ve bunun kalemle anlatılmasının olanaksızlığını görüyor ve gerekli dersi alıyorum. Tümüyle bu tümcelerin altını çizdiğimden Fatma:</p>
	<p class="normal">— Ne çiziyorsunuz beyefendi? diye sordu.</p>
	<p class="normal">— Hiç, dedim, hoşuma gitti de.</p>
	<p class="normal">Başını sallayıp mutfağa geçti. Ahmet Paşa göründü o sıra yanında Ali Paşa ’yla. Başlarında kavukları, ayaklarında ince deri denizci çizmeleri.</p>
	<p class="normal">— Baba size büyü yapıyor bu kadın.</p>
	<p class="normal">— Yapabilir, varsın yapsın, büyüye inanmam. İnanmayınca da beni etkilemez. Etkilemeyince de neysem o kalırım. Neysem o kalınca da ortada bir sorun yok demektir.</p>
	<p class="normal">Fatma ağda yapıyor bacaklarına. Niçin? Süleyman gözükmedi. Tuttuğunu koparan biri, Fatma ’nın ağda tutmasına neden olabilir.</p>
	<p class="normal">Tam düşman yenilmişken, Düka, Malta, Papa Misina, Korsika adlı teknelerle birlikte kırk parça geminin Venediklinin imdadına koştuğunu, üç saat cenkten sonra bunların da yenildiğini, kaçan derya beylerinin perakende olarak Varna ’da yaptırılan burunsuz kalyonla birlikte bir gecede Girit yarımadasının batısındaki Hanya Hisarı ’na düştüğünü, öteki teknelerinse İşkodra, Eliki, Zaça, İstanköy, Sakız, Midilli gibi ada ve kıyılara vurup can kurtardıklarını gözlerimle gördüm ve yaşadım. Valde kalyonunda Mustafa, kaptan kalyonunda Anadolu valisi Abaza Ahmet Paşa düşmanı aralarına alıp Aya Mavra Cengi ’ne benzer büyük bir savaş veriyorlar. Kara Mavna, Valde kalyonu ve öteki yedi kalyon bir gün bir gece cenk ederek düşmandan kırk parça kalyon, kadırga, mavna alarak batırıyorlar. Ahmet Paşa ve Mustafa öldü.</p>
	<p class="normal">Selime telefon ediyor: Eski kaynatasının kızına inme inmiş, beyninde ur olmasından kuşkulanıyorlarmış, hastaneye kaldırmışlar anjiyo için. Ama anjiyo suyla işlediğinden ve üç günden beri sular kesik olduğundan ve anjiyonun yapılmasına bu yüzden olanak bulunmadığından, ister istemez eski kaynatasının kızı inmeli olarak tümörüyle birlikte eve getirilmiş. Yatıyormuş. Herkesin tansiyonu iyi: 14-18. Ben iyiyim, uyudum.</p>
	<p class="normal">Deryada demir üzere yanan bir kalyon, Cezayirli gemiler, altı parça mavnamız Venediklilerce ortaya alınıp topa tutuldu. Buna karşılık biz sadece yedi parça gemilerini batırdık. Dalıyorum, uykuya değil denize. Bir loup de mer vurdum.</p>
	<p class="normal">Dadrak ve Doroşka gemilerinin kalıntısı üstünde yüzdüm uzun süre. Süleyman aklımdan çıkmıyor. Bu oğlan başıma Abaza Kara Hasan Paşa ’nın başına örülen çoraptan daha sunturlusunu ördü. Zorbadır, eşkiyadır, fesat kumkumasıdır, katli vaciptir. Ama bunu katledersek ne sen, ne biz, ne Üsküdar kenti kalır.</p>
	<p class="normal">Terlemişim, yalıya gittim bir bardak ayran içtim. Kara Hasan Paşa sizlere ömür.</p>
	<p class="normal">Bugüne değin inme inmiş ve kalp yetersizliği çeken dostlardan birçoğu sizlere ömür. Deli İbrahim öldü. Tahta oturuşu bugünkü gibi gözümün önünde: IV. Murat ’ın ölümü üzerine Valde Kösem ’le birlikte cage denilen şehzadeler odasına gittiğimizde ve muştuyu verdiğimizde İbrahim bir türlü inanmadı bizlere. Kapıyı sürgüledi. Kapı aralığından: “Öldü, Murat öldü. Gözün aydın!” dedikse de bir türlü yola gelmedi. Bunun bir tuzak olmasından, tuzağa düşürülüp boğulmaktan korktu. Sonunda kapıyı kırdık, girdik içeri, elini ayağını öptük ve kendisini inandırmak için eski sultanın cesedini boylu boyunca uzattık sedire. Cesedi görünce biraz yatıştı. Çok korkuyor. Sonunda kılıç kuşanmaya razı oldu. Bir Cuma günü kılıç kuşandı.</p>
	<p class="normal">Cuma, cima, Fransızca deyimiyle coït bu köktendir. Ham-mer ’in yalancısıyım. Bu yüzden Cuma günleri mübarek sayılıyor Osmanlı ’da. Eski Yunan ’da Cuma günleri Venüs tanrıçaya ayrılmıştı. Eski Yunanlılar coït için en elverişli gün olarak cumayı seçmişlerdi. Dünyamız bir rastlantılar dünyasıdır dersek yanılmış olmayız. Kadir gecesi Ayasofya ’da namaz kılan sultanın, dönüşte, saraya renkli fenerlerle uğurlandığını ve koynuna kızoğlankız bir cariye verildiğini Hammer ’de gördüm ve altını çizdim. Kuran o mübarek günde indiğine göre Osmanlı tahtına oturacak yarınki padişahın da böyle uğurlu bir günde ana rahmine düşmesinin uygun olacağı düşünülmüş. Altını çizdim.</p>
	<p class="normal">— Ciltli bir kitabı çiziklerle doldurmaya eliniz nasıl varıyor! diyor Fatma.</p>
	<p class="normal">— Varır, dedim, kör inançlardan kurtulmadıkça bizim yüzümüz gülmez.</p>
	<p class="normal">Namaza durdu yine. Namazı sıklaştırdı bugünlerde.</p>
	<p class="normal">— Bu kadın ikiyüzlünün biri, diyor Ferhunde, bir yandan ocağımıza incir ağacı dikerken öbür yandan namaz kılıyor, olacak şey mi!</p>
	<p class="normal">Deli İbrahim öldü. Coït ’ten gittiği söyleniyor. Deli İbra-him ’le aramda bir yazgı ortaklığı kurmaya çalışıyor kızlarım, ama boşuna.</p>
	<p class="normal">Dün gece yattıktan sonra, inanılması olanaksız gibi görünse de, birdenbire Tatarca konuşmaya başladım:</p>
	<p class="normal">— Yalvaç ine mezgit fakı onlan acarlı, diyordu biri kapının arkasından.</p>
	<p class="normal">Mezgit balığı dibe dalarsa sen de peşinden git demeye getiriyor. Sen kaygı çekme, demek istiyordum ki:</p>
	<p class="normal">— Irvana dar çıkma! diye mırıldandım.</p>
	<p class="normal">Anladı. Artık düpedüz söyleşmeye başladık.</p>
	<p class="normal">— Onat dur nerede idin?</p>
	<p class="normal">— Irvana kancarı yılıgan be, gömeç nerede gidersin be.</p>
	<p class="normal">— Ekmek et zohrofa.</p>
	<p class="normal">— Çektim mavzeniye.</p>
	<p class="normal">Dün telefonda Selime ’yle konuşurken:</p>
	<p class="normal">— Mavzeniye cam camcep, tümcesini sıkıştırdım araya.</p>
	<p class="normal">Bozuntuya vermedi.</p>
	<p class="normal">— Hocam hondu döndü, diye yanıtladı.</p>
	<p class="normal">Hemen karşılık verdim:</p>
	<p class="normal">— Bargım yavuncudu çönekledim, yağız ancılayın düzencar.</p>
	<p class="normal">— Baba bir de Tatarca çıkarmayın başımıza, dedi.</p>
	<p class="normal">Hakkı var. Bir bu eksikti. Tanıdığım biri vardı uykusunda Japonca konuşurdu. Geceleri Japonca sayıklamadan edemezdi Şokşi. Köftehor demek istiyorum. Tatarcayı unutmak zorundayım. Ne var ki Fatma ’ya bir Tatar kızının adını takmak istiyorum ve Huma, Asida, Abişa adları arasında bocalıyorum. Büyük bir değişiklik olacak. Fatma ’nın Asida ’ya dönüşmesinde sayısız yararlar var. Fatma ’ya açtım durumu.</p>
	<p class="normal">— Bence bir sakınca yok, dedi, ha Asida ha Fatma.</p>
	<p class="normal">İyi kadın. Kızlarım haksızlık ediyorlar.</p>
	<p class="normal">Evliya ’yı okumayı sürdürüyorum. Sürdürdükçe tutum ve davranışımda birtakım değişiklikler olmaya başladı. Eskiden karanlık odada uyurdum, şimdi elektrik yanmazsa uyuyamıyorum. Başımıza bir iş geldi. Fatma inanılacak gibi değil ama, küçük, çok küçük bir fil doğurdu. Üstelik kızoğlankızmış doğurduğunda. Bir kibrit kutusuna koymuş bana getirdi.</p>
	<p class="normal">— Bu ne kız! dedim.</p>
	<p class="normal">— Sormayın beyefendi, dedi, bunu ben kızken doğurmuştum. Ne var ki Menekşeliler çok yobazdır. Bir kızın, küçük de olsa, fil doğurmasına çok içerlediler. Doğumdan sonra subaşı ebeye boğdurdu yavrumu. Menekşe ’de kızlar fil doğuruyor gibi bir dedikodunun yayılmasından korkmuş. Ama şunun güzelliğine bakın! Kulak ve dudaklarına bakın! Hortum, göz, kaş, kuyruk, bu tatlılık kimde var!</p>
	<p class="normal">— Bunu benden mi doğurdun yoksa! dedim.</p>
	<p class="normal">— Yok, diye yanıtladı, Süleyman ’dan. Hayvanat bahçesine gitmiştik. Bunun babasını gördüm orada. İçim mi kaynadı nedir gebe kalmışım. Daha doğrusu kara bir dam gördüm, bir direği kımıldanırdı. Süleyman: “Bre kız ileri varma!” dediyse de dinlemedim. Bir de ne göreyim, o kara büyük dam yürüdü beni kapıp havaya kaldırdı. Bir karanlık ısı yerde kaldım. Dört yanıma çubuklandımsa da elim ayağım ısıcak ete yapıştı. Sonunda bir hortumla aydınlığa döndüm. Üç saat cansız yatmışım. Karnım şişip üç yıldan sonra bu fili doğurdum. Subaşı ebeye boğdurdu, ben de bu kutuya koydum size getirdim.</p>
	<p class="normal">— Çabuk götür göm bunu, dedim Tatarca, evin içinde bir fil ölüsü bulunduğunu kızlarım duyarsa seni tefe korlar.</p>
	<p class="normal">Mutfağa gitti geldi, kapıları açtı kapadı.</p>
	<p class="normal">— Dediğinizi yaptım beyefendi, dedi.</p>
	<p class="normal">İnanmadım. Mutfak dolaplarından birinin çekmesine gizlediğini sanıyorum. Boş kavanozlardan birine de koymuş olabilir. Bu olay ve bundan öncekiler, Tatarca konuşmam, o küt parmaklı kadınlar beni çok yordu. Hammer ’le Evliya ’yı üst kata yolladım Fatma ’yla:</p>
	<p class="normal">— Götür bunları sandığa koy, gözüm görmesin.</p>
	<p class="normal">— Dediğinizi yaptım beyefendi, dedi.</p>
	<p class="normal">Fil ölüsünün gömülmüş olduğuna nasıl inanmadımsa Hammer ’le Evliya ’nın sandığa konduğuna da pek inanmadım. İnsan içine çıkmak istiyorum. Pansiyonda olsaydım Lebon ’a giderdim, müzik dinlerdim, Hachette ’in vitrinlerine bakardım. Beyoğlu ’nun çok bozulduğunu söylüyorlar. Kapıcı karıları sarmış İstanbul ’u bu arada Beyoğlu ’nu, eski tadı yok, diyorlar. İnanırım. Beni pansiyon paklar. Dégustation ’da bir kadeh rakı, Çiçek Pazarı ’ndan alınan bir karanfil, göğse takılışı duruşu yakada, yalnız böylesi bir yaşam silebilir gecenin içimdeki pasını. Kendime dönmek istiyorum, yalıya K. ’ya ve Alexandra ’ya. Dün Alexandra ’ya bir mektup yazdım. Bu mektubu K. ’nın da okumasını istiyorum.</p>
	<p class="normal">Çok sevgili Alexandra,</p>
	<p class="normal">Seni sokakta görsem tanımam. Nasıl olduğunu neler giydiğini, nasıl bir evde oturduğunu unuttum. Ne var ki tıpkı Katina gibi, tıpkı K. gibi sen de benim gençlik sevgilimsin. Unutuyorum yaşlandığımı. Aynaya bakmasam değişen bir şey yok eskisi gibi. Oysa Hammer okuduğum sıralar ruhumda bir yıpranma, bir yaşlanma başlangıcı yakaladım. Fatma ile gönderdim üst kata Hammer ’i de Evliya ’yı da. Ferhunde ’ye bakarsan, Fatma, annesine ettiklerimin cezasını çektiriyor bana. Annesine bir şey yapmış değilim. Unutmak bir suçsa gizlemiyorum unuttum onu, tıpkı seni unuttuğum gibi.</p>
	<p class="normal">Çok genç ve yalnız sadece sıcak olduğunu anımsıyorum. Körpe ve dümdüzdün. Cilalı olduğunu söyleyebilirim. Yoksul olduğun doğru değil. Yoksulluk bir perdeydi sende, yıkanmaktan eskidi, sonunda eriyip gitti bütün değerler gibi, gençlik gibi.</p>
	<p class="normal">Hiç bu kadar duygulandığımı anımsamıyorum. Beni yalnız bırakma, gel bekliyorum.</p>
	<p class="sagnormal">Ferruh</p>
    <div class="clrb"/>
	<p class="normal">P.S. - Bu satırları K. ’ya da gösterebilirsin, beni anlayacaktır.</p>
	<p class="normal">İki gün sonra mektubumun yanıtı geldi. Açıp okuduğumda şaşırıp kaldım.</p>
	<p class="normal">Sevgili K.</p>
	<p class="normal">Tanımadığım bir gençten iki gün önce aldığım mektubu gönderiyorum sana. Bana öyle geliyor ki sana yazılmış bir mektup yanlışlıkla bana geldi. Postalar iyi işlemiyor. Ben kendimi çoktan kaybetmiştim. Bir otel odasında bıraktığım iki kitapla bir gecelik entarisinden başka bir malvarlığım olduğunu bilmiyordum. Yanılmışım. Bu mektup o gencin sana duyduğu öfkeyi ve hıncı kanıtlar. Okuyunca yırt at.</p>
	<p class="sagnormal">Asida</p>
    <div class="clrb"/>
	<p class="normal">P.S — Bu satırları o gence de gösterebilirsin beni anlayacaktır.</p>
	<p class="normal">Tatarlar yakamı bırakmıyor. Büyü bilsem Evliya ’yı ve Hammer ’i susturmak için yapardım. Çünkü sandığa konulmaları bir işe yaramadı.</p>
	<p class="normal">İnadına Lebon ’da oturdum ve çay içtim. Mavimtırak ince porselen fincanlarda çay içmenin tadına doyulmuyor. Kara giysili, farbalalı beyaz önlüklü bir kız (Nereli olduğu bilinmiyor.) bir pasta tepsisi bıraktı önüme. Çukulatalı bir pasta ile bir éclair aldım tabağıma. Pardösü ve şapkamı kapının önündeki vestiyere bıraktığımı ve cıgara paketimin de pardösünün cebinde kaldığını anımsadım. Kalktım aynalara doğru yürüdüm. Aynalar iki katına çıkarıyor mesafeyi. Vestiyere gelmiş olmam gerekir dediğim bir sırada çok uzaklara düştüğümü anladım. Vazgeçtim döndüm yerime. Çay soğumuş. Yine de zevkle içiyorum yudum yudum. Damağımdaki kokulu sıcak buğu şekerli bir tatla eriyor ağzımda. Eldivenlerim pasta tabağının hemen yanında. Baker ’den almıştım, pécari. Güzel bir kadın başının hemen ötesinde bir genç kız profili, onun arkasında tatsız bir adam yüzü (bıyıklı) onun yanında bir dans hocasının gölgesi. Bej perdeli pencereye doğru uzaklaşan bu insan başlarını Lebon denilen pastacının dükkânında bir köşeden öbür köşeye, sağdan sola, yukarıdan aşağıya, sonra aşağıdan yukarıya ne kadar çoğaltırsan lokalin şıklığı üstüne o kadar doğru bir izlenim edinebilirsin. Yine K. ’ya mektup yazıyorum galiba! Yok, oturuyorum ve çayımı içiyorum. Işık çok önemli. Bir vantilatör dönüyor tavanda. Camlı kapı açıldı bir İngiliz girdi içeri baktı ve çıktı. Terzi olabilir. Bir turnike vardı eskiden kapıda kaldırmışlar. Yoldan aralıksız arabalar geçiyor. Klakson yasağı olduğu için rahatça konuşabiliyoruz kalksam cebimdeki fişi verip pardösümü alsam, paltoların arasında ayakta duran kız tutsa pardösümü, gri ipek astarın dokunuşuyla derimin ürpereceğini biliyorum. Bu yüzden oturuyorum ve çayımı içiyorum. Değişik dillerde konuşuluyor. Yahudi ya da Rum Fransızcası değil duyduğum, arada bir kapı açılıp kapandıkça. Biri camdan baktı ve gitti, ne iş yaptığı bilinmeyen zenginlerden biri. Burberry bir pardösü vardı üstünde. Louisa adı geçiyor. Biri bir dergiye bakıyor, kapağında bir balerin resmi olan dergiye. Öylesine kaptırmış ki kendini çayını soğuttuğunu düşünmüyor. İç içe oturuyoruz diyebilirim. Yanımdaki:</p>
	<p class="normal">— Sigaram sizi rahatsız etmiyor ya, dedi.</p>
	<p class="normal">— Hayır hayır, sigara dumanından rahatsız olmam.</p>
	<p class="normal">Herhangi orta yaşlı bir kimse gibi (daha çok genç) kıpırdamadan durduğumu, gazetemi okuduğumu gördüm aynada. Demek burası bana göre ve yalnız değilim. Pansiyon Sıraselviler ’de, düşünmeye bile gerek yok, yalıda oturuyorum. Biri baktı kapıdan, masada yalnız oturan tayyörlü kadını görünce gülümsedi içeri girdi. Paltosunu, sıcak paltosunu, sıcak ellerine uzattı başkalarının paltolarına yaslanarak yaşayan kızın. (Başkalarının paltoları soğuktu.) Masada yalnız oturan tayyörlü kızın yanına gitti. Kız gülümsedi adamı görünce ama sağ bacağına attığı sol bacağını indirmedi. Gülümsemekle yetinmek bir mutluluğu gizlemek için değilse sevinmedi demektir adamın gelişine. K. ’ya mektup yazıyorum, yok yok çay içiyorum. Keten mendilimi düzelttim. Biraz çıkardım. Pantolon çizgisinin ucuna dik gelecek biçimde kaldırdım delikli kahverengi iskarpinlerime. Konuşmalar, anlaşılmadığı için, bir bulut gibi çöküyor şekerlemelerin üstüne. Yanımdaki adam konuşuyor, bir şeyler yiyor, cıgara içiyor. Masadakiler onu dinliyorlar çaylarını yudumlayarak. Ne var ki dükkânın yarısını kaplayan bir gölge, bıçak gibi keskin bir gölge iniyor oturduğum masaya, korkuyorum. Çay bitti. Kızı çağırdım bir çay daha istedim yüzüne bakarak. Bir arkadaşım Fransız kahvesi içerdi böyle zamanlarda, şekersiz. Dudaklarını uzatır, kara sıvıyı uzun süre tutardı iki dudağının arasında. Alt dudağın hemen altındaki çizik, neşter yarasına benzeyen küçük iz kızarırdı genellikle. Belki bu yüzden tutardı kahveyi iki dudağının arasında. Belki bilmediğim bir neden var. Çok zaman geçti, kestiremiyorum. İkinci çayım geldi. Çay yüzeyinin fincanda sallanışı hoşuma gitti. Işık vurmuş içine, şeker koydum karıştırdım, iki yaprak kaşığın çevresinde dönüyor. Tabağıma bırakırken çevirerek baktım markası var mı diye. Tayyörlü kız daha mutlu. Ben birdenbire mutsuzum. K. ’ya gitmeyi düşündüm. O öldükçe sağlığıma kavuştuğumu şimdi daha iyi anlıyorum. Herkes birini ezerek yükselir, umursamaz bir bakış bir fiskede bir kuleyi devirirdi, böyleydi. Bu düzeni çok iyi bildiğim ve iyi yattığım için kendimi üstün bir yaratık saydığımı gizleyemem. Bugün bir rezillik ve pislik içinde yüzüyorsam bu sadece ihtiyarlıktan değil, gençlikteki mekanizmanın artık paslanmış olmasından. Bunu Lebon ’da çay içerken daha iyi anladım. Bir mıknatıs gibi çekerdim kadınları ve yatardık.</p>
	<p class="normal">Çayımı karıştırdım bakmadan sevdiğim kadının yüzüne, sonra birdenbire gözlerimi dikerek tavana ya da başka bir yere, böyle işte. K. ’ya benzettim birini. Ölmedi diyorlar. Öldüğüne inanmıyorum. Olsa çay içsek karşılıklı, tavana baksam yine. Alexandra yok biliyorum. O kadar az ki yok denebilir. Yitmesi bir olay gibi gözükmedi. Oysa altmış yıldan beri saklıyorum bana verdiği ufak tefeği: Buruşturup atmak isterken elinden aldığım bir çukulata kâğıdı, bir firkete unuttuğu, ne bileyim hepsi bu. Bütün kalıtı bu işte Alexandra ’nın. Onunla geçirseydim son günlerimi yalıda. Fatma Tatarlarıyla canımı sıkıyor. Ondan da sıkılır mıydım kızlarımdan sıkıldığım gibi. Pansiyon çare mi? Altından kalkamayacağım bir yükü omuzlamaktansa o bir yanda ben bir yanda karşılıklı bakışırız daha iyi. Baktığını sezinler gibi oldum. Biliyorum baktığını, gazete okuyormuşum gibi yaptım. Çayımı bitirmiyorum. Fincanda kalan son yudumlar soğudu. Paltoların içinde duran kız şekerciyle konuşuyor. Onun yeri orası değil. Bir kürkte Chanel ’in buğusuna karışarak erimeli 5 ya da 8.5 olduğu kesin. Elime geçtiğinde eli de birlikte gelirdi yalıya.</p>
	<p class="normal">— Ayasofya ’nın tüm kapıları 361 ’dir. Tümü de tılsımlıdır. Bin kez say, bin kez aldanırsın, bir yenisi çıkar karşına. Nişan koy bir yenisi daha. Orta güney kapıda pirinç sarısı tabuta benzer uzun kutuda Kraliçe Sofia ’nın mumyalanmış ölüsü yatar. Açmaya kalksan yer yerinden oynar.</p>
	<p class="normal">Üçüncü çay uykumu kaçırabilir.</p>
	<p class="normal">— Taun baş gösterdiğinde üç bin cenaze çıkıyordu günde evlerden. Dua için Ayasofya ’da toplanıldı. Yahya Efendi vaaza oturdu. Cemaatin arasında Kelami derler bir ağa var (Sonradan yüz elli yaşında ölmüştü.) sıkışır. Karnı Bağdat davulu gibi gümbürdemeye başlar. “Bre medet, halim nice olur!” diye sağına soluna bakınırken fiske fiske kabarır. Kalkar oturur. Kalabalık öylesinedir ki çıkmaya olanak yok. İşte o anda minberdeki Yahya Efendi ’ye dönerek içinden: “Beni bu cami halkına rezil etme!” diyerek aman diler. Bir sipahi belirir ossaat yanı başında. Cüppesinin sağ yenini başına örtmekle Kelami Ağa Kâğıthane deresinin kıyıcığında bulur kendini, yer uygundur, dışkılar.</p>
	<p class="normal">Lebon ’dan çıktım Galatasaray ’a doğru yürüyorum.</p>
	<p class="normal">— İşte bu Kelami Ağa sipahinin yakasını bir dahi bırakmaz elinden. Dövülür, sövülürse de aldırmaz. Sonunda ıssız bir sokakta sidikli bir kapıya varınca sipahi tokmağı vurur. Kapı açılır, asık suratlı bir Arap görünür. Tuttuğu gibi Kelami ’yi kolundan savurur içeri. Sipahinin konağın aşçısı olduğu anlaşılır. Başköşede oturan ihtiyarın elini öperek başlarından geçen olayı anlatırlar. Bu arada bir adam önündeki kılıçla nereden türediği belirsiz bir oğlanın kafasını uçururken karşıdan boy veren iki adamı aslan kovalamaktadır. Adamlardan biri ihtiyarın arkasında kaybolur. Berikini aslan paralar. Bir kurt çıkar vururlar. Üç adam türer, ikisini asarlar, birini asacakken Kelami Şeyh ’e varıp yalvarır. Sipahinin önündeki leğende iki gemi yüzmeye başlar. Fırtına kopar, sipahi gemilerden birinin direğine basarak batırır, ötekinin yelkenine üfleyerek uzaklaştırır. Batan gemiden bir oğlanla bir kız vurur karaya. Oğlanı boğar, kızı leğenden çıkarır. Böylesi serüvenlerle geçen kırk günden sonra Kırklar ’ın huzuruna çıkarırlar Kelami ’yi. Eline bir ekmek, bir akçe, bir salkım üzüm, bir hurma, bir zeytin verip sırtını sıvazlarlar. Bundan böyle tüm gereksinimini Görünmez ’in hazinelerinden sağlayarak yaşayacaktır. Kırklar ’a karışmıştır artık. Ayasofya ’daki sıkışma bak nerelere götürüyor insanı!</p>
	<p class="normal">— Tamam, diyorum, tamam.</p>
	<p class="normal">— Kapıcı Recep ’in tebeşirle çizdiği daireden yedi günde sıçramak istediği konak bu konaktır işte.</p>
	<p class="normal">— Anımsadım. Fatma ’nın eski kocası. Yediler ’in de konağı var mı?</p>
	<p class="normal">— Bir mağarada otururlar diyor, Menekşe ’de.</p>
	<p class="normal">Bir şeyler dokundurmak istediği belli.</p>
	<p class="normal">— Beyazıt II, diye sürdürüyor, végétarien ’di.</p>
	<p class="normal">— Çok şey!</p>
	<p class="normal">— Ölümünden yedi yıl önce bir gün gönlü paça çekti. Bir sabah sirkeli ve sarmısaklı paça getirtip Nefs ’ine: “Kör olası işte istediğin paça, istersen çık ye!” dedikte ağzından gelinciğe benzer iki gözü kör bir yaratık çıkıp sahana yanaşır. Karnını doyurduktan sonra sultanın hırkasına koşarak ağzından ya da burnundan girmek isterse de padişah eliyle çarpıp düşürür. “Vurun şunu!” diye seslenir oğlanlarına. Yetişip ezerler. Şeyhülislam: “İnsan dediğin böyle bir yaratıkla gününü gün eder. İnsanın bir parçasıdır bu. Bunu yıkayıp kefenleyip gömmek gerek,” diye fetva verdiğinden kalabalık bir cemaatle namazı kılınıp küçük bir mezara gömülür. Sultan Beyazıt iki kez öldü, iki kez namazı kılındı, denmesinin nedeni budur.</p>
	<p class="normal">Pera, Menekşe, Beyazıt, Yediler, Kırklar, Fatma, yalı ve pansiyon ve kızlar ve de Tanzimat arasında sıkışıp kaldım. Evliya şimdi de hamamları sayıyor.</p>
	<p class="normal">— Yenikapı Hamamı Mevlevilere, Kadırga Hamamı gemicilere, Edirnekapı Arnavutlara, Avrat Pazarı kadınlara, Çıfıtkapısı Yahudilere, Irgat Hamamı ırgatlara, Çengelköy hırsızlara, Türbedar mezarcılara, Akbaba kuşbazlara, Valde Kösem köselere, Piyale Paşa sarhoşlara ve daha niceleri nicelere ayrılmıştı. Tümü yüz elli birdir. Padişahlar özel hamamlarında özel oğlanlarıyla birlikte yıkanırlardı. Şadırvanların ve kurnaların lüle ve tasları altın ya da gümüştü. Kubbedeki Necef ve billur pırıltısından göz kamaşırdı. Halvette som altın sandalyelerde oturulurdu.</p>
	<p class="normal">Delilere ve ermişlere gelince: Armağancı Foçalıdır. Üsküdar Bostancıbaşı Köprüsü ’nde taun askeriyle görüştükten sonra yedi gün içinde öleceklerin defterini tutarak Sultan Murat ’a vermiştir. Bu deftere geçmiş yetmiş bin adam, yedi günde taundan öldü. Deli Sefer Dede, Ekmekçi Ali Çelebi ’nin fırınını kızdırıp, içine girer uyurdu. Unkapanı ’nda boğularak ölmüştür. Timsaha binerdi. Boynuzlu Deli Ahmet, hani benim boynuzlarım, diyenlerin başında boynuz bitirir, Yahudilere avret yerini gösterirdi. Sümüklü Dede kime sümük atsa işi Divan ’da rast gider, tükürük atsa ters giderdi.</p>
	<p class="normal">K. gelse! Sarayburnu, Atmeydanı, taşlar, dikmeler, Bizans ’ın tılsımlı yonuları, Yediler, Kırklar, deliler, dilenciler, ermişler, sipahi ve yeniçeriler, hamamlar, sokak araları, fenerler, katıra binen Fatih, ağzından gelincik çıkaran Beyazıt, elinde kumru yumurtası büyüklüğünde inci tutan Meryem Ana, göbeğinden konuşan melek suretleri, adam boyu yazılar, hiyeroglifle konuşan Dikilitaş, servi, avrat pazarı, hadımlar, odalıklar, Üsküdar, Pera, Yedikule Zindanları, dervişler, Galata, turalar, veba ve taun, yedi günde yetmiş bin cenaze, musalla taşı, incir ağacı, Abanoz Sokağı, çengi, zurna, Ayasofya, türbeler çeşmeler, çeşmelere bağlı taslar, zifos, balgam, Boğaz, yalı, Alexandra, Fatma ve Sonunda K. Yeniden gelse K.</p>
	<p class="normal">— Dokuzuncu tılsım, diyor Evliya, mermer bir dikme üzere tunçtan bir civanla bir mahbube-i zamandır ki birbirlerini deraguş ederler. Karı koca dırıltısına iyi gelir. On üçüncü tılsım Zeyrek ’te Yahya Manastırı dibindeki mağaradır. Koncoloz nam cadılar barınır burada. Lapa lapa kar düşerken zemheride gece yarısı, arabalarıyla seyran ederler.</p>
	<p class="normal">Bu gece lodos. Hızının yüz elliye çıktığını söylemek için Evliya ’ya danışmaya gerek yok. Geç kalktım. Peygamberimizin doğumuyla Bizans ’ı yerle bir eden depreme benzer bir sarsıntı içindeyim. Ayakta kalanlar bunlar işte. Bir karga sürüsü konmuş yalının damına. Fatma ’nın büyüsü tutmadı. Menekşe ’de Yediler ’in konağını sormalı! Ferhunde ’nin köpeği yoksa Kıtmir mi! Az sonra anahtarıyla kapımı açarak girer, iğneler ve gider. Vurduğum balıkları bir kez daha vurdum ve bitirdim. Sevdiğim kadınları bir kez daha sevdim tükettim. Düşleyecek, düşünecek, yaşanacak ne varsa bitti. Yalı yıkıldı, kayık battı. Ata gidemem, uzakta. Balkona tırmanacak gücüm yok. Bir gölge alırken duvarı bir kuş başka bir menzilde beni sordu. Gel, diyorum, başta sen, çalgılarla damlar arası yoldan, çamur ve çöplük. Balıkla esti Ana Taş, güney yok. Bir cam ikiye bölerse büyümez, kartal tüylerini döktü, ine çıka eritti ve eğitti kim ne yersin, kubbenin üstü yaldız ki aleme gözün kamaşır. Hodindi, mataratti, mudi.</p>
	</body>
</html>