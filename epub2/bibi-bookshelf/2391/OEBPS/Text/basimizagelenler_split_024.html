<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="text/html;charset=utf-8" http-equiv="content-type"/>
    <title>basimizagelenler</title>
    <meta content="http://www.w3.org/1999/xhtml; charset=utf-8" http-equiv="Content-Type"/>
<link href="../Styles/stylesheet.css" rel="stylesheet" type="text/css"/>
<style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:3586e7dc-e1f0-496f-8994-c956cb94757c" name="Adept.expected.resource"/>
</head>
  <body class="calibre">
<h1 class="solbaslik" id="calibre_toc_22"><br class="chapter"/>&#160;&#160;&#160;YEDİNCİ BÖLÜM<br class="chapter"/>&#160;&#160;&#160;<span class="solbaslik1">Bir Bozgun ve</span><br class="chapter"/>&#160;&#160;&#160;<span class="solbaslik1">Halyaz Savaşı</span></h1>
				<p class="normal">Ruslar Kars'ın muhâsarasını şiddetlendirdiler. Bu sırada orası ile muhâberemiz güçleşti. Çoban ve Kürt kıyâfetinde dağdan dağa gidip gelen fedâkârların gayretine münhasır kaldı. Bu fedâkârlar da, para ile temin ediliyordu.</p>
				<p class="normal">Muhâsaradakilerin, ümidlerine dayanak olan fırkamızın varlığı ile teselli buldukları ve bu mânevî kuvvetin yardımıyla, arada sırada Kars'tan dışarı çıkıp, düşmanla boğaz boğaza savaşmakta olduklarına dâir haberler geliyordu.</p>
				<p class="normal">Öbür taraftan ise düşmanın, Kars'ın Zaim ve ...........gölü<sup class="calibre3"><a href="../Text/basimizagelenler_split_200.html#footnote-800-19" id="footnote-800-19-backlink" name="footnote-800-19-backlink">(*19)</a></sup> cihetlerine yerleştirdiği büyük çaplı muhâsara toplarıyla, hem memleketi, hem de istihkâmları gece gündüz döğerek tâciz etmekte olduğu; çoluk çocuk içine gülle düşerek, insan ve binâca kayıp ve hasar olması yüzünden, halkın dehşete düştüğü, fakat Horum'daki fırkamızla teselli edildikleri ve:</p>
				<p class="normal">"<span class="ideitalik">Muhtar Paşa'nın fırkası beş güne kadar gelecekmiş ve şöyle kesip böyle biçecekmiş...</span>"</p>
				<p class="normal">Gibi şâyialarla halkın avutulduğu haberleri de alınmakta idi.</p>
				<p class="normal">&#160;</p>
				<p class="solbaslik2">Hüseyin Hâmi Paşa'nın bâzı delilikleri</p>
				<p class="normal">Mâlumdur ki, insan cemiyetinin devam ve intizâmının bir sebebi de 'ümid' denilen mânevî bağdır. Bunun yok olması hâlinde cemiyetin nizamı bozulur; idare altüst olur.</p>
				<p class="normal">İşte bu sebeple, ahâliyi ve askeri ye'se düşürmemek için, nasıl edilmek ve ne yapılmak gerektiği düşüncesi Muhtar Paşa'nın zihnini işgâl edip huzurunu kaçırıyordu. Ayrıca Kars Kumandanının bize kadar aks eden akıl dışı hareketleri ve işleri de dikkati çekecek derecede mühim idi.</p>
				<p class="normal">Kars muhâsara altına girince, tabiî olarak, adlî ve mülkî kanunlar kalkıp, bütün emir ve yasak Hüseyin Hâmi Paşa'nın keyfî idaresine geçmişti. Bunun üzerine Paşa, hâl ve istikbal mes'ûliyet ve korkusunu atıp, istibdâdı ele almış... Muhâsara sırasında kimsenin hesap sormayacağını bilerek ve <span class="ideitalik">"Bir günün beyliği beyliktir"</span> diyerek, kàmeti azdırıp, gizli olan cinnetini açığa vurmuş imiş.</p>
				<p class="normal">&#160;</p>
				<p class="solbaslik2">Âhir zaman mehdîsi</p>
				<p class="normal">Adetâ âhir zamanda zuhûru beklenen 'Mehdi'nin, zât-ı saadetleri olacağını ve kendisi sebebiyle büyük büyük fetihlere nâil olunacağının bâzı derviş ve erenlerce müjdelendiğini, mahrem olarak görüşüp konuştuğu zatlara haber verir olmuş. Hele bir de remil hesapları ve fal kitapları ile meşgul olmak gibi kötü bir âdete kapıldığından, kendi kendisini hazîne-i gaybın anahtarcıbaşısı saymaya başlamış.</p>
				<p class="normal">Her zaman ve her yerde, kendi menfaatini halkın zararında gören kötülerden, orası da kurtulamadığı cihetle, bu gibiler, bizzat veya aracılarla Paşa'ya yanaşmışlar. <span class="ideitalik">"Dünyayı Mehdî'ye düzelttireceğiz"</span> yolunda sûret-i haktan görünerek ve onun keşiflerini teyid eden sözler söyleyerek ve rüyâlar görerek, bîçâreye haylice hendek atlattırmışlar.</p>
				<p class="normal">&#160;</p>
				<p class="solbaslik2">Atılanlar, asılanlar</p>
				<p class="normal"><span class="ideitalik">"Düşmana casusluk eder"</span> diye ufacık bir şüphe ile bazılarını astırıvermişler. Bazılarını da, Kars kalesinde kumandan olan topçu miralayı Hüseyin Bey'in himmetiyle, kalenin bulunduğu yüksek bir kayadan aşağı attırmışlar. Bu Hüseyin Bey de hem aldığı emri yapar, hem de mecnun Paşa'nın hâline gülermiş.</p>
				<p class="normal">Karapapaklardan olup Kars'ın Akbaba nâhiyesinde oturan, ticâret ve zirâatle meşgul, namus erbâbından Hacı Veli Ağa'nın evini, yukarıda adı geçen Mehrali vasıtasıyla bastırıp, kendisini muhâfaza altında Kars'a getirtmiş ve düşmanlarının iftirâlarına bakarak ve muhâkeme etmeden astırarak idam eylemiş imiş.</p>
				<p class="normal">Eskiden beri Kars'ın ileri gelenlerinden olup servet ve iffetiyle tanınan bir Atbaşzâde Ahmed Efendi vardı. Muhârebeden önce memuriyetle bir iki defa Kars'a gittiğimde evinde misâfir olmuştum. Kerîm, dostsever, âlîcenap bir zât idi. Bu Ahmed Efendi'nin iyi bir adam olmadığı ve konağına meçhul bâzı kimselerin gidip geldikleri, Paşa'nın kendine ait hafiye memurları tarafından haber verilmiş.</p>
				<p class="normal">Paşa, astırmak üzere Ahmed Efendi'yi de tutturup haps ettirmişse de, erkânıharbiye reisi Hasan Kâzım Paşa'nın ve Ahmed Efendi'yi bilen diğer askerî erkân ve ümerânın ve ahâliden büyük bir topluluğun şefaatleriyle idam cezasından affettirilmiş. Ama Paşa'nın gazabı teskin olsun diye de, sürülmesine karar verilerek, muhâsaranın henüz şiddetlenmediği bir sırada Erzurum'a aşırılmış.</p>
				<p class="normal">&#160;</p>
				<p class="solbaslik2">İki belâdan biri</p>
				<p class="normal">Ahmed Efendi, Erzurum'a geçerken yolu üstünde olan fırkamıza da uğradı. Müşir Paşa'ya, hâlinden ve mazlum olduğundan bahsederek haylice şikâyetlerde bulundu. Fakat Kars muhâsarada, zaman ise pek tenk u tetik bir sûrette olmasına mebnî, hiç bir şey denemeyerek, mecbûren anlamazlıktan gelindi. Ahmed Efendi ise teselli filân edilerek, menfâsına kadar gönderildi.</p>
				<p class="normal">Elhâsıl, Paşam kükremiş aslana dönmüş. Hafiye memurlarının yalan yanlış, garazlı marazlı telkinleriyle, bütün Kars ahâlisini kıstırıp koz kabuğuna sokmuş imiş.</p>
				<p class="normal">Halk yalnız Rusların memlekete attığı güllelerin değil, Paşa hazretlerinin infilâklerinin ve ahlâksız casusların savurdukları katır çiftelerinin de muhâsarası altında imiş.</p>
				<p class="normal">Hal ve zaman icâbı, Paşa'yı şikâyet edecek Tanrı katından başka bir yer olmadığından, ahâliden aklı başında olanlardan bâzıları geceleri toplanarak, hâcetleri veren Cenab-ı Hak'tan, üzerlerine musallat olan bu iki belâdan birinin kaldırılmasını niyâz eder olmuşlar...</p>
				<p class="normal">&#160;</p>
				<p class="solbaslik2">Paşa, Mutasarrıf'ı da astıracakmış</p>
				<p class="normal">Sonraları Kars muhâsarasının kalkması üzerine bir gün Kars Mutasarrıfı Şefik Paşa merhum sohbet sırasında, Hüseyin Hâmi Paşa'nın sâdece şüphe üzerine ve düşmanla gizlice haberleşiyor diye, nice nice canlara kıymış olduğunu ve dışarıdan ordunun gelmesiyle, bütün Kars ahâlisinin iki türlü muhâsaradan birden kurtarıldığını teşekkür ve sitâyişle yâd ediyordu.</p>
				<p class="normal">Bir aralık fakir, Mutasarrıf Paşa, Hüseyin Hâmi Paşa'yı sevmediği için veya şahsî garazı dolayısıyla böyle mübâlağa ile kötülüyor zannına düştüm. Bunu ona da anlatmak için;</p>
				<p class="normal"><span class="ideitalik">"Zannedersem, bu işin önüne geçmek için, bazı tedbirler alınması mümkün idi; ama her ne sebebe mebnî ise sükût ihtiyar buyurulmuş"</span> dediğimde,</p>
				<p class="normal"><span class="ideitalik">"Efendim ben nasıl, ne cesaretle, herifin kötü icraâtını hafifletmeye bir yol arayabilirdim ki, haber alır almaz, kızdığı gibi, beni de casuslukla itham ederek asardı. Memleketin bütün selâhiyetleri elinde, kimden kime ne vâsıta ile şikâyet edeyim? Her ne emr ederse, isâbet ve kerâmet buyurdunuz diye tasdikten başka benim elimden ne gelebilirdi. Çünkü muhasara altında idik."</span></p>
				<p class="normal">Cevabıyle mukàbele etti.</p>
				<p class="normal">Sonradan işittik ki, meğer bir mes'ele dolayısıyle, Kumandan ile Mutasarrıf arasında ihtilâf çıkmış. Bunun üzerine Kumandan, Mutasarrıf'ı <span class="ideitalik">"Seni asarım!"</span> diye tehdit etmiş. Ondan sonra da Mutasarrıf, artık hiç bir sebeple sesini çıkarmaz olmuş imiş...</p>
				<p class="normal">&#160;</p>
				<p class="solbaslik2">Kars muhâsarası vukùâtı</p>
				<p class="normal">İşte Kars ahâlisi bu sûretle iki ateş arasında kaldıkları halde, sabır ve metâneti elden bırakmamışlardır. Bilhassa, bizzat silâha sarılarak mükellef askerlerle beraber düşmana karşı gösterdikleri savlet ve şecâatleri, vatan evlâtlarının dâima dilinde dolaşsa ve târih sayfalarına süs ve ziynet olsa gerektir. Hakları inkâr olunmaz.</p>
				<p class="normal">Kırım muhârebesi sırasında vukû bulan meşhur Kars muhâsara ve müdâfaası esnâsında dahi bu adamlar, yine bu şekilde ve hatta daha ziyâde mertlik ve kahramanlık göstermişler, vatanın korunması işinde kendilerine düşen vazifeyi cansiperâne ve hakkıyla ifâ etmişlerdi.</p>
				<p class="normal">Bu defa da geceli gündüzlü gülle yağmak şartıyla, memleketçe topa tutuldular. Çok evler yıkıldı, erkek ve kadın, çocuk ve sıbyandan niceleri şehâdet mertebesine vardı. Allah cümlesine rahmet eylesin.</p>
				<p class="normal">Bunlar, bu şiddetli baskının elemiyle meşgul ola dursunlar; bir taraftan da Rus ordusunun başkumandanı Loris Melikof, Kars'taki asker ve ahâliyi boş yere telef ettirmemek için memleketi ve kaleyi teslim etmelerini Kars kumandanına teklif ediyordu. Artık hiç bir taraftan ümidleri kalmadığını, bir imdat beklememeleri gerektiğini de ayrıca bildiriyordu. Kars kumandanı ise bu tekliflere bazan cevap vermez, bazan da red cevabı yazarmış.</p>
				<p class="normal">Arada bir de, birkaç tabur askeri muhâsara hattının bir tarafına hücum ettirip, ahâliden dahi birçok cemaat bu askere katılarak, öldüm ölesiye akşama kadar savaşıp, sonra da herkes yerli yerine çekilirmiş.</p>
				<p class="normal">&#160;</p>
				<p class="solbaslik2">Muhâsaradaki halkı canlı tutmak</p>
				<p class="normal">Lâkin ne yapılırsa yapılsın, muhâsara altında olan bir askere teslim olmasını teklif etmeleri, askerin vehmini uyandırarak, âdeta kalbindeki sebâtı sarsıyor, cesaretini kırıyor. Böyle zamanda ise, bâzı harp hileleri yaparak askeri canlı tutmak zarûrî oluyor.</p>
				<p class="normal">Hatta bir defa bu maksadla, meşhur Mehrali, yanındaki seçkin süvârilerden kırk ellisi ile Rus hatları arasında gezinip kısmet aramak için çıkmış. Bu sırada düşman ordugâhına getirilmekte olan ön dört araba bakkal eşyâsını, arabalarıyla beraber zapt ederek, sürüp Kars'a getirmiş. Kars'a gelirken yolda önüne çıkan düşman süvârisiyle çarpışarak, onları da kaçmaya mecbur bırakmış, böylece mertliğini ve kahramanlığını da isbat etmiş.</p>
				<p class="normal">Bu başarısı, bütün ahâlinin ümidini yenileyip yüzünü güldürmüştür. Yine başka bir defa da bu Mehrali'nin, düşmanın binlerce koyununu ele geçirerek Kars'a soktuğunu unutmayalım!</p>
				<p class="normal">Mehrali'nin bu kahramanlıkları, Kars'daki askerin zihnini işgâl ederek, epeyce konuşmalara ve canlılığa sebep olduğu için takdire değerse de, Kars'taki askerin çıkıp çıkıp da Rus muhâsara kuvvetleriyle harp etmesinin faydası ve boş yere adam kaybından başka semeresi nedir, orası anlaşılamadı.</p>
				<p class="normal">&#160;</p>
				<p class="solbaslik2">Muhâsara esnasında çıkıp da düşmanla çarpışmaya dâir düşünceler</p>
				<p class="normal">Biraz düşünürse, insan kendi kendine bulur ki: Cemiyetin üzerine kurulduğu esaslardan biri de <span class="ideitalik">"menfaatı celp etme ve zararlıyı giderme"</span> kàidesidir. Mâdem ki iş böyledir, öyleyse insanın her hareketinin bu neticeyi vermesi zarûrî ve tabiîdir.</p>
				<p class="normal">Şimdi, Kars muhâsarada iken, çıkıp çıkıp da düşmanla çarpışmakta ne fayda var? Muhâsara hattını yarıp bütün orduyu dışarı mı çıkaracağız? Veya muhâsaradan kurtulmak için Moskof'un ordusunu mu mahv edeceğiz? Değil! Yahut içerdekilerden bâzılarının dışarı çıkarılması mı lâzım gelmiş? Hayır. Veyahut muhâsara hattını kırarak, dışarıdan içeriye asker, erzak ve sâir mühimmat mı alacağız? Öyle bir şey de yok.</p>
				<p class="normal">Şu halde yer yer çıkıp da, zâten az ve sayılı olan askerimizin, birazını da olsa, niçin telef ettirelim? Niçin evimizi yaralılarla dolduralım? Niçin cephane ve mühimmat kaybedelim? Ama düşman ara sıra taarruz ediyormuş, varsın etsin! O zaman ben de mazarratı def' etmek uğrunda, olduğum yerde sâbit ve metin durup mukàbele ederim.</p>
				<p class="normal">Zira onun arkası açık, istediği kadar erzak, mühimmat ve asker alıyor. Ama bizimkilerin etrâfı kapalı, dışarıdan hiç bir şey alamayacaklar, kendi yağları ile kavrulmaya mecbur olacaklardır. Nitekim Hüseyin Hâmi Paşa'nın dağlardan tepelerden aşırdığı ve şifre ile yazdığı mektuplar, habercilerin, şeytanların bile düşünemeyeceği en saklı yerlerinden çıkarılarak, şifresi çözülüp okunuyor.</p>
				<p class="normal">&#160;</p>
				<p class="solbaslik2">Gülleler bir ayda geliyor</p>
				<p class="normal">Paşa mektuplarında, mermilerin sarfında fevkalâde iktisat lâzımsa da, ancak düşmanın attığı toplara, Kars istihkâmlarından da toplarla cevap verilmekte olduğundan, böyle giderse cephanenin bitmesinden korkulmakta olduğundan ve bir çâresine bakılması lüzumundan bahsediyordu.</p>
				<p class="normal">Kumandan Paşa hazretleri de:</p>
				<p class="normal"><span class="ideitalik">"Düşmanla karşılıklı top yarışına çıkmanın doğru olmadığını, o istediği kadar atadursun, topla mukàbele etmekte teennî edilmesini, hatta icâbına göre bazan hiç cevap verilmemesi lâzım geldiğini"</span></p>
				<p class="normal">Cevap olarak bildiriyordu.</p>
				<p class="normal">Çünkü biz toplarımızla ona bir zarar veremeyiz. Askeri ve ordusu bizim güllelerimizin menzili dışındadır. Bizi tâciz eden topları ise yere gömülmüştür.</p>
				<p class="normal">Üstelik bizim toplarımızın bir çift güllesinin, bir beygire yüklü olarak, Trabzon'dan Kars'a yetişmesi tamam bir ay zamana muhtaçtır. Bu bir ay içinde neler olur! Böyle bir zamanda, bu müddet zarfında, değil bir ordunun, hatta koca bir mülkün, bir devletin altı üstüne gelebilir.</p>
				<p class="normal">Düşünmeli ki, yalnız Kars istihkâmlarında bizim üç yüzden fazla topumuz var. Bunların güllelerinin tedâriki için böyle bir yokluk vaktinde, ne kadar beygir ve ne kadar zaman ister?</p>
				<p class="normal">Elhâsıl harp lâf ile olmuyor; pek çok şeylere ve büyük fedâkârlıklara muhtaçtır. Allah, hazırlıksız bir harp belâsının tekerrüründen devletimizi esirgesin!</p>
				<p class="normal">&#160;</p>
				<p class="solbaslik2">Toplarımızın hasara uğratılması</p>
				<p class="normal">Aşağıdaki vak'aları da, işlerin ve vaziyetin muhâkemesinde faydası dokunacağı için, naklediyorum.</p>
				<p class="normal">Düşman Zaim cihetine ta'biye ettiği toplarla Kars'ın Karadağ ve Karapatlak istihkâmlarını aşağıdan yukarı döğüyordu. Yüksek kavis ile attığı gülleler, bazan bizim istihkâmların üzerinden aşarak memleketin içinde patlıyor ve halkı ziyâdesiyle dehşete düşürüyormuş.</p>
				<p class="normal">Düşmanın bu toplarının ta'biye olunduğu yeri, yandan ateş altına alarak, topları köreltmek için, Karapatlak istihkâmının solu ilerisine, bizimkiler ufacık bir istihkâm yapıp, içine üç top koymuşlar. Fakat bu topların ateşiyle düşman toplarını körletemedikleri için, düşman toplarının üzerine hücum edilmesine karar vermişler.</p>
				<p class="normal">Düşmanın piyadesi ise, bizim topların ateşinden emin olmak üzere, kendi toplarının iki üç kilometre kadar gerisinde mevki alarak, toplarını uzaktan muhâfaza edermiş.</p>
				<p class="normal">Bizim asker, bir gün sabaha karşı düşman toplarının bulunduğu yere hücum etmişse de, topların muhâfızı olan düşman askeri hemen yetişerek şiddetli bir savaşa tutuşmuşlar. Neticede bizimkiler ric'ate mecbur kalıp, haylice bir mesâfe de tâkip edilmişler.</p>
				<p class="normal">Bizim asker geri çekilirken şiddetle tâkip edildiğinden, önde bulunan üç topluk istihkâmı tutturamayıp, asıl Karadağ ve Karapatlak istihkâmlarına iltica edince, üç topluk istihkâm düşmanın eline geçmiş. Ruslar acele ile topları nakl edemeyecekleri için, yalnız kamalarını söküp götürmüşler ve topları muattal bir halde öylece bırakmışlar...</p>
				<p class="normal">Demek ki Kars'ı döğdürtmemek için düşman topları üzerine yaptığımız hücum, düşmanın dikkatini toplarının üstüne daha fazla çekmekten başka bir işe yaramamış.</p>
				<p class="normal">Bu günlerde Ardahan'dan çıkmış olan askerin, Livana'dan Tavusger yoluyla Erzurum'a yetiştikleri haberi alındı. Bu taburlar, müstahfaz askerlerden de ilâveler yapılarak mevcutları tamamlanıyor ve gereken zâbitler tayin edilerek Erzurum'da tanzim olunuyordu.</p>
				<p class="normal">&#160;</p>
				<p class="solbaslik2">Eleşgirt fırkasının savaştan önceki durumu</p>
				<p class="normal">Fırkamız Çakırbaba'dan kalkıp da nereye gidip oturacağını bilmediği sırada, yâni Horum mevkiinin işimize geleceği anlaşılmazdan önce, Eleşgirt fırkası kumandanı Tatlıoğlu Mehmed Paşa'ya , Başkumandan tarafından verilen emirde, ikinci bir emre kadar oldukları yerden yavaş yavaş geri çekilmeleri yazılmıştı.</p>
				<p class="normal">Fırkamız gelip de dört saat gerideki Horum ve nâmıdiğer Zivin mevkiini elverişli bulunca, Eleşgirt fırkasının artık o kadar çekilmesine lüzum kalmamıştı.</p>
				<p class="normal">İki fırka henüz birbirine telgraf ile bağlanmadığından, Müşir Paşa hazretlerinin yaverlerinden Binbaşı Hüseyin Râgıp Efendi, Tatlıoğlu Mehmed Paşa'ya gönderilerek, bizimle bağlantısını tehlikeye düşürmeyecek, emin ve müdâfaaya elverişli bir yerde mevki tutarak oturmaları ve daha geriye çekilmemeleri lüzûmu bildirildi.</p>
				<p class="normal">Mehmed Paşa ise Tahir ve Çat gediklerini seçerek askerini ta'biye ettiği haberini yolladı. Şu halde o fırka ile Başkumandan'ın fırkası arasında on saatlik kadar bir mesafe var demekti.</p>
				<p class="normal">&#160;</p>
				<p class="solbaslik2">Son hazırlıklar</p>
				<p class="normal">Bizim fırkanın askeri nasıl tâlim ile meşgul idiyse, Tatlıoğlu fırkası da aynı şekilde idi. Onun da levâzımâtı peyderpey ikmâl olunuyordu.</p>
				<p class="normal">Bu günlerde, Erzurum'dan Köprüköyü'ne gelmiş olan iki taburun, Eleşgirt fırkasına gitmesi emri verildiği sırada, Tatlıoğlu'nun karşısında olan ve General Tergoukassof kumandasında bulunan Rus fırkasının harekete geçtiği, kendisi tarafından bildirilmişti.</p>
				<p class="normal">Hatta bazı hususları şifâhen beyan ederek, gereken emirleri almak üzere Tatlıoğlu tarafından Muhtar Paşa hazretlerine gelmiş olan erkânıharp kolağalarından Hâlid Bey askerin yeri ve müdâfaaya olan imkânı soruldu. Çünkü mevkiin durumu Başkumandan'ca da mâlum değildi. Hâlid Bey'in verdiği mâlûmat ve ettiği târiflere göre, yer ve ta'biyece bazı düzeltmeler yapılması ve mutlaka daha sağlam bir yer seçilmesi lâzım geldiği anlaşıldığından, Hâlid Bey'e gereken tâlimat verilerek derhal geri yollandı...</p>
				<p class="normal">Artık bütün dikkatlerin, düşmanın taarruzuna hedef olacağı anlaşılan Eleşgirt fırkasına yâni ordumuzun sağ kanadına çevrilmesi lâzım geliyordu.</p>
				<p class="normal">&#160;</p>
				<p class="solbaslik2">Oltu'daki kuvvetimizin bize katılması</p>
				<p class="normal">Bu aralık, Ardahan'daki düşmanın, şehirde yeteri kadar asker bıraktıktan sonra, geri kalan bütün kuvvetinin tamamını Kars'a çekmiş olduğu haberi alındı. Kars'ın muhâsarasını şiddetlendirdikten sonra bizim fırkanın üzerine de büyükçe bir taaruza kalkışacağı tahmin edildi.</p>
				<p class="normal">Bunun üzerine ordumuzun solunu ve mühimmat merkezimiz olan Erzurum yolunu muhâfaza etmek üzere, düşmanın Ardahan'daki kuvvetine karşı Oltu'da bulundurulan Râşid Paşa kumandasındaki altı tabura, Horum'da bulunan fırkamıza katılma emri verildi. Ardahan'daki düşman kuvvetleri çekilince, bu taburların Oltu'da durmasına lüzum kalmamıştı...</p>
				<p class="normal">Artık gözlerimiz bizim fırkaya, kulaklarımız ise Eleşgirt fırkasına karşı her an beklenen düşman taarruzunu görmeye ve duymaya hazırlanmıştı.</p>
				<p class="normal">&#160;</p>
				<p class="solbaslik2">Eleşgirt fırkasının muhârebesi ve kumandan Tatlıoğlu Mehmed Paşa'nın şehâdeti</p>
				<p class="normal">Gâliba Haziran'ın yedisi idi. Eleşgirt fırkasınının arka tarafında Delibaba boğazındaki idârede bulunan telgraf muhâbere memuru, bizim ordudaki telgrafçı ile konuşurken:</p>
				<p class="normal"><span class="ideitalik">"Bugün Eleşgirt fırkası harbe girişmiş, askerimiz bozulmuş, işte bozgun asker buraya dökülmeye başladı. Ben ne yapacağım, kimden ne emir alacağım? Makineyi kaldırıp savuşayım mı?"</span> diye sormuş.</p>
				<p class="normal">Bizim telgrafçı bunu Kumandan Paşa'ya haber verince, ortalığın hâli değişti.</p>
				<p class="normal">Kumandan hazretleri derhal telgraf çadırına gitti. Delibaba'da, zâbit, nefer, harp yerinden gelmiş kim varsa, birisini makine başına istedi. İsmini şimdi hatırlayamadığım biri geldi. <span class="ideitalik">"Durum nedir? Nasıl oldu? Paşalar nerede?"</span> diye sorulduğunda:</p>
				<p class="normal"><span class="ideitalik">"Sabahleyin düşmanın taarruz ettiğini ve harbe başlandığını, savaş hayli zaman sürdükten sonra, fırka kumandanı Tatlıoğlu Ferik Mehmed Paşa'nın, başına isâbet eden bir gülle parçasının tesiriyle şehid olduğunu, bunun üzerine askerin de bozularak, peyderpey Delibaba'ya doğru akıp gelmekte bulunduğunu ve fırkanın kumandasını alan Mirliva Mustafa Câvid Paşa'nın da henüz yolda olup daha gelmediğini"</span> cevaben bildirdi.</p>
				<p class="normal">İşte bu havadisle zihinler hakikaten altüst oldu. Telgraf başında bulunan zâta, acele Mustafa Câvid Paşa'yı bulup veya buldurup makine başına getirmesi tenbih olunduğu zaman, güneşin batmasına bir saat kalmıştı.</p>
				<p class="normal">&#160;</p>
				<p class="solbaslik2">Ric'at ve bozgun</p>
				<p class="normal">Akşama yakın veya akşamdan sonra, geçmiş gün hatırımdan çıkmış, Mustafa Câvid Paşa telgraf başına geldi. (Câvid Paşa gelinceye kadar çekilen ızdırabın derecesi hiç sorulmasın ki, pek elîm ve pek fecîdir.)</p>
				<p class="normal">Câvid Paşa evvelâ harbin alelâde jurnalini yazdı. Sonra kendisinin Muhtar Paşa hazretleri tarafından istintâkına girişildi. Gece yarısına ve belki de sabaha kadar sorgu ve muhâbere devam etti. Netice olarak şu anlaşıldı ki:</p>
				<p class="normal">Fırkanın üzerine düşman sabahleyin taarruz etmiş; karşı konularak, pek güzel ve yoluyla davranılmış. Fakat sonradan Mehmed Paşa merhum şehid olmuş; düşman fırkanın sağ cenahını almaya başlamış, durumları tehlikeye düşmüş. Usûlüne göre fırkanın kumandasını ele alarak cephaneyi yokladığında kâfi derecede olmadığını anlayarak, askere ric'at emrini vermiş. Bundan sonra da yoluyla ve kademe nizâmıyla Delibaba boğazına ve oradan da idârenin bulunduğu Tayhoca köyüne ric'at olunmuş.</p>
				<p class="normal">Câvid Paşa, intizamla geri çekilmiş olduklarını ifâde etmekle beraber, konuşmanın cereyanında, askerin bozgun ve âdetâ birbirini çiğner halde Delibaba'ya gelip dökülmüş olduğuna dâir pek çok alâmet görülüyordu.</p>
				<p class="normal">&#160;</p>
				<p class="solbaslik2">Bozguna karşı tedbirler</p>
				<p class="normal">Askerin hâlini yerinde görmek ve olanları tahkik etmek üzere Kolağası Rıza Efendi oraya gönderildi. Mustafa Câvid Paşa'ya da, askeri, vakit kaybetmeden, o gece, boğazın ilerisinde bulunduğu, haritada görülen ve müdâfaaya elverişli olduğu bir dereceye kadar vukû bulan tahkîkattan anlaşılan yüksek sırtlara çıkarması ve yarın Erzurum'dan gelecek olan yeni fırka kumandanı Ferik Ahmed Paşa'nın vusûlüne kadar o mevkilerin iyice muhâfaza edilmesi bildirildi.</p>
				<p class="normal">Eğer askerin intizâmını temin mümkün olmayıp da, boğazın dışarısına, yâni Erzurum cihetine çıkar ve kaçarlar ise, boğazın ağzına birkaç bölük muntazam asker konarak üzerlerine ateş ettirilmesi, elhâsıl boğazdan dışarı, geriye doğru bir ferdin salıverilmemesi emr olundu.</p>
				<p class="normal">Erzurum'da bulunan ordu reisi Ahmed Fâzıl Paşa'ya da Eleşgirt fırkasının kumandasını deruhte etmek üzere, telgrafı alır almaz hareket ederek, Delibaba boğazına yetişmesi emr olundu.</p>
				<p class="normal">&#160;</p>
				<p class="solbaslik2">Bozulan asker dehşet içinde</p>
				<p class="normal">Delibaba boğazı, Erzurum'a on dört saatlik mesâfededir. Bu boğazın bizim bulunduğumuz yerle arasındaki mesafe ise altı yedi saatten ibârettir. Yâver Rıza Efendi gece yarısı oraya yetişti.</p>
				<p class="normal">Yazdığı telgrafta, askerin bozularak, fevkalâde bir dehşet içinde Delibaba boğazına indiğini ve hatta Eleşgirt fırkasına katılmak üzere Köprüköyü'nden iki gün evvel çıkarılmış olan iki tabur askerin de bu bozgun askere yolda rastlayarak bozulduklarını bildirdi.</p>
				<p class="normal">Bu askerler, bozulup kaçanlara rastlayınca dehşet almış ve tabiî korku sirâyet ederek, düşmanın yüzünü görmedikleri ve düşman onlara üç dört saat mesâfede ileride ve uzakta bulunduğu halde, gerek yanlarında bulunan ve gerek Köprüköyü askerî idaresi tarafından fırkanın ihtiyacını gidermek için gönderilen peksimet, çadır, cephane gibi levâzımâtın yüklü olduğu beygirlerin iplerini keserek, yüklerini yolda bırakmışlar ve bazıları bu beygirlere binerek geriye doğru firar etmişler.</p>
				<p class="normal">Hatta bu firârîlerin, Delibaba boğazında ve daha iki saat geride bulunan Tayhoca köyünde de durmayarak, Aras nehri kenarına döküldüklerini, gözüyle gördüğünü, yâver haber veriyordu.</p>
				<p class="normal">Bu firârîlerin dahi toplanarak boğazdan içeri sürülmeleri emri, Rıza Efendi'ye verildiği gibi, Delibaba'ya vardığında almak üzere yeni kumandan Ahmed Fâzıl Paşa'ya da, Başkumandan tarafından bir telgraf yazıldı.</p>
				<p class="normal">Bu telgraf:</p>
				<p class="normal"><span class="ideitalik">"Mevkiin hâlini pek iyi bilemiyorsam da, Delibaba boğazının ilerisindeki sırtların, düşman tarafından gelen yolların birleştiği mevkilerin müdâfaasına elverişli olduğunu anlıyorum. Siz oraya varınca etrâfı keşif ve gerektiği şekilde askerin ta'biyesini tashih edersiniz. Düşmanın durumunu da haber alarak, vaziyetten bizi de haberdar ediniz."</span></p>
				<p class="normal">Emrini taşıyordu.</p>
				<p class="normal">&#160;</p>
				<p class="solbaslik2">Eleşgirt fırkasının tahkim ve tanzîmi</p>
				<p class="normal">Ertesi gece Ahmed Fâzıl Paşa'nın fırkaya geldiği haberini aldık. Ertesi sabah yolladığı telgrafta, düşmanın bu fırkaya bir daha taarruz etmek niyetinde olduğunu hareketlerinden anladığını bildirdi. Bulundukları yerin hal ve vaziyetini ve askerin ta'biye şeklini târif eyledi. Fakat bu mâlûmat, Muhtar Paşa'ya emniyet verecek derecede açık değildi.</p>
				<p class="normal">Bir gün evvel, Oltu'dan altı taburla Râşid Paşa bizim fırkaya gelmişti. Eleşgirt fırkasını takviye etmek üzere bizim fırkadan Mirliva Şâhin Paşa kumandasında üç tabur gönderildi.</p>
				<p class="normal">Ayrıca, bulunduğumuz Horum ordugâhında peyderpey gelip birikmiş olan bütün muâvine süvârileri de Mirliva Mustafa Safvet Paşa kumandasında Delibaba boğazına doğru hareket ettirilmiş ve Musa Paşa kumandasında bulunan Çerkes süvârilerinin tamamı da bu imdat kuvvetine katılmıştı.</p>
				<p class="normal">Eleşgirt fırkasının hâli Kumandan Paşa'ya endişe veriyordu. Çünkü yeni kumandan Ahmed Fâzıl Paşa, pek iyi, sağlam, emin, dirâyetli bir zât ise de, şimdiye kadar hiçbir harpte bulunmamış ve askerlik içinde yuvarlanmamıştı. Herhalde harp tecrübesine muhtaç idi.</p>
				<p class="normal">Mustafa Câvid Paşa'nın ise daha yüzbaşılıkta iken 76'daki [1860] Karadağ muhârebesinde göğsünden girip sırtından çıkmış olan bir kazâ kurşununun, yirmi sene sonra bile acısını unutmadığı, bütün silâh arkadaşlarından çok, kendi hayatını sevmekte olduğu işitiliyordu.</p>
				<p class="normal">Bu halde Câvid Paşa'yı tekrar tecrübeye girişmek ve öteki Ahmed Fâzıl Paşa'nın da idare ve kumanda başında olarak, cevherini anlamak, tâlim ve manevra meydanlarında ve sulh zamanında olacak işlerdi. Şimdi ise devlet ve milletin namusu, belki de hayatı mevzûbahis idi. Bu gibi tehlikeli zamanlarda, kimseyi tecrübe etmeye vakit yoktur.</p>
				<p class="normal">&#160;</p>
				<p class="solbaslik2">Muhtar Paşa'nın Eleşgirt fırkasına gitmesi ve Kurt İsmail Paşa'nın ordumuza vekâleten gelmesi</p>
				<p class="normal">İşte bu hesap ve endişelerin ehemmiyetine ve kimbilir kendisince daha ne türlü sebeplerle, Muhtar Paşa hazretleri Eleşgirt fırkasına bizzat gidip, hâli ve mevkii gözüyle görmek ve emniyet getirmek istedi.</p>
				<p class="normal">Erzurum valisi Müşir Kurt İsmail Paşa hazretlerine telgraf çekerek, hemen hareketle Horum'a gelmesini, kendisine vekâlet etmesini ve tâlimâtını ordugâhta bulacağını yazdı. İsmail Paşa'nın gelmesine kadar da, bizimle bulunan, erkânıharbiye reisi Macarlı Ferik Feyzi Paşa'yı vekil bıraktı.</p>
				<p class="normal">Kendisi yanına iki tabur alarak, akşamdan iki saat sonra Eleşgirt fırkasına doğru Horum'dan hareket etti. Cereyan etmiş olan muâmelâtı başından beri İsmail Paşa hazretlerine arz edip lâzım gelen mâlûmatı vermem ve refâkatinde bulunmam için, fakiri Horum ordugâhında bırakmış olduğundan, Eleşgirt seferinde Kumandan Paşa'nın yanında, arkadaşlarımızdan Eğinli Mustafa Efendi bulunuyordu.</p>
				<p class="normal">&#160;</p>
				<p class="solbaslik2">Aras nehri</p>
				<p class="normal">Eleşgirt fırkası ile bizim fırkanın arasında ve tamam orta yerinde bir nehir vardır ki, adına Aras nehri derler. Bu nehir Erzurum'un güneyindeki Bingöl dağlarından çıkarak vilâyetin dâhilindeki öteki nehirlerin zıddına olarak, doğuya doğru akar. Pasinler kazasındaki Horasan köyünün önünden geçer.</p>
				<p class="normal">Soğanlı ile Delibaba boğazı ve Halyaz dağ silsilesini bu nehrin teşkil ettiği vâdi orta yerinden keser. Nehir, Kars sancağının Kağızman kazasına ve oradan da Rusya'nın Revan beldesine girerek Hazar denizine dökülür.</p>
				<p class="normal">Bu nehir oldukça büyük sulardandır. Fakat üzerinde köprüsü olmadığından ve yapılmak için dahi vakit müsâade etmeyeceğinden, iki fırkanın bağlantısına zorluk çıkarıyordu. Her neyse, Muhtar Paşa gece yarısı nehre varır, beraberinde olan asker suya uğratılarak tekmil geçirilir.</p>
				<p class="normal">&#160;</p>
				<p class="solbaslik2">Savaşa hazırlık</p>
				<p class="normal">Allah'a şükür ki, gece hâliyle bir sakatlık olmaz. Sudan geçildikten sonra, gündüzden Şâhin Paşa ile çıkarılmış olan üç tabura rastlanır, eldeki iki tabur da ona katılır. Muhtar Paşa hazretleri, askere biraz rahat ettirildikten sonra, ertesi gün fırkanın bulunduğu yere götürülmesini Şâhin Paşa'ya tenbih ile yoluna devam eder. Fecirle birlikte fırkanın bulunduğu yere varır ve kumandan Ahmed Fâzıl Paşa ile görüşür.</p>
				<p class="normal">Düşmanın ne tarafta ve ne vaziyette bulunduğu, arazinin durumu ile beraber anlaşıldıktan sonra, ordunun ileriye hareket ettirilmesi gerektiği ortaya çıkar, Çünkü ilerde daha hâkim noktalar varmış... Asker üç koldan hemen yola konulur.</p>
				<p class="normal">Arazi çok kesik ve ârızalı olduğundan –dünya emelleri gibi– gözle görülen ve pek yakında olduğu sanılan yüksek bir mevkii elde etmek için epeyi çok meşakkat çekilirmiş. Uzaktan gözlere kestirilen mevkilere, akşama kadar taban tepmekle ancak varılabilirmiş.</p>
				<p class="normal">Asker lüzumlu yerlere ta'biye ediledursun, düşmanın bulunduğu yerin vaziyetini anlamak için Muhtar Paşa, lâzım gelen erkân ve ümerâ ile beraber daha ilerideki tepelerden düşmanın ordugâhını ve mevkiin girilip çıkılacak yerlerini gösterecek yüksek bir tepeye çıkar. Etrafını lâyıkıyla gördükten sonra, havanın kararmasıyla, geriye, fırkanın olduğu yere döner.</p>
				<p class="normal">&#160;</p>
				<p class="solbaslik2">Düşmanın üzerine hareket</p>
				<p class="normal">Vaziyetin ve yerin icâbı olarak, o gece düşman üzerine bir taarruzda bulunulması lüzûmuna kadar verilir. Tertibat alınır, her livânın ve alayın ve süvâri kumandanlarının görecekleri işler ve hücum edecekleri saatler tâyin edilir.</p>
				<p class="normal">Fecirle birlikte asker yola konulur. Ordunun sol cenâhını teşkil eden kuvvete, yâni piyâde taburlarına Mirliva Çerkes Musa Paşa ve sağ cenâhına dahi Ferik Ahmed Fâzıl Paşa kumandan tâyin olunarak gönderilir.</p>
				<p class="normal">Merkezi teşkil edecek taburları da Kumandan Paşa alarak hep birden ileriye doğru hareket ederler. Nizâmiye, muâvine ve Çerkes olarak ne kadar süvâri varsa, onlar da Mustafa Safvet Paşa kumandasına verilir.</p>
				<p class="normal">Düşman, bizim ordunun ilerisinde yürüyen süvâriyi görmesiyle harp vaziyeti alır. İki taraf süvârileri ateşe başlarlar. Biraz sonra bizim piyâdeler de yetişir ve karşılarına çıkan düşman taburlarına ateş etmeye besmelekeş-i ibtidâ olurlar.<sup class="calibre3"><a href="../Text/basimizagelenler_split_201.html#footnote-600-124" id="footnote-600-124-backlink" name="footnote-600-124-backlink">124</a></sup></p>
				<p class="normal">Ordumuzun vaziyeti ve harp hattı, öküz boynuzuna benzer ve düşmanın vaziyeti de bizimkine müvâzi bir surette imiş.</p>
				<p class="normal">Mevki, düz zannolunmasın. Arazi girintili çıkıntılı, dere ve tepelerden meydana gelmiş olduğundan, iki tarafın sağ cenâhı kendi sol cenâhını göremez halde ve hele bizim merkez, sol cenâhını görmesine mâni olan tepe ve ârızalarla çevrili imiş.</p>
				<p class="normal">&#160;</p>
				<p class="solbaslik2">Halyaz muhârebesi</p>
				<p class="normal">Harbe kurşunla başlanılmış ve bizim toplar hemen yetişememiş. Çünkü topların, ta'biye icâbı, harp hattının merkezi olan tepeye çıkarılması lâzım ise de, tepenin gâyet dik ve yüksek olması sebebiyle, çıkarılması zor imiş.</p>
				<p class="normal">Musa Paşa'nın kumanda ettiği sol cenâhımızın bir kıtası, bulundukları yerden, karşılarındaki düşmana mukàbele edip ateş ediyor iseler de, o mevkiin ön tarafı, harp fenni ıstılâhınca 'mahall-i meyyite' denen ölü saha imiş. Yani o mevkiin önündeki saha, hücum edecek düşmanın, bizim askerin içine girinceye kadar görülmesine mâni olacak ârıza ve çukurlarla kaplıymış.</p>
				<p class="normal">Düşman, bir kısım askerini, bizimkileri aldatmak için uzaktan ateş etmekte bırakıp, geri kalanını bu ölü sahadan yürütmüş. Bizimkiler ise kendilerine doğru gelen düşmanı göremedikleri için, uzaktan, karşılarında bulunan askere ateş edip dururlarmış.</p>
				<p class="normal">&#160;</p>
				<p class="solbaslik2">Tehlikedeki taburlar</p>
				<p class="normal">Ölü sahadan hücum eden düşman askerinin, hemen hemen bizim taburların içine girecek kadar yaklaştığını, merkezden Kumandan Paşa görmüş. Ama uzaklığı sebebiyle imdat ve yardıma gitmek, hiç olmazsa, sol cenâha tehlikeyi haber vermek mümkün olamıyormuş. Çünkü hem mevkileri uzak, hem de inişli yokuşlu olduğundan, haber gidinceye kadar, onlara ne olacaksa olacakmış.</p>
				<p class="normal">Bizim merkezdeki birkaç topla, düşmanın o hücum kolu döğülüp dağıtılabilirse de, toplarımız henüz icap eden yere çıkarılamamış! Toplar tepeye çıkarılmaya çalışılıyor, ama çok zor. Beygirlerin takatsizliği ve sürütme takarak topları dağa yukarı çıkarmaya çalışan piyâde askerin hepsinin çalışmasına yerin müsâit olmaması maksadı geciktiriyormuş.</p>
				<p class="normal">Her ne hâl ise, karşıda askerimizin tehlikede olduğunu gören merkezdeki asker, topların başına üşüşüp, kuvvet ve gayretlerini birleştirerek üç kıta topu tepenin üzerine çıkarmışlar. Toplar ateşe başlamış. Bizim güllelerden birkaçı, hücum eden düşmanların içine düşüp patlamış.</p>
				<p class="normal">Top gülleleri altında iş göremeyeceğini anlayan ölü sahadaki düşman askeri, güllelerin zoruyla patır kütür dağdan aşağı dökülerek ric'at etmişler. Bunu gören merkezdeki askerler, keyiflerinden, <span class="ideitalik">"Allah, Allah"</span> nârasıyla topçuları ve gülleleri alkışlamışlar.</p>
				<p class="normal">Üzerlerine hücum eden düşmanın, bir başka taraftan def edildiğinin ve kendilerinin yardımına koşulduğunun, bizim sol cenah, farkına bile varmamış.</p>
				<p class="normal">&#160;</p>
				<p class="solbaslik2">Savaşın cereyânı</p>
				<p class="normal">Bundan sonra düşman iki batarya, yâni on altı topunu bizim topların bulunduğu merkez tepeye çevirmiş ve gülleler merkezin başında patlamaya başlamış. Düşman güllelerinin şiddeti, merkezde bulunan askerimizi ürküttüğünden, bulundukları dağdan aşağı dökülmüşler. Bereket versin ki, düşman o sırada piyâdesini hücum ettirmeyip, merkezi yalnız uzaktan topla dövmekle yetinmiş, yoksa hâlimiz fena olacakmış.</p>
				<p class="normal">Zâbit gayreti ve âdeta kamçı değnek zoruyla, herkes yerli yerine çıkarılarak, taburlar tanzim edilip asker mevkilerine doldurulmuş. Ordunun sağ cenahı muzafferen hücûma başlamış ve düşmanın elindeki mevkileri zapt ederek ilerlemekte iken, düşman, toplarının yardımı ile hücûmunu takviye edip bizimkileri bozmuş, zapt ettiğimiz yerleri geri almış.</p>
				<p class="normal">Bu hal merkezden görülerek, Kumandan Paşa oraya derhal iki tabur göndermekle beraber, kendisi de gitmiş ve bozgun asker düzeltilerek tekrar hücûma kalkılmış.</p>
				<p class="normal">Dikkat buyurulsun ki, düşmanın o kadar fazla olan toplarına mukabil, merkezde bizim üç topumuz ve yanlarda dahi üçer dağ topu bulunuyordu. Çünkü fazla top nakline mevkiin müsâadesi olmadığı gibi, top beygirleri dahi istenilen kuvvet ve miktarda değildi.</p>
				<p class="normal">Bizim ordu akşamleyin Pasinler kazâsına bağlı Eşekilyas köyünün üst tarafındaki sırtlarda mevki tutarak gecelemiş imiş. Orası müdâfaaya elverişli olduğu için, Allah korusun, harp etmek için ilerlemiş olan askerimizin ric'ati icap ederse, orada toplanılmak üzere, beş tabur ile Mustafa Câvid Paşa ihtiyat olarak bırakılmış ve şâyet muhârebeden çekilen asker, orada durmayıp da geriye geçmek isterse, yol üstüne bazı bölükler çıkarılıp, üzerlerine ateş edilmesi emri dahi Mustafa Câvid Paşa'ya verilmiş.</p>
				<p class="normal">&#160;</p>
				<p class="solbaslik2">Kırım muhârebesine dâir ilâve birkaç söz</p>
				<p class="normal">Kırım muhârebesi zamanında, yâni 1270 [1854] yılı muhârebesinde, Zarif Mustafa Paşa kumandasında bulunan Anadolu'daki ordumuz, Rusya ordusuna bir taarruz icrâsında bulundu idi. Sonunda bizim ordu bozuldu, askerin önüne durmak kàbil olamadı.</p>
				<p class="normal">Evvelden ikinci bir toplanma yeri tâyin edilmemiş olduğundan, bozulan askerin ekserisi ta evlerine kadar gittiler. Ortada müdâfaa edecek hemen hiç asker kalmadı.</p>
				<p class="normal">Bilmem Rusya devletinin o zaman kuvveti mi yoktu, yoksa harbin veya politikanın icabı mı öyle idi, bizim askeri takip edip ilerleyemedi. Eğer ilerlemiş olsaydı, bütün Anadolu'yu çalkar ve istilâ ederdi.</p>
				<p class="normal">&#160;</p>
				<p class="solbaslik2">Eski ve yeni savaşlar</p>
				<p class="normal">O zamanlar, devlet bir sene kadar uğraşır ve ancak tedârik olunan asker ve ordu ile, ertesi sene savaşabilirdi. O muhârebe üç sene böylece devam etti. Her sene bir savaş oldu. Yâni bir sene mütemâdiyen çalışır, askerimizi ve ordumuzu tanzim eder, sonra bir harp ederdik.</p>
				<p class="normal">Hatta düşman ordusu, Kars'ın ilerisindeki Karayal, Hacıveli köyü, Subatan ve Gedikler'de bulunduğu halde, zaman olurdu ki, karşısında bizim bir neferimiz bile olmazdı. Düşman da kendi kendine oturur dururdu. Bu nasıl şeydir, orasına bir türlü akıl erdiremedim.</p>
				<p class="normal">Şimdi ise bir kere düşmanla takışıldıktan sonra, ayrılmak ne mümkün! Ta neticeye varıncaya kadar, boğaz boğaza gitmelidir.</p>
				<p class="normal">Gerçi bir düzüye harp olmuyorsa da, o boş durulan günleri de fakir şuna benzetiyorum: İki döğüşçü horoz karşılaşıp da, harp sancağı demek olan, boğazlarındaki tüyleri kabarıp, her ikisi de güyâ yem yermiş gibi gagasıyla toprağı karıştırarak, düşmanın tutacak ve hamle edilecek yerini ele geçirmek için fırsat beklerler.</p>
				<p class="normal">Bu zamanın harpleri de aynen böyledir. İki taraf, harp etmedikleri günlerde, birbirinin fırsatını beklemekle ve beyhude yere adam telef ettirmemek yolunu düşünmekle meşguldürler. (İlâvenin sonu)</p>
				<p class="normal">&#160;</p>
				<p class="solbaslik2">Halyaz muhârebesinin neticesi</p>
				<p class="normal">Ordumuzun sağ cenâhı, o gün, birkaç kere bozulmuş ve birkaç kere düzelmiş. Akşam olmuş, zafer bizim tarafta kalmış. Lâkin akşam üzeri sol cenâhımızın bozulmuş ve âdeta Eşekilyas cihetine doğru çekilip gitmiş olduğu haberi, Muhtar Paşa hazretlerine gelmiş.</p>
				<p class="normal">Orada Mustafa Câvid Paşa kumandasında bulundurulan ihtiyatın, bozulmuş olan askerimizi ileri geçirmeyip olduğu yerde durduracağı mâlum ise de, herhalde işin doğrusunu geceden öğrenip, sabahın tedbirini ona göre düşünmek lâzım idi. Akşamın karanlığı harbe ara verdirmişti; ama iki tarafın cenâzeleri daha meydanda duruyordu. Düşmanın hâli ise meçhuldü.</p>
				<p class="normal">Bu sebeplerle, bütün bütün geri çekilmek güç olduğu gibi, askerin, olduğu yerde kalması da zordu. Nihâyet Mustafa Câvid Paşa ve sol cenah kumandanı Musa Paşa ile haberleşilerek, sol cenahtaki çöküntüyü gidermenin mümkün olduğu anlaşılmış. Böylece ric'at olunmayıp, gecenin, harp meydanında geçirilmesinin lüzûmuna karar verilmiş ve orada sabahlanmış.</p>
				<p class="normal">&#160;</p>
				<p class="solbaslik2">Cenazelerin kaldırılması</p>
				<p class="normal">Sabahleyin erkence, düşmanın önündeki tepenin üstüne bir Rus süvârisi çıkarak ortalığı keşf etmiş ve bizim ordunun henüz harp meydanında olduğunu görmüş. Buna rağmen Ruslar, cenâzelerini kaldırmaya başlayınca, bizim şehidlerimiz dahi nakil ve defn olunmuş.</p>
				<p class="normal">Eleşgirt fırkasının mevcûdu, sonradan katılan askerle birlikte yirmi bir tabur piyâdeye varmıştı. Bunların beşi Mustafa Câvid Paşa ile Eşekilyas'da ve üç dört taburu hiç harbe girmeksizin ihtiyatta ve merkezde kalmış. Şu halde ateşe on iki taburla girilmiş olduğu gibi, düşman da on dört taburunu ateşe sokmuş imiş.</p>
				<p class="normal">Doğru ve resmî hesaplarla sâbit oldu ki, o günkü savaşta, bizim bin üçyüz küsur zâyiatımız oldu. Bunun dört yüzü şehid ve kalanı yaralıdır. Düşmanın zâyiat miktarı kati olarak kestirilemezse de, o gün birkaç defalar harp kazanılmış, kaybedilmiş ve pek şiddetli hücumlar edilmiştir. Muhârebemiz de meydan savaşıdır. Şu halde düşmanın zâyiat miktarının da bizimki kadar olduğu tahmin edilirse mübâlağa yapılmamış olur.<sup class="calibre3"><a href="../Text/basimizagelenler_split_202.html#footnote-800-20" id="footnote-800-20-backlink" name="footnote-800-20-backlink">(*20)</a></sup></p>
				<p class="normal">&#160;</p>
				<p class="solbaslik2">Yaralılarımıza dâir</p>
				<p class="normal">O gece sabaha kadar yük beygirlerimiz yaralıları taşımıştır. Seyyar hastahâne olmadığından, yaralıların ağırcaları üç dört saat geride, idârenin bulunduğu Tayhoca köyüne gönderilmiş ve daha hafiflerinin ise beş saat daha geride bulunan Köprüköyü'ne, oradan da Erzurum'a gönderilmesi icap eylemiştir.</p>
				<p class="normal">Bunların içinde bâzıları, yarası ağır olduğundan değil, fazla kan kaybından, bazıları da derhal bakılamamış olmasının tesiriyle vefat etmişlerdir.</p>
				<p class="normal">Taburların, hekim ve cerrahları kâfi derecede olmadığı gibi, âlet, edevat ve seyyar hastahâne takımı da mevcut değildi. Bir gün içinde dökülen bin nefer yaralının, yarasını sarmak, icabına göre dikmek, temizlemek, fitil koymak, kaç hekimin, ne kadar zamanda görebileceği iştir! Bilhassa gittiği hastahânede o kadar yatak derhal nasıl bulunacak?</p>
				<p class="normal">Bu bir uzun hesaptır, bu hâl târifle bilinmez. Meğer bizzat bulunup da görmeli ki, ehemmiyeti anlaşılabilsin. Hele yaralı bir adamın, semerli bir beygir üzerinde iki üç gün yol gitmesi bir kere tasavvur edilsin, o adam ne hâle gelir? Her beygirin başını çekmek ve hastaya bakmak üzere bir de adam lâzım...</p>
				<p class="normal">Bunlardan yarası hafif olanlar, harp meydanından geriye, kendi kendine dönebilir, ya ağır olursa! Rabbim selâmet versin, zirâ derhal bakılamıyor... Burası bu kadarla kalsın.</p>
				<p class="normal">&#160;</p>
				<p class="solbaslik2">Yaralı kumandanlar</p>
				<p class="normal">Bu savaşta sağ cenahta süvâri miralayı Derviş Ahmed Bey, ayağından kurşunla yaralı olarak Erzurum'a gitti.</p>
				<p class="normal">Sol cenâhtan da erkânıharp binbaşılarından 'Zorlu Asker' lâkabıyla anılan Manastırlı Rifat, elinden, baş parmağı ile işaret parmağının arasındaki etli kısımdan, kurşunla yaralanarak ta Erzurum'a kadar döndü. Rifat Bey'in arkadaşları bu yaranın oluşu hakkında uzun, kısa çok söz söylediler. Günâhı boyunlarına.</p>
				<p class="normal">Bununla beraber Rifat Bey, iki ay kadar Erzurum'da bulunduktan sonra, ordumuz Kars'ın ilerisinde iken gelerek bize katıldı. Ama Derviş Ahmed Bey, ta harbin sonuna kadar Erzurum'dan bir daha çıkmadı. Acaba ayağındaki yaranın şifâ bulması dört beş ay sürdü mü dersiniz? Bâzıları, Erzurum'da ayak sürüyerek alayının başına gitmedi, dediler. Eğer öyle ise hâline teessüf olunur.</p>
				<p class="normal">Kumandan Muhtar Paşa, büyük bozgunluktan, yâni bu tarihten beş ay sonra Erzurum'a vardığında, Derviş Ahmed Bey'in temârüz ettiğini tahkik ederek, bütün zâbitlere ibret gösterilmek üzere Erzurum'da askerlikten tard edilen ümerâ içine, bu Derviş Ahmed'i de koydu idi.</p>
				<p class="normal">&#160;</p>
				<p class="solbaslik2">Bu muhârebe niçin yapıldı?</p>
				<p class="normal">Bu muhârebede, düşmanın sağ cenâhı, yâni bizim sol cenâhımızın solu ilerisi pek zayıf imiş. Orasından fevkalâde korkmuşlar. Eğer oradan iki tabur asker ilerleseymiş arkaları alınacakmış. Bunu, harpten sonra neşr edilen <span class="ideitalik">'Harp Tarihi'</span> yazdı.</p>
				<p class="normal">Lâkin yukarıda da yazıldığı gibi, düşman düşmanın hâlini bilmiyor. Arâzinin şekli ise Kumandan'ca meçhul. Düşmanın arkasında ne türlü yollar var; nerelere ne şekilde varır? Bunlar bilinmeksizin taarruza kalkılmıştır... Ama,</p>
				<p class="normal"><span class="ideitalik">"O gün taarruz olunmayaydı da bir iyice keşif yapılarak, sonra icâbına bakılaydı olmaz mıydı?"</span></p>
				<p class="normal">Suâli sorulursa:</p>
				<p class="normal"><span class="ideitalik">"O gün taarruz olunmayaydı, tabiî olarak ertesi günü düşman taarruz edecekti."</span></p>
				<p class="normal">Cevâbı verilir.</p>
				<p class="normal">Çünkü düşmanın iki gün evvel vukû bulan Tatlıoğlu muhârebesinin tadı, el'an damağında olup, husûsiyle o harbin kat'i neticesini almamış olduğundan, taarruz ederek almaya çalışacak idi. Bizim tarafta ise asker bir kere yılmıştı. Allah korusun, iş düşmanın taarruzuna kalırsa, yine bir fenalığın vukû bulması ihtimâlinden korkulurdu.</p>
				<p class="normal">Taarruz eden askerin kalbi, muhakkak daha metin olacağından ve düşmanın mevcud miktarı da bilindiğinden, bir gün daha zaman geçirilmesi büyük büyük zararlara sebep olabilirdi.</p>
				<p class="normal">&#160;</p>
				<p class="solbaslik2">Düşman Horum'a doğru geliyor</p>
				<p class="normal">Fırkasına bizim taraftan bu şekilde taarruz edilen General Tergoukassof, Rus ordusu başkumandanı General Loris Melikof'a o gün bir haber uçurarak, fırkasının bitmiş ve batmış olduğunu ve imdâdına yetişilmezse hâlin fenalaşacağını bildirmiş imiş.</p>
				<p class="normal">Loris Melikof bu haberi, Kars'ın muhâsarası ile meşgûl olan ordusunda iken alır. Derhal altı alay süvâri ve altmış top ve bir fırka piyâde –ki on altı taburdan ibarettir– iki saatin içinde hazırlayarak ve bizzat kumadasına alarak, erkânıharbiye reisi General Himen ile Soğanlı yâni bizim Horum ordugâhına doğru yola çıkar.</p>
				<p class="normal">(Düşmanın bu miktarı harpten sonra öğrenilen hakikatlerdendir. Yoksa harpten önce, düşman ordusu geliyor, sözünden başka bir şey işitilmez. Çoğu defa harbe giren düşmanın miktarı, harpten sonra anlaşılır.)</p>
				<p class="normal">Muhtar Paşa hazretleri dahi, evvelki gün savaştığı General Tergoukassof fırkasına, ikinci defa bir taarruz icrâsı hazırlığında iken, Loris Melikof'un Kars'tan hareket ettiği haberini alır.</p>
				<p class="normal">Loris Melikof'un Horum ordugâhına hücum ve taarruz etmesi ihtimâli olduğu gibi, hiç Horum'a uğramaksızın araya girip, sırf Tergoukassof'u tehlikeden kurtarmak üzere bizim Eleşgirt fırkasının yâni Muhtar Paşa'nın bulunduğu fırkanın arkasını almak veyahut bir miktar askerle Horum fırkasını meşgul ederek, geri kalanıyla Muhtar Paşa'nın arkasına yürümek tasavvurları dahi hatıra geliyordu.</p>
				<p class="normal">&#160;</p>
				<p class="solbaslik2">Düşmana karşı hazırlıklar</p>
				<p class="normal">Bunun üzerine, her halde Eleşgirt fırkasının arkasını muhâfaza etmek ve düşman tecâvüz ederse Aras nehrinin geçitinde müdâfaada bulunmak üzere fırka için umumî ric'at mevkii olarak tâyin olunan Eşekilyas köyünde bulunan Mustafa Câvid Paşa'nın yanındaki beş tabura bir tabur daha eklenerek dört beş saat gerideki Aras nehrine yakın olan Tayhoca köyüne gönderilmesine karar verildi.</p>
				<p class="normal">Mustafa Câvid Paşa'ya düşmanın büyük bir kuvvetle gelmesi ve müdâfaa imkânı bulunmaması hâlinde, durumu fırkaya bildirdikten sonra çekilmesi tenbih edildi.</p>
				<p class="normal">Bundan sonra, ordu-yu hümâyûnda bulunmak üzere o gün Dersaadet'ten gelen erkânıharbiye miralaylarından Kütahyalı Âkif Bey, zâten Kumandan Paşa'ca Karadağ muhârebelerinde tecrübe olunmuş bulunmasından dolayı, düşmanın ric'at hattındaki Gedikler'i tutmak için hazırlanan livâya kumandan nasp olundu.</p>
				<p class="normal">Onun ihtiyatları ile sağ ve sol muhâfızları da tâyin olunarak, her birinin göreceği iş, yol ve mevkilerin icâbına göre geceleyin yerlerinden hareket edecekleri saat kararlaştırıldı. Herkes yerli yerine dağıldı.</p>
				<p class="normal">Muhtar Paşa ise bizzat kendi kumandasında olarak Tergoukassof fırkasına cepheden taarruz edecek olan askeri hazırladı.</p>
				<p class="normal">Gerçi o gece Eleşgirt fırkasının sol cihetinde bulunan Soğanlıdağı'nın üzerindeki Meyillidüz denilen yerde, düşman ordusunun, yâni taarruz kasdı ile Kars'tan hareket eden Loris Melikof fırkasının yaktığı ateşleri Muhtar Paşa görmüştü.</p>
				<p class="normal">Fakat düşmanın Soğanlı'da gözüktüğü yerden, doğrudan doğruya Eleşgirt fırkasının üzerine gelmesi veya arkasını alması, yolsuzluk sebebiyle mümkün olamayacağından, tabii olarak Mecingert ve Horasan yoluyla gelmesi gerekiyordu. Bu ise iki güne muhtaçtı. İki güne kadar Tergaukassof fırkasının işini bitireceğini düşünen Paşa, <span class="ideitalik">"Onun öte tarafı da Hazret-i Allah'ın lûtf ü keremine kalır"</span> diyerek, azminde ve manevrasında sebât etmişti.</p>
				<p class="normal">&#160;</p>
				<p class="solbaslik2">Câvid Paşa'nın vehmi</p>
				<p class="normal">Âkif Bey o gece, beklediği hareket saati gelince askerini kaldırır, yoluna devam eder. Aradan bir saat geçer, Mustafa Câvid Paşa'dan bir mektup alır. Câvid Paşa: <span class="ideitalik">"Düşman Aras nehrine indi ve bize karşı müvâzi bir hâle geldi. Bu sebeple ben ric'at edeceğim"</span> demesin mi?</p>
				<p class="normal">O vakit mes'ele çatallaşıyor! Haydi Âkif Bey işine devam etsin, diyelim. Sabah olup da harbin tam civcivli zamanında Loris Melikof fırkası arkadan gelip çatacak olursa, bu hal bizim fırkanın tamamen mahvolması demektir. Bu sebeple henüz işe başlamadan neticeyi bekleyerek oldukları yerde kalmaları lüzumu ortaya çıkar. Âkif Bey'in hareketi durdurulur, asker yerli yerine döner.</p>
				<p class="normal">Sabahleyin fırkanın sol tarafına yâni Soğanlıdağı'na doğru bakılınca top dumanları görülmeye başlamış. Bazan da hava o yandan esince top sesleri işitilmiş. Kars'tan gelmiş olan düşmanın, Horum ordugâhına taarruz ederek harp etmekte olduğu anlaşılmış. Bu durumda, burada başlanan hareketin Horum savaşının sonuna ertelenmesi icap etmiş.</p>
				<p class="normal">Meğer Mustafa Câvid Paşa'nın haberi, tafsilâtı ileride görüleceği gibi, sırf vehimden ibaretmiş. Beyhûde yere fırkamızı taarruzdan ve büyük ihtimalle de büyük bir kazançtan alıkoymuştur.</p>
				<p class="normal"><span class="ideitalik">"Tecrübe olunmuşu tekrar deneyen, pişman olur!"</span> Bu zâtın ne olduğu ve aldığı yaranın acısını yirmi seneden beri unutmadığı, yukarıda beyan olunmuştu. Sulh zamanında kimseyi beğenmeyen, geveze, mağrur kalpazanların çoğunun, harp sırasında iş başa düşünce hâli böyledir. <span class="ideitalik">"Tatbik olunmayan, amelsiz sözden Allah'a sığınırız."</span></p>
				<p class="normal">&#160;</p>
				<p class="solbaslik2">Erzurum'dan gelen imdat mektubu</p>
				<p class="normal">Şimdi biraz da Horum cihetine bakalım:</p>
				<p class="normal">Erzurum valisi Kurt İsmail Paşa hazretleri geldi. Ordunun mevkiini gezdi, hâlini gördü, anladı.</p>
				<p class="normal">Derken, Kars'taki Hüseyin Hâmi Paşa'dan, dağdan dağa aşırılmış cinsten şifreli bir mektup geldi. Mektupta netice olarak:</p>
				<p class="normal"><span class="ideitalik">"Düşman ateşini sıklaştırdı. İstihkâmlardaki topların güllesi pek az kaldı, idâre ile kullanıyoruz. Şu günlerde bizim bir çaremize bakılamazsa hâl vahim olacaktır."</span></p>
				<p class="normal">Deniyordu.</p>
				<p class="normal">İşte bu mektubun sûreti aşağıdadır:</p>
				<p class="normal"><span class="ideitalik">"Kale dışında birkaç defa vukû bulan harplerden başka, ondört gündür, şiddetlenen top muhârebesinde yeni icat</span><sup class="calibre3"><a href="../Text/basimizagelenler_split_203.html#footnote-800-21" id="footnote-800-21-backlink" name="footnote-800-21-backlink">(*21)</a></sup><span class="ideitalik">topların dâneleri bitmekte olup, mecbûren şeşhâneler ile balyemez</span><sup class="calibre3"><a href="../Text/basimizagelenler_split_204.html#footnote-800-22" id="footnote-800-22-backlink" name="footnote-800-22-backlink">(*22)</a></sup><span class="ideitalik">dâneleri atılmasına başlanacağından, o vakit o toplar kaval olacaktır. Hatta üç yivli şeşhânenin biri kendi dânesinden yivleri bozulup kaval olmuştur. Düşman Karadağ ve Karapatlak tabyalarına tahminen dört bin adım kadar yaklaştı. Top atışı ile durdurulmuyor. Bilhassa dâne olmadığından on dâneye bir dâne atılıyor. Süvâri yokluğu ve kalenin boş bırakılamaması hususlarından dolayı, bugün, yirmi tabur ile dört alay süvâri ve yüz kadar toptan ibaret olan düşman üzerine hücum etmekte tereddüt ediliyor. Refâkat-i devletlerinde bulunan seyyar fırkadan da yardım olunamamakta bulunduğundan, bu şekilde dâne tükeninceye kadar bakalım Mevlâ neyler, neylerse güzel eyler. Olbabda emr ü ferman hazret-i men lehül emrindir.</span></p>
				<p class="sagitalik">Hüseyin Hâmi."</p>
				<p class="normal">Bu mektubun gelmesi üzerine İsmail Paşa'nın çadırında bir meclis akd edildi. Bu meclise Feyzi, Muhlis, Râşid ve Şevket Paşalar katıldılar. Vaziyet enine boyuna müzâkere olunduktan sonra, nihâyet, bu mektubun Muhtar Paşa'ya gönderilmesi ve onun tarafından ne emr olunursa, ona göre hareket olunmasına karar verildi. Mektup, İsmail Paşa'nın bir mektubuyla beraber ve bir yaver ile Muhtar Paşa'ya gönderildi.</p>
				<p class="normal">Muhtar Paşa ne yapacaktı bilmem ki! Çünkü o da bu sırada imdat ve yardıma muhtaçtı...</p>
</body>
</html>