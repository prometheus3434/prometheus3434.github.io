<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="text/html;charset=utf-8" http-equiv="content-type"/>
    <title>basimizagelenler</title>
    <meta content="http://www.w3.org/1999/xhtml; charset=utf-8" http-equiv="Content-Type"/>
<link href="../Styles/stylesheet.css" rel="stylesheet" type="text/css"/>
<style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:3586e7dc-e1f0-496f-8994-c956cb94757c" name="Adept.expected.resource"/>
</head>
  <body class="calibre">
<h1 class="solbaslik" id="calibre_toc_33"><br class="chapter"/>&#160;&#160;&#160;ONSEKİZİNCİ BÖLÜM<br class="chapter"/>&#160;&#160;&#160;<span class="solbaslik1">Evliyâ Tepesindeki</span><br class="chapter"/>&#160;&#160;&#160;<span class="solbaslik1">Cehennem ve Ric'at</span></h1>
				<p class="normal">Savaş sırasında, teşvik edici, cesâret verici sözlerin pek büyük işler gördüğüne şâhit olundu. Yahni tepesinin müdâfaasında bulunan Kaptan Mehmed Paşa, kendi başına bir büyük işin uhdesinden gelecek, mürşidsiz ve rehbersiz yola gidecek büyük zekâlardan değil ise de, gayet tesirli söz söyler bir zât idi. Askeriyle yerine göre lâtifeleşir, kendisini neferlere sevdirirdi.</p>
				<p class="normal">Yahni tepesinde vukû bulan muhârebe günü, sıkıştıkları bir sırada, gâyet gür ve kalın olan sesiyle:</p>
				<p class="normal"><span class="ideitalik">"Asker! Ben görüyorum! Peygamber Efendimiz, Hazret-i Ali ve diğer ashâb-ı kirâm hep birden gelmişler, bize bakıyorlar; muvaffakiyetimiz için duâ ediyorlar. İşte biri sağımda, ötekiler de solumdadır. Bu gözlerim görüyor; ne duruyorsunuz!"</span></p>
				<p class="normal">Diyerek, ayaklarını yere vurur ve sert, kuvvetli tavırlarla:</p>
				<p class="normal"><span class="ideitalik">"Daha bizim neden korkumuz olabilir, sebat, gayret!"</span></p>
				<p class="normal">Diye haykırırmış.</p>
				<p class="normal">Bu hâlin askere o derece tesiri olurmuş ki, âdetâ cümlesi, yeniden can bulmuş, binlerle imdat almışlar gibi fevkalâde bir şekilde gayrete gelirler imiş.</p>
				<p class="normal"><span class="ideitalik">"Ve eyyedehu bicunûdin lem terevhâ"</span><sup class="calibre3"><a href="../Text/basimizagelenler_split_303.html#footnote-600-188" id="footnote-600-188-backlink" name="footnote-600-188-backlink">188</a></sup> âyetinin mânâsı ve sırrı, bakındı, bakındı ki, nerelerden baş gösteriyor!...</p>
				<p class="normal">Her ne ise, bu ince ve mühim bahis de sadedimizin hâricinde ise de, münâsebet geldiği için, şu fıkrayı da buracıkta nakl etmeden geçmeyeceğim:</p>
				<p class="normal">&#160;</p>
				<p class="solbaslik2">Kaptan Mehmed Paşa ve askerleri</p>
				<p class="normal">Aşağıda görüleceği üzere, bozgunlukların peşpeşe gelmesi üzerine ordumuzla Erzurum'a kapandığımız sırada idi ki, Kaptan'ın bunca zamandır gösterdiği fedâkârlıklarına mükâfat olmak üzere, Başkumandan Paşa, güç hâl ile, üçüncü rütbeden bir nişân-i Osmânî verebilmişti.</p>
				<p class="normal">Kaptan nişanı aldığı gibi, doğruca fakirin olduğu yere gelerek:</p>
				<p class="normal"><span class="ideitalik">"Bu nişan vesilesiyle bir oyun yapacağım, gel beraber gidelim de seyret."</span></p>
				<p class="normal">Diye elimden tuttu, askerinin bulunduğu yere kadar götürdü.</p>
				<p class="normal">Askerin ikàmetgâhının merkezine indik. Emrindeki taburları silâhbaşı edip, umum askeri bir dâire şeklinde topladı. Bütün zâbitânı da o dâirenin içersinde bir halka sûretine koyup, kendisi de merkezde durdu.</p>
				<p class="normal">Mâruf ve mâhut kalın sesiyle, zâbitâna ve askere hitâben dedi ki:</p>
				<p class="normal"><span class="ideitalik">"Arkadaşlarım, kardaşlarım! Şu muhârebenin başından bugünkü güne kadar, altı yedi ay zarfında ettiğiniz yararlıkları, gösterdiğiniz fedâkârlıkları beğenen Padişahımız efendimiz, sizlerden râzı ve hoşnut olduğunu bildirmek üzere, Kaptan'ın livâsına yani size bir nişan göndermiş; işte nişan elimdedir."</span></p>
				<p class="normal">Nişanı elinde tutarak yukarıya kaldırıp, her tarafa gösterircesine salladıktan sonra:</p>
				<p class="normal"><span class="ideitalik">"Pekeyi, şimdi ne yapalım? Nişan bir tane, siz çok! Bu nişanı içinizden kime verelim ki, umûmunuzun nâmına o takınsın."</span></p>
				<p class="normal">Her tarafa dönüp, cevap beklercesine bakındı. Herkes sessiz duruyordu. İçlerinden bir zâbit:</p>
				<p class="normal"><span class="ideitalik">"Siz takınız, size lâyıktır."</span></p>
				<p class="normal">Sözünü fırlatıverdi.</p>
				<p class="normal">Kaptan, yine herkese dönüp:</p>
				<p class="normal"><span class="ideitalik">"Bakındı asker! Arkadaşlarımızın bâzısı, siz takınız diye bana teklif ediyorlar. Bende ise buna liyâkat yoktur. Her işi gören sizsiniz. Hücum eden düşmanınıza karşı aslanlar gibi sebat ve vakar ile karşı koyup, onların yüzünü geriye çeviren sizsiniz. Böyle olduğu halde ben ne cesâretle size âit olan mükâfat nişanını takabilirim, ne dersiniz? Allah'ı severseniz sıkılmayınız, doğru söyleyiniz?"</span></p>
				<p class="normal">Demesiyle, askerin umûmu birden:</p>
				<p class="normal"><span class="ideitalik">"Siz takınız, size mübârek olsun!"</span></p>
				<p class="normal">Gulgulesiyle, Kaptanın hitâbını karşıladılar.</p>
				<p class="normal"><span class="ideitalik">"Öyle ise, size vekâleten işte takıyorum."</span></p>
				<p class="normal">Diyen Kaptan:</p>
				<p class="normal"><span class="ideitalik">"Bismillâhirrahmânirrahîm."</span></p>
				<p class="normal">Kelâm-ı kudsiyyesi ile, nişanı boynuna taktı.</p>
				<p class="normal"><span class="ideitalik">"İşte efendim takındım; bakınız yakıştı mı?!"</span></p>
				<p class="normal">Diye ve hoş bir tavırla askeri güldürerekten her tarafa dönüp gösterdi.</p>
				<p class="normal">Mızıkaya bir selâm çaldırıp,</p>
				<p class="normal"><span class="ideitalik">"Padişahım çok yaşa!"</span></p>
				<p class="normal">Gülbânkini çektirdikten sonra:</p>
				<p class="normal"><span class="ideitalik">"Öyle ise bugün yine düğünümüz var, haydindi asker, oynayınız bakalım!"</span></p>
				<p class="normal">Diye, mızıkaya oyun havaları çalmasını emr etti. Kendisi de yine şevk veren, lâtifeli sözlerle askerin içinde biraz gezinip seyr ettikten sonra çekilip işine gitti.</p>
				<p class="normal">&#160;</p>
				<p class="solbaslik2">Türkler kibirli zâbitten nefret eder</p>
				<p class="normal">Şimdi, işin hakikatine basiretle bakan ciddî bir adam ihtimal ki, bu gibi avampesendâne muâmelelerle halka kendini beğendirmeyi, şahsına yakıştırmaz, lüzumsuz bulur. Bâzısı ise böyle şeyleri yapmak lâzım diye düşünürse de, elinden gelmediği için beceremez; bu yüzden yapanlarınkini de hoş görmez olur.</p>
				<p class="normal">Her ne olursa olsun, bizde kazanmak, askerin mizaç ve ahlâkını iyice bilmek ve tatlı kullanmakla olur. Biz Türkler, umûmiyetle kibirli adamdan nefret ederiz. Bir Alman veya Rus zâbitinin, Alman ve Rus neferlerine ettikleri kaba, sert muâmeleleri, mâkul olmayan çalımları taklide kalkışırsak, mutlaka kayp ederiz.</p>
				<p class="normal">Bizde bir kumandanda bulunacak makbul vasıflar arasında, öperken icabına göre ısırmak ve ısırırken gerekirse öpmek hasletinin de bulunması mutlaka lâzımdır. Öyle ki, zâbitin emrindekiler kendisinden hem korksun, hem de sevsin. Her halde babaca muâmele etmek icap eder.</p>
				<p class="normal">Elhâsıl umum zâbitânımızın yiğit ve sert olmakla beraber, biraz da güleryüzlü, tatlı sözlü, cömert mizaçlı, mütevâzi olması ve hele arasıra avampesendâne muâmelelerle askerinin kalbini kazanacak lâubâliliklerde bulunması şarttır.</p>
				<p class="normal">Sevimli hareketlerle, emrindekilerin kalbini kazanmaya muvaffak olamayan ciddî, sert kumandanların, iş zamanında, mizah ile karışık tatlı muâmele ile halkı memnun eden kumandanlardan daha fazla zorluk çekeceklerinden şüphe etmemelidir.</p>
				<p class="normal">&#160;</p>
				<p class="solbaslik2">Zâbit güzel konuşmalı</p>
				<p class="normal">Ha! Şurasını unutmayalım ki, zâbitânın iyi hitâbet alışkanlığı da olmalıdır. Tahsil sırasında bu iş için meşk etmelidirler. Vaktiyle, tesirli söz söylemeyi öğrenip, meleke hâsıl etmelidirler ki, ihtiyaç hâlinde çok çok istifade etsinler.</p>
				<p class="normal">Bizde ise bu usül de hemen yok gibidir. Ne kadar kötü bir noksanlık, ne derece münâsebetsiz bir ihmâl!</p>
				<p class="normal">İnşâallah ahlâf-ı kirâmımız, saydığımız bu eksiklerin cümlesini gidermeye muvaffak olurlar da şu mağrur ve haris düşmandan intikamımızı alırlar!...</p>
				<p class="normal">&#160;</p>
				<p class="solbaslik2">Büyük Yahni tepesini zapt etmek isterken uğradığımız kayıplar</p>
				<p class="normal">Düşman tarafından ordugâhımızın gülleye tutulmasından iki gün evvel, düşmana bir taarruzumuz daha vukû bulmuştu; ama bir muvaffakiyet hâsıl olamadı.</p>
				<p class="normal">Küçük Yahni tepesinin karakolu hükmünde bulunan Büyük Yahni tepesindeki taburun mahv olduğunu ve orasının düşman eline geçtiğini yazmıştık. Biz Evliyâ tepesini tuttuktan sonra, civârında olan Büyük Yahni'nin de elde edilmesi lâzım geldi.</p>
				<p class="normal">Bu tepenin üstünde düşman askeri görülmekle beraber, bunların çok mu, az mı olduğu, tepenin ortası çukurca olduğundan anlaşılamıyordu. Bu tepeye karşı bir keşif taarruzu icrâ edilerek üzerindeki kuvvet bir karakol kuvvetinden az bir şeyse, hemen kabullenip zapt edilmek; değil ise durumu anlamış olmak istendi.</p>
				<p class="normal">Muhtar Paşa hazretleri, yâver Mustafa Bey'i Vezin köyü cihetinde bir kademe teşkil etmek üzere, birkaç taburla orada bulunan, topçu livâsı Hüseyin ve süvâri livâsı Edhem Paşalara gönderdi. Onlar bir sabahleyin hareket ettiler, süvârileriyle ve arkalarında da hassanın piyâde üçüncü alay miralayı Hasan Bey ile daha bâzı taburlar olduğu halde yürüdüler.</p>
				<p class="normal">Tepenin yarısından fazlasını çıktılar. Üzerinde kimse yokmuş, diyerek yürüyüşlerini hızlandırdılar. Hemen zirveye çıkmalarına, üç yüz adım bile kalmadı, derken; sükûta varmış olan düşman tepenin üzerinden ölüm saçarcasına birdenbire şiddetli bir ateş açtı. İlk ağızda iki yüzden fazla askerimiz yere serildi.</p>
				<p class="normal">Çünkü, sellemehüsselâm, pek dikkatsiz gidiyorlardı. Adeta, tepenin üstünde beş on nefer var, şimdi onları da tutacağız zannında bulunuyorlardı. İş, umulanın aksine çıkınca, kalan asker oldukları yerde çöküp kaldılar. Daha bir adım gitmeye cesaret edemeyerek yavaş yavaş ric'at ettiler. Büyük Yahni tepesi yine düşmanın elinde kaldı.</p>
				<p class="normal">&#160;</p>
				<p class="solbaslik2">Savaşmak isteyen alaya ne oldu?</p>
				<p class="normal">Bahsi geçen hassa üçüncü alayı, harbin ilânından birkaç ay sonra İstanbul'dan Erzurum'a gelmişti. Muhtar Paşa, onları ileride icap edecek bir mevkie sevk olunmak üzere bir müddet Erzurum'da bıraktı.</p>
				<p class="normal">Fakat sonradan bunların <span class="ideitalik">"Biz Erzurum'da durmayız, mutlaka mevki-i harbe gideceğiz, harp etmeye geldik, oturmaya gelmedik"</span> sözleriyle, âdetâ ihtilâle başladığı, Erzurum'dan Muhtar Paşa hazretlerine yazılmıştı. Neferlerinden bâzıları ise, sırf savaşmak arzusuyla, Erzurum'dan firar ederek ordugâhımıza gelmişlerdi.</p>
				<p class="normal">Sonra iş icap ettirdi, bu alay Ardahan cihetine, Penek'e gönderildi... Orada nasıl korkaklık gösterdikleri ise, yukarıda yazılmıştır.</p>
				<p class="normal">Eh! Şimdi, önceleri bu derece cesur, bu kadar harbe istekli olan bir askere ne oldu ki, bu hâle geldi? Ne olacak! Miralaylarının ve daha bâzı korkak zâbitlerin uğursuzluğuna uğradılar; kalb metâneti ve sebat gibi güzel ve köklü ahlâklarını, onlardan bulaşan kötü huylar örttü, mahvetti.</p>
				<p class="normal">&#160;</p>
				<p class="solbaslik2">Kıçından vurulan binbaşı</p>
				<p class="normal">Hattâ ileride, sırası geldiğinde görülecektir ki, Erzurum civârındaki Deveboynu'nda harp edilirken, bu alayın binbaşılarından Ramazan Ağa nâmında birisi, bir büyük taşın arkasına gizlenmiş; o sırada Kumandan Paşa askerin ileri yürümesi emrini verdiğinden, bizim Ramazan Ağa kafasını yere sokmuş, kıçını çıkarmış bir halde ve korkusundan boğanak bir sesle:</p>
				<p class="normal"><span class="ideitalik">"Asker ileri, ileri!.."</span></p>
				<p class="normal">Kumandasını verirken, bir kurşun gelerek kıçından vurmuş ve orada yere sermiş... Bu vak'ayı ve kurşunların bazan da böyle münâsebetli iş gördüğünü Muhtar Paşa'dan işitmiştim.</p>
				<p class="normal">&#160;</p>
				<p class="solbaslik2">Soğuk, hasta ediyor</p>
				<p class="normal">Eylül'ün yirminci günü Yahniler muhârebesi başladı idi. Teşrînievvel'in [Ekim] başlarını bulduk, hemen her gün bir vukûat ve bir harp hareketi ile vakit geçirdik.</p>
				<p class="normal">Teşrînievvel içinde, Alacadağ'ın üstünde ve çadır altında bulunmak güçleşti. Yokluktan, çıplaklıktan, havanın o havâlide mâruf olan soğukluğundan, her gün öküz arabalarıyla Kars'a epeyce hasta asker göndermeye başladık.</p>
				<p class="normal">Bulunduğumuz dağ, ormansız, çıplak bir dağdır. Ormanlı bir yer olsa, rutûbetli ve gâyet soğuk olan zamanlarda bol bol ateş yakarak, çobanların dağlarda barındıkları gibi, askeri de barındırır idik.</p>
				<p class="normal">Lâkin bizim ormanımız, Kars ormanıdır, orası da Soğanlıdağı'dır. Bu dağ ise bizim yetmiş beş kilometre, yâni on beş saat kadar gerimizdedir. Şimdi mekkâre hayvanlarımıza ve bütün köylülere, bir de orduya odun çekmek vazifesi düştü.</p>
				<p class="normal">&#160;</p>
				<p class="solbaslik2">Düşmanın ikinci kere ordugâhımızın arkasını alması</p>
				<p class="normal">Zihinler bu hâle dahi bir çâre aramakla meşgul olduğu sırada, Teşrînievvel'in ilk günü, düşmanın bir fırkasının arkamızdan Arpaçayı'nı yâni hududu geçmiş olduğu haber alındı. Bu haber, mevsim soğuğunun tesirinden daha soğuk bir tesir uyandırdı. İş doğru mu, hududu geçen düşmanın hedefi neresidir, miktarı nasıl tahmin olunabilir?</p>
				<p class="normal">Uzaktan gözüyle görüp, doğru bir haber yetiştirmek üzere keşifçiler gönderildi. Mesâfenin uzaklığı yüzünden keşfe gidenler, ancak sekiz on saat sonra dönebildiler.</p>
				<p class="normal">Getirdikleri, işin doğru olduğu ve düşman askerinin tahminen yedi sekiz taburluk bir kuvvetle Nahcivan tarafına doğru yürümekte bulunduğu haberinden ibâret idi.</p>
				<p class="normal">Bu haberin gelmesinden sonra alınan diğer bir habere göre ise, ordunun arkasında gezinmekte olan düşman askeri, yalnız bir iki alay süvâriden başka değilmiş... Eğer hal böyle ise, demek ki o süvâriler yalnız bir keşif koludur. Biz de süvârimizi onlara karşı göndererek, vazifelerini yapmaya fırsat vermeyelim.</p>
				<p class="normal">Nihayet Şeyh Şâmilzâde Mehmed Şâmil Paşa'nın kaynı, Dağıstanlı Kolağası Mehmed Bey<sup class="calibre3"><a href="../Text/basimizagelenler_split_304.html#footnote-800-58" id="footnote-800-58-backlink" name="footnote-800-58-backlink">(*58)</a></sup> doğru bir haber getirmek üzere gönderildi. Zira bu Mehmed Bey'e, Muhtar Paşa'nın her bakımdan itimadı vardı.</p>
				<p class="normal">Mehmed Bey'in safvet ve samimiyet nûru yüzünde parlar, fevkalâde olan yiğitliğini ise düşmanları bile söyler ve itiraf ederlerdi. Epeyce bir müddetten sonra Mehmed Bey de geldi. Düşmanın Şâtıroğlu dağına doğru yürümekte olduğunu, miktarını dahi on iki tabur piyâde ve ona göre topçu ve süvâri olarak tahmin eylediğini söyledi.</p>
				<p class="normal">&#160;</p>
				<p class="solbaslik2">Düşmana karşı gidenler</p>
				<p class="normal">Bunun üzerine zikr olunan Şâtıroğlu tepesini tutmak için Mirlivâ Mehmed Nâci Paşa, livâsıyla yâni altı taburla çıkarıldı. Onu takviye etmek üzere, mensup olduğu fırkanın bakiyesi olan altı tabur da fırkanın kumandanı bulunan Ferik Macar Ömer Paşa ile arkasından gönderildi.</p>
				<p class="normal">Şâyet bunlar muzaffer olup da düşmanı ric'ate mecbur ederlerse, arkasını almak veya icap ederse olduğu yeri müdâfaa eylemek üzere, Mirlivâ Musa Paşa dahi üç taburla Alacadağ'ın zirvesine çıkarıldı. Muhtar Paşa hazretlerinin kendisi de Ömer Paşa'nın götürdüğü taburların arkasından gitti.</p>
				<p class="normal">Bu işler Teşrînievvel'in ikinci günü [14 Ekim 1877] oluyor.</p>
				<p class="normal">Vakit ikindi oldu, gidenlerden henüz bir haber alınamadı. Fakir de işi ziyâdece merak ettiğimden, atıma bindim, arkalarından gittim.</p>
				<p class="normal">Bir hayli gittikten sonra, Muhtar Paşa hazretlerini gâyet sür'atle avdet ediyor gördüm. Rengini târif edemeyecek derecede bozuk buldum. İşde bir fenâlık olduğunu hissettim. Ben de geri dönerek beraberce ordugâha geldim, güneş de gurûb etti.</p>
				<p class="normal">&#160;</p>
				<p class="solbaslik2">Bütün ordunun ric'at hâline girmesi</p>
				<p class="normal">Kumandan Paşa o gece livâ ve fırka kumandanlarını toplayarak, umum ordunun ric'at etme zamanının geldiğini ve harp hattının değiştirilmesi lüzûmunu tebliğ etti. Düşmana bir şey bırakılmamak üzere, evvelâ ağırlıkların, cephâne, çadır ve erzak gibi şeylerin nakl olunmasını emr etti.</p>
				<p class="normal">Meğer Nâci Paşa livâsıyla düşman askeri Şâtıroğlu tepesinin eteklerinde harbe tutuşmuşlar. Arkadan Ömer Paşa da yetişerek, o da işe girişmiş. Ama düşman gâlip gelmiş; bizim askerden evvel tepeye çıkarak, dağın üstünü tutmuş. Şiddetli bir ateşle bizim askeri aşağı dökmüş...</p>
				<p class="normal">En fenası, düşman kuvveti, halkın ve bizim keşifçilerin hesap ve tahminleri gibi olmayıp, yirmi taburdan fazla imiş.<sup class="calibre3"><a href="../Text/basimizagelenler_split_305.html#footnote-800-59" id="footnote-800-59-backlink" name="footnote-800-59-backlink">(*59)</a></sup></p>
				<p class="normal">Böyle kuvvetli bir düşmana karşı, bizim on iki taburun ve altı topumuzun tutunamaması, taburlarımız için mes'ûliyeti mûcip değildir. Bir iki saat önce davranmış olsaydılar, ihtimal ki, düşmandan evvel Şâtıroğlu tepesini tutarlardı. Lâkin bu şekilde davranılmamış olmasından dolayı, yine onlar hesaba çekilemezler.</p>
				<p class="normal">İş, usûlün fenâlığında ve keşfin yanlışlığındadır. Zâbitânın gözü, manevralar vasıtasıyla asker karaltısının cinsini tâyine ve miktarını tahmine alışmış olsaydı, hareket de doğru bir keşfe dayanır, belki de bu kaza vukua gelmezdi.</p>
				<p class="normal">Ordumuzun ric'ati için tâyin olunan yer, yine Küçük Yahni tepesi sol cenâhımız olmak üzere Vezin köyü tepesi, Borluk ve sâir birtakım münâsip noktalardı. Bu sûretle nakliyâtımız tamamen mümkün olup yetiştirilebilecekti. Şâtıroğlu tepesini karşımıza alacak ve düşmanı ordunun arkasında bırakmış olacaktık.</p>
				<p class="normal">Ağırlıklarımız çok, bunların muhtaç olduğu mekkâre hayvanı ise yoktu! Gece bütün çadırlar yıkıldı. Beygirler yüklenip gidiyor ve Vezin köyüne dökerek, başka şeyler yüklenmek üzere dönüyorlardı. Vezin köyü olduğumuz yere iki saat kadar çeker. Gidip dönmenin dört saate muhtaç olduğu izahtan vârestedir.</p>
				<p class="normal">&#160;</p>
				<p class="solbaslik2">Ordu evrâkıyla Kars'a gidişim</p>
				<p class="normal">O gece, kafileler bir taraftan gidedursun, biz de ısınmak için, bir taşın arkasında yaktırılmış olan ateşin başında Muhtar Paşa hazretleri beraber olmak üzere otururken, ilerde, önümüze gömülmüş olan düşman topları, bir bize, bir de Evliyâ tepesine mûtad üzere gülleciklerini gönderip duruyorlardı.</p>
				<p class="normal">Güneşin doğmasına üç saat kala, ordunun mühim evrak hurçlarını alıp Kars'a gitmekliğimi ve sonradan alacağım emre göre hareket etmekliğimi, Kumandan Paşa emr etti. Fakir de hurçları yüklettirdim, yanıma iki süvâri alarak ordugâhtan çıktım. Gece fevkalâde karanlık ise de gidilecek yol, ordunun ric'ati sebebiyle, gelen gidenin çokluğundan âdetâ çarşı yolu hâlini almıştı.</p>
				<p class="normal">Tam Evliyâ tepesinin altına gelince, düşman güllesinin tesiriyle bir iki defa taş yağmuruna tutulduksa da, vücutça bir zararı olmaksızın selâmetle kurtulduk. Evliyâ tepesi gâyet taşlık bir yer olduğundan düşman güllesi düşüp de patladıkça, binlerce taş parçasını etrâfa savuruyordu.</p>
				<p class="normal">&#160;</p>
				<p class="solbaslik2">Bayezid'den gelen taburların bozulup dağılması</p>
				<p class="normal">Sabahleyin erkence Vezin köyüne vardım. Burada, gâyet perişan halde bir asker kalabalığına rastladım. Bir taraftan da arkası gelmekte idi. <span class="ideitalik">"Siz kimsiniz, nereden geliyorsunuz, zâbitleriniz nerededir?"</span> diye sual ettim.</p>
				<p class="normal">Bayezid ordusundan Alacadağ ordusuna, yâni bizim orduya gelirlerken, Şâtıroğlu dağının arka tarafında, hiç ummadıkları halde akşam üstü düşmana rastlayıp çarpışmışlar ve bozulup etrafa dağılmışlar. Sabaha karşı gözlerine ilişen bu köye peyderpey gelip toplanmakta imişler...</p>
				<p class="normal">Bu askeri karşılayıp getirmek üzere bizim ordudan gönderilmiş olan Kaymakam Ali Şefik Bey'i sordum. Muhârebe sırasında yaralandığını ve yarım saat evvel Kars'a götürüldüğünü söylediler.</p>
				<p class="normal">Bu hâlin tafsilâtı da şöyledir:</p>
				<p class="normal">Yahniler muhârebesinden sonra, bizim askerde görülen noksanlığı ikmâl etmek icap etmişti. Ayrıca düşmana devamlı olarak yeni fırkalar gelmekte, bu hal askerimiz arasında duyularak kalbleri üzülmekte idi. Bizim de imdat aldığımız gösterilerek, onların da kalbini tâmir etmek üzere Kurt İsmail Paşa hazretlerinden altı tabur istenmişti.</p>
				<p class="normal">Çünkü harpsiz filânsız, Rusya'nın bir fırkasına karşı otuz altı taburumuz orada boş yere tutulmakta; düşman ise var kuvvetini bize karşı toplamış olduğundan, ordumuz muhârebe ateşleri içinde cayır cayır yanmakta idi.</p>
				<p class="normal">&#160;</p>
				<p class="solbaslik2">Alınmayan (!) telgraf</p>
				<p class="normal">Bize altı tabur gönderilmesi telgrafını İsmail Paşa hazretlerine fakir yazmıştım. Ondan sonra, Muhtar Paşa hazretleri, muhârebe mevkiinden kendisi bizzat İsmail Paşa'ya bir telgraf yazarak on altı tabur istemiş olduğunu söyledi.</p>
				<p class="normal">İsmail Paşa ise öyle bir telgraf almadığını, bu hâdiselerden sonra yâni Erzurum'a umûmî ric'at vukû bulduğu sırada, sorulması üzerine, beyan ediyordu. Yalnız altı taburun gönderilmesine dâir bir telgraf üzerine, o kadar askeri yola çıkardığını söylüyordu.</p>
				<p class="normal">İşin aslı aranırsa, Bayezid ciheti, böyle bir telgraf almadık diye inkâra karar vermiş olmalılar. Her ne ise, bu gibi emirlerin tebliğ ve tebellüğünde inkâr ihtimâli de hesaba katılarak, ona göre muâmele yapılması icap ettiği de unutulmasın!</p>
				<p class="normal">&#160;</p>
				<p class="solbaslik2">Bilinmedik yollar</p>
				<p class="normal">Bayezid'den gelmesi beklenen işbu altı taburun doğru yoldan bize gelmesi on beş gün alırdı. Halbuki işin o kadar vakte tahammülü yok. Bu sebeple, dağlardan, derelerden ve bilinmedik yollardan bu asker getirtilmişti. Kaymakam Ali Şefik Bey, yanına, Kağızman ahâlisinden, işte böyle yolları bilen birisi verilerek gönderilmiş ve gelen askeri karşılayarak getirmesi kendisine emr olunmuştu. Hal böyle iken dahi bu taburlar on günden önce bize vâsıl olamadılar.</p>
				<p class="normal">Arazinin bu kısmı düşmana pek müsâid olduğundan onlar, icap ederse üç gün zarfında birbirinin yardımına yetişebilecekleri, yukarıda bir münâsebetle yazılmıştı. İşte Bayezid'in bu askeri, sellemehüsselâm gelmekte iken, bize vâsıl olacakları gün, yolda hiç ummazken düşman süvârisine rastlamışlar ve harp ederek bozulmuşlar. Tesâdüf ettikleri düşman askeri ise, bizim Alacadağ ordusunun arkasını alan düşman askeridir; başkası değil.</p>
				<p class="normal">&#160;</p>
				<p class="solbaslik2">Tâlimsiz askerin hâli</p>
				<p class="normal">Sonradan anlaşıldığına göre bu taburlar, öncüsüz, yancısız ve yan yürüyüşle, yolun boyuna ip gibi uzanıp gelirlermiş. Vakit de ikindiden sonra olduğu için, anlaşılan yorgunluktan nâşi, yürüdükleri yan yürüyüşte dahi intizamları yokmuş.</p>
				<p class="normal">İşte bu suretle gelirken, kolun başı ansızın düşmana çatmış. Asker harp vaziyeti almaya vakit bulamayarak koyun birikintisi gibi hareketsiz bir halde toplanıp kırılmışlar ve şaşkınlık neticesi olarak da birdüzüye kurşun yiyip durmuşlar.</p>
				<p class="normal">Kars'a vardıktan sonra, fakir, hastahanede Ali Şefik Bey'i görmüştüm. Dedi ki:</p>
				<p class="normal"><span class="ideitalik">"Bu asker tâlimsiz redif sınıf-ı sâlis ve müstahfazlardan ibarettir. Süvâriye karşı kale yapılarak müdâfaa edilmek kumandasını ve tedbirini bir türlü anlatamadım ve yaptıramadım! Nihâyet bağırarak:</span> 'Canım asker! Yüzünüz dışarı olarak etrâfımda tortop toplanın ve durmadan ateş edin!' <span class="ideitalik">dedim. Bunun üzerine güç belâ ile biraz müdâfaada bulunabildim. O sırada da yaralandım. Bir de zannederim ki, askerin önü ateşe tutulduğu gibi, uzakta ve arkada kalmış olan bâzı cevhersizler oldukları yerde saklanmışlardır."</span></p>
				<p class="normal">Elhâsıl düşmanın gelecek günler için bize karşı büyük plânları olduğundan, bu halk yığıntısını ve aceze-i ahâliyi esir etmeye bakmayarak, gelen gecenin ve istirahat vaktinin hürmetine bunları âzâd eylemişler. Onlar da bu perişan halleriyle, geceden istifâde ederek hayatlarını emniyete alıp Vezin köyüne dökülmüşler.</p>
				<p class="normal">Bu askerin ne kadarı düşman kurşunuyla vefat etti; ne kadarı yaralıdır; yaralıları nerededir? Dağlara sığınan ve gizlenen firârîler ne kadardır, onlar sonra ne oldu? Orasını Allah'tan başka kimse bilmez... O gün ve ondan sonra devam eden günlerde bizim ordu bir nefes alsaydı, belki bu taburların binbaşıları denen zevât ile bir hesap görülebilirdi; lâkin ordu için bu vakit bulunamadı. Bu iş de ara yerde kaynayıp gitti...</p>
				<p class="normal">Bu taburlar hangi memleketlerin taburları idi ve binbaşılarının isimleri nedir? Onu fakir de bilmiyorum. Umum ordu bozularak Kars'a girdikten sonra bu taburların, taburluktan çıkarılıp, efrâdının diğer taburların noksanını ikmâl etmek için kullanılmış olduğunu hatırlıyorum.</p>
				<p class="normal">&#160;</p>
				<p class="solbaslik2">Evliyâ tepesi volkan gibi</p>
				<p class="normal">Vezin köyünde, bu taburların zâbitânı ve perâkende efrâdı ile konuşurken, önümüzdeki Evliyâ tepesinde topların muhârebeye başladığı ve tepenin üzerinde kıyâmetler koptuğu görüldü.</p>
				<p class="normal">Meğer ben ordugâhtan ayrıldıktan sonra, bizimkiler nakil işiyle meşgul iken sabah olmuş. Düşman da fecirle beraber, ordugâhın her tarafından hücuma başlamış. Asıl taarruz hedefi olarak da Evliyâ tepesini seçmiş. Burasını ele geçirirse, arka taraftaki Şâtıroğlu tepesini zapt etmiş olan fırkalarıyla el ele verecekler ve o halde de bizim orduyu ortadan ikiye böleceklermiş...</p>
				<p class="normal">Güneş doğmadan harp başlamıştı. Bu halde, tabii olarak neticeyi merak ettiğimden Kars'a gitmedim. Vezin köyünün önünde yüksekçe bir mevkie çıkarak muhârebeyi seyr etmeye başladım. Seyr ediyordum, ama yüreğimden de kanlar gidiyordu. Zira âkıbetin dehşeti pek açık idi. Evliyâ tepesine açılan ateş o kadar şiddetlendi ki, düşmanın peşpeşe ve devamlı olarak düşen güllelerinin patlamasından dolayı, tepenin üstü volkan gibi âfâka kızıllık ve harâret neşr ediyordu.</p>
				<p class="normal">Tepenin üzerinde bulunan üç taburumuzun üç topu vardı. Yarım saat sürmedi, bizim üç topun artık sesi çıkmaz oldu. Çünkü karşılarına düşman, kırk sekiz top ta'biye etmişti. Bunların mermilerinin düştüğü yer ise kırk bin arşın murabba'ında<sup class="calibre3"><a href="../Text/basimizagelenler_split_306.html#footnote-600-189" id="footnote-600-189-backlink" name="footnote-600-189-backlink">189</a></sup> bir satıhtan ibaretti.</p>
				<p class="normal">O kadarcık yerde top mu dayanır! Çoktan kırılıp parçalanmış olacağına şüphe yoktur... Bizim topların sesi kesildikten sonra düşman piyâdesi de tepenin üzerine hücuma başladı...</p>
				<p class="normal">Tepenin ilersinden Hacı Râşid Paşa fırkasının bulunduğu cihetten de top dumanları gözüküyordu. Bundan, o fırkamız efrâdının da muhârebe ile meşgul olduğu anlaşılıyordu.</p>
				<p class="normal">Evliyâ tepesinin yükünü hafifletmek ve muhâcimleri kendi üzerine çekmek için Nâmık Paşazâde İbrahim Bey'in kumanda ettiği piyâde livâsı, Evliyâ tepesinin solundan ileriye sevk olundu; bunlar düşmanın hücum eden askeriyle karşılaştılar. Sonra düşman bizimkilere karşı ihtiyattan bir başka kıta çıkardı. Onlar da boğaz boğaza denecek bir halde harbe tutuştular.</p>
				<p class="normal">&#160;</p>
				<p class="solbaslik2">Sanki bir yangının alevleri içine girdiler</p>
				<p class="normal">Evliyâ tepesinin üstünde bulunan ve pek ziyâde sıkılmış olduklarından hiç şüphe edilmeyen üç tabura imdat etmek üzere tepenin üstüne bir tabur daha sevk olundu. Sanki bu tabur, müdhiş şekilde kıvılcım saçan bir yangının alevleri içine, atıldı, girdi. Çünkü tepenin üstündekilerin hâlini Kumandan'a ve Kumandan'ın emrini onlara bildirmek ve tebliğ etmek üzere, tepeye yâver gidip gelmek ihtimâli yoktur.</p>
				<p class="normal">Düşen mermilerden, giden adamın sağ kalması tasavvur olunamaz. İşte böyle bir yere, bir tabur çıkarılırsa, birazı dökülür, belki birazı da sağlam olarak tepenin üstüne vâsıl olabilirdi. Nitekim öyle oldu ya!</p>
				<p class="normal">Tepenin solunda bulunan İbrahim Bey livâsının çıkardığı avcıların üzerine, düşman, başkaca ve bilhassa ta'biye etmiş olduğu üç batarya top ile şarapnel musallat etti. Bir taraftan da kurşunla tazyik ediyordu. Doğrusu bizim avcılar da güzelce sebat ve devamda bulunuyorlardı.</p>
				<p class="normal">&#160;</p>
				<p class="solbaslik2">Bozgunun başlangıcı</p>
				<p class="normal">Neden oldu, nasıl oldu bilemem; o sırada bizim avcılar birdenbire geriye kaçtılar. Ric'at değil, bayağı kaçtılar! Her ne kadar önlerine zâbitleri durduysa da döndürmeye muvaffak olamadılar... İşte o avcıların bu muhârebeden yüzlerini geri çevirmiş olmaları, bütün Anadolu Ordusu'nun izmihlâlinin başlangıcı oldu.</p>
				<p class="normal">Bundan sonra yazılacak şeyler, ma'alesef, hep yürek üzüntüsünü artıracak hadiseleri, hoşa gitmeyecek vukuâtı ve tersine dönen harp tâlihini söyleyecektir.</p>
				<p class="normal">Avcılarımızın geriye püskürdüğünü, Evliyâ tepesinin üstünde bulunan taburlarımız gördüğü gibi, onlar da birbirini çiğnercesine tepeden aşağı bir büyük ürküntü ile döküldüler...</p>
				<p class="normal">Allah için, dört saat kadar öyle sağlam müdâfaa ve sebat ettiler ki, düşman ateşinin o dehşet ve şiddetine göre, insan hilkatinde ne derecede sabır, sebat ve şecaat mevcut ise hepsini fiilen gösterdiler.</p>
				<p class="normal">Yine de devam edip gideceklerdi. Fakat kendilerinin yükünü hafifletmek için aşağıda harp etmekte olan arkadaşlarının kaçtığını gördükleri gibi, ümitleri kesildi. O sırada kalblerinde mevcut olan hazret-i sabrın artık bir tesiri kalmadı. Vücutlarının idâresi, korku ve dehşetin eline geçti.</p>
				<p class="normal">Bu hâl, dünyada kaçmak ve kurtulmak gibi bir şeyin mevcut ve mümkün olduğunu askerin aklına düşürdü. Yoksa bundan önce, kaçmak da varmış gibi bir düşünce, oradaki askerin aklından bile geçmiyordu.</p>
				<p class="normal">İşte kaçan askerleri görmekle hâsıl olan vehim, elektrik cereyanı gibi cümlesinin kalbini bir anda altüst ederek, hepsini dağdan aşağı döküverdi.</p>
				<p class="normal">Bakındı, korkaklık da, cesâret de nasıl sirâyet ediyor? Askerin tepeden aşağı dökülmesiyle beraber, öte taraftan Moskof askeri de tepenin üstüne çıktı; âlem birbirine karıştı.</p>
				<p class="normal">&#160;</p>
				<p class="solbaslik2">Evliyâ tepesindeki asker</p>
				<p class="normal">Gelelim tepenin üstündeki askerin ateşler içinde muhârebe ettikleri zamanın hâline:</p>
				<p class="normal">Bu askerin o sırada kumandanları Miralay Ali Şevki Bey'dir ki, hani ya dört gün evvel terfi-i rütbe etmek üzere Kars'tan ordumuza gelmiş ve Kaymakam Ali Haydar Bey'le beraber Evliyâ tepesine memur edilmiş idi. İşte bu Şevki Bey, Ali Haydar Bey, taburların binbaşıları, yüzbaşıların ekserisi ve topçu yüzbaşısı, şehid olmuşlardır. Taburların efrâdı da yarı yarıya şehid düşmüşlerdir.</p>
				<p class="normal">Bu adamlar dört saattir, cehennem gibi bir yanardağ içinde tam bir gayret ve şecaatle vazifelerini ifâya çalıştılar. Geçmiş şühedânın, onların isimlerini hayır ile yâd ettiklerinden şüphe edilemez. Lâkin ne çâre ki, kumandanlarından çoğunun şehâdetleri ve aşağıdaki askerin hâli onların başına bu kazayı getirdi.</p>
				<p class="normal">Yahniler muhârebesi günü, Küçük Yahni'nin üzerinde, Kaptan Mehmed Paşa kumandasında bulunan asker de işte böyle bir top ateşine tutulmuşlardı. Kumandanları Kaptan'ın eceli gelmeyerek sağ kalmış olması ve dâima onun sesini işitmiş olmaları, askere bir ümit verdiğinden, sebat eylemişlerdi.</p>
				<p class="normal">Demek isterim ki, Kaptan o gün vefat etmiş olaydı, o askerin de ümidi kesilerek hal böyle olacaktı. <span class="ideitalik">"Ve men nasru illâ min indillâh-il azîz-il hakîm."</span><sup class="calibre3"><a href="../Text/basimizagelenler_split_307.html#footnote-600-190" id="footnote-600-190-backlink" name="footnote-600-190-backlink">190</a></sup></p>
				<p class="normal">&#160;</p>
				<p class="solbaslik2">İkinci bir harp hattı teşkil etmek üzere, Muhtar Paşa'nın Vezin köyü cihetine avdeti</p>
				<p class="normal">Hâlin bu surete döndüğünü, bir bozgunun başlamak üzere olduğunu görmüş olan Muhtar Paşa, kendisinin solu ilerisinde müdâfaa harbi yapmakta bulunan Ferik Hacı Râşid Paşa'ya seri olarak ric'at etmesi emrini gönderdiği gibi, erkânıharbiye reisi Hasan Kâzım Paşa'yı dahi merkezde bırakarak, harp hattının muhtelif cihetlerindeki askeri ric'at ettirip Vezin köyünün sağına ve soluna müvâzi bulunan tepelere gelip yerleşmelerini emr etti.</p>
				<p class="normal">Kendisi de gerek İbrahim Bey livâsını ve gerek Evliyâ tepesinden dökülen askeri ve Vezin'in Sivritepe'sinde topçu livâsı Türk Hüseyin Paşa kumandasında bulunan taburları tanzim etmek ve onlara bir müdâfaa mevkii tâyin etmek üzere, beri cihete, yâni Vezin tepesi tarafına koştu. Bu askeri gerekli yere ta'biye ederek, ordugâhtan ric'at edecek olan askerin geleceği yerleri ve selâmetle oraya varmasını temin etmek istiyordu.</p>
				<p class="normal">Dünkü gün Şâtıroğlu tepesi cihetindeki ordumuzun arkasını almış olan düşman kolordusunun süvârisi ise, Evliyâ tepesini tutmuş olan kendi askeriyle birleşip, ordumuzu ikiye bölme manevrasını icrâ etmek için sür'atle yürüyorlardı.</p>
				<p class="normal">&#160;</p>
				<p class="solbaslik2">Ahmed Muhtar Paşa'yı kurtaran kahramanlar</p>
				<p class="normal">O sırada Muhtar Paşa'nın yanında, bir yâver, iki süvâri çavuşu ve yukarıda kahramanlıklarından bahsettiğimiz Karapapak taifesinden Hasan ve Hüseyin adlarında iki süvâri bulunuyordu. Yâver, süvâri kolağalarından ve Van sancağından Arnesli Mustafa Ağa idi. Çavuşlardan birinin ismi unutulmuşsa da diğeri Şevki Çavuş'tur.</p>
				<p class="normal">Düşman süvârisinin öncüleri ile Muhtar Paşa'nın arasında tahminen beş altı yüz adımlık bir mesafe varmış... Önlerinde daha bir hayli yol bulunduğundan, orayı geçinceye kadar düşman süvârisine tutulmak veya onlar tarafından vurulmak tehlikesi baş gösterince, Mustafa Ağa, iki çavuşu ve iki Karapapak süvârisini alır, hep birden düşman öncüsünün üzerine hücum ederler.</p>
				<p class="normal">Karapapak Hüseyin attığı bir kurşunla, önde gelen süvâri zâbitini vurup, yere serer. Mustafa Ağa ve ötekiler de ellerindeki Martini Hanri tüfekleriyle diğerlerine ateş ederler. Bu arada düşman kurşunlarına ve arkası gelmekte olan düşman süvârilerine aldırmayan bizim Karapapak Hasan, telâşsızca yere inerek maktulün, üzerinde zâbitlik alâmeti bulunan sırmalı kaputunu alır, arkasına giyer ve sükûnetle yine atına biner.</p>
				<p class="normal">İşte bu aslanlar düşmana karşı fedâkârca muhârebe ederken, Muhtar Paşa hazretleri de bizim berideki askere yetişmek üzere, bir nefer uşağıyla yol almaya devam ediyormuş. O gün, Muhtar Paşa için kurtulma ümidi biraz güçce olduğu halde, bu beş nefer şâhin süvârimiz, fedâkârlıkları, şecaat ve himmetleri ile onu sâhil-i selâmete çıkarmışlardır.</p>
				<p class="normal">Kendileri de, düşman süvârisinin arkası gelip de iyice kuvvetleninceye kadar muhâcimlerin birkaçını daha öldürdükten sonra sâlimen dönerek Paşa ile birleşmişlerdir. <span class="ideitalik">Kesserallâhu hayrahum.</span><sup class="calibre3"><a href="../Text/basimizagelenler_split_308.html#footnote-600-191" id="footnote-600-191-backlink" name="footnote-600-191-backlink">191</a></sup></p>
				<p class="normal">Hasan ve Hüseyin'e, bu güzel hizmetleri nisbetinde devletçe bir mükâfat verilemedi, hâlâ yanarım! Çünkü bunların mükâfâtı mecbûren müsâlahadan sonraya kaldı. Sona kalanın ise donakalacağı meseli meşhurdur.</p>
				<p class="normal">Bunlar daha sonra İstanbul'da bâzı vak'alara tutuldular, uzun müddet mahpus kaldılar, sonra da Şam'a nefy edildiler. Buradan da firar ederek İran'a geçtikleri ve Tahran'da süvâri binbaşılığında istihdâm olundukları işitildi; ama doğru mudur, değil midir, bilemem!</p>
				<p class="normal">&#160;</p>
				<p class="solbaslik2">Bizim askerin, ikinci harp hattında da tutunamayıp kaçması</p>
				<p class="normal">Her ne ise, sadedden çıkmayalım.</p>
				<p class="normal">Vezin köyüne gelen Müşir Paşa hazretleri, umum askeri bozuk bir halde bulur. Çalışır, uğraşır, seçtiği müdâfaa noktalarını tutturmak üzere bunları sevk eder.<sup class="calibre3"><a href="../Text/basimizagelenler_split_309.html#footnote-800-60" id="footnote-800-60-backlink" name="footnote-800-60-backlink">(*60)</a></sup> İkindiden sonraya kadar, hâlâ Hacı Râşid ve Hasan Kâzım Paşalardan bir haber alınamaz. Yalnız onların bulunduğu mevkiden devamlı top sesleri gelirmiş.</p>
				<p class="normal">O sırada düşmanın bir miktar piyâde ve süvârisi birkaç topla beraber gelerek, Muhtar Paşa'nın yeni teşkil etmeye çalıştığı Vezin tepesindeki harp hattına muvâzi durup beş on gülle atar atmaz, bizim askerin umûmu ürkerek, oldukları yerden kalkıp firar etmesinler mi?</p>
				<p class="normal">Halbuki şimdilere kadar bu asker, nice yüz bin gülle görmüş ve aşırmış, nice muhârebelerde sebat ve şecaatleriyle mazhar-ı âferin olmuşlar idi!..</p>
				<p class="normal">Lâkin bir kere bozulmak sebebiyle kalbe ürküntü girdi mi, yüzlerce kişiye birisi <span class="ideitalik">"Pöh!"</span> dese, hepsinin ödleri kopuyor; koyun ürküntüsü gibi birbirini basarak kaçıyorlar.</p>
				<p class="normal">Halbuki bu asker, sözde bizim ikinci harp hattımız olacaktı? Hacı Râşid Paşa kumandasındaki askerin bakıyyesi gelip bunları bulacaktı da, düşmana karşı yine müdâfaalar edilecekti! Ne gezer, o tedbir ve tasavvurların hepsi yandı...</p>
				<p class="normal">Vezin tepesinden aşağı uğrayan bu asker, İbrahim Bey'in mâhut bozuk livâsı ve Bayezid'den gelen döküntü altı tabur ile Evliyâ tepesini terk eden bakıyyeden ibârettir.</p>
				<p class="normal">Ey pekâlâ, ya Vezin köyünde birkaç gün evvelinden beri Türk Hüseyin Paşa kumandasıyla bulundurulan altı tabura ne oldu? Ne olacak, diğerleriyle temasları yüzünden onların da ahlâkı bozularak, içlerine dört gülle düşmesiyle, firar etmekte ötekileri geçtiler.</p>
				<p class="normal">&#160;</p>
				<p class="solbaslik2">Asker, Kars'a doğru sürü gibi aktı gitti</p>
				<p class="normal">Her ne kadar, zâbitan askerin önünü tutmak için sopalar ve taşlarla ve bazan da kurşunla zor ve gayret göstermişlerse de, geriye çevrilmeleri mümkün olamamıştır. Kars şehri, askerin iki saat kadar gerisinde bulunduğundan, hepsi şehrin yolunu tutarak ve hayvan sürüsü gibi birbirini çiğneyerek o cihete akıvermişlerdir.</p>
				<p class="normal">Evet, şehirlere yakın yerlerde bizim askere harp ettirmek gibi hatalı bir hareket olamaz. Askerin içinde muhakkak bulunacak olan korkaklar, şehri bir sığınak addederek, oraya doğru yol almaya başladılar mı, korku umûma birden sirâyet eder. Artık herkes, ilk gidenlerin arkasından çözülüp gidiverir.</p>
				<p class="normal">Binâenaleyh zâbitânımızdaki bu mübâlâtsızlıkla<sup class="calibre3"><a href="../Text/basimizagelenler_split_310.html#footnote-600-192" id="footnote-600-192-backlink" name="footnote-600-192-backlink">192</a></sup> beraber, terbiye ve idman görmemiş askeri şehirlere yakın yerlerde harbe sokmamalı.</p>
				<p class="normal">&#160;</p>
				<p class="solbaslik2">Fakirin Kars'a varışım</p>
				<p class="normal">Fakir, ikinci hattın bozulmasından önce, Kars'a vararak doğruca hükümet konağına inmiştim. Mutasarrıf Şefik Paşa ile muhârebeye dâir konuştuk. Bahsimizin sırasında:</p>
				<p class="normal"><span class="ideitalik">"Mâşaallah, içinde bulunduğumuz devir, Devlet-i Aliyye'nin askerlik hususunda, son devirler zarfındaki en parlak zamanıdır. Zira Rusya devleti gibi müdhiş bir düşmanın karşısında bulunan ordumuz, altı aydan beri metînâne ve gâlibâne müdâfaada bulunuyor. Bu müddette yaptıkları, asrımızın tarihini tezyîn edecek iftihar verici şeylerdir. Allah'ın yardımı ile siyâsî neticelerin dahi, askerî harekâtımıza muvâfık bir tarzda husûl bulmasını temenni ederiz."</span></p>
				<p class="normal">Diyerek, o sırada vukû bulmakta olan muhârebenin ehemmiyetini dahi yâd edip, gâzilerimizin selâmet ve muvaffakiyeti için dua etmekte idik.</p>
				<p class="normal">Çünkü son on üç gün zarfında vukû bulan altı büyük muhârebeye göğüs geren askerimiz, hakikaten hayır duâya muhtaç idi.</p>
				<p class="normal">Dehşetin derecesini, içinde bulunarak görüp anlayanlardan olduğum için, bu duâya, Şefik Paşa'dan ziyâde fakir, âminhân oluyordum. <span class="ideitalik">Men lem yezuk lem ya'rif</span>.<sup class="calibre3"><a href="../Text/basimizagelenler_split_311.html#footnote-600-193" id="footnote-600-193-backlink" name="footnote-600-193-backlink">193</a></sup></p>
				<p class="normal">&#160;</p>
				<p class="solbaslik2">Bozgun, aklımızdan bile geçmezdi</p>
				<p class="normal">Sohbete devam ettiğimiz sırada, Evliyâ tepesinin düşmesi üzerine meydana gelenler beni biraz korkutmuyor değildi. Ama Vezin köyü cihetinde teşkil olunacak ikinci bir harp hattı ile işin düzeleceğinden emin idim.</p>
				<p class="normal">Umûmî bir ordu bozgunluğunun başımıza geleceği ihtimâli katiyen hatıra gelemezdi. Çünkü bu kadar zamandır muhârebe içinde bulunuyoruz, hiç bir vakit, harbin bir umûmî hezîmet şeklini de alabileceğini düşündürecek en ufak bir işaret bile görmedim!</p>
				<p class="normal">O güne kadar fakir, gâlibiyeti askerin ileri gitmesinden, mağlûbiyeti ise askerin tabur tabur muntazaman ric'at hâlinde bulunmasından ibâret biliyordum. Nitekim, Nisan ve Mayıs aylarında bizim ordumuz bu suretle geriye doğru çekilip duruyordu. İşte bu hareketi, ben, mağlûbiyet diye telâkki ediyor, bundan başka türlüsünün olabileceğini zannetmiyordum.</p>
				<p class="normal">Meğer iş öyle değilmiş! Ordularca öyle bozgunluklar vukua gelirmiş ki, nerede kaldı onu görmek, görülen vak'aların arada bir hatırlanması bile adamın geceleri uykusunu kaçırırmış...</p>
</body>
</html>