<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="text/html;charset=utf-8" http-equiv="content-type"/>
    <title>basimizagelenler</title>
    <meta content="http://www.w3.org/1999/xhtml; charset=utf-8" http-equiv="Content-Type"/>
<link href="../Styles/stylesheet.css" rel="stylesheet" type="text/css"/>
<style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:3586e7dc-e1f0-496f-8994-c956cb94757c" name="Adept.expected.resource"/>
</head>
  <body class="calibre">
<h1 class="solbaslik" id="calibre_toc_18"><br class="chapter"/>&#160;&#160;&#160;ÜÇÜNCÜ BÖLÜM<br class="chapter"/>&#160;&#160;&#160;<span class="solbaslik1">Ruslarla Yarış</span></h1>
				<p class="normal">Kumandan Paşa, gece yatsıdan bir buçuk saat sonra, bir batarya dört fondluk seyyar topunu beraber alarak bir takım süvâri ile Tahmas istihkâmının altındaki dağ yolundan Bozkale'ye doğru Kars'tan çıktık.</p>
				<p class="normal">Kars kumandanlığında Hüseyin Hâmi Paşa bırakıldı. Ordunun umum erkânıharbiye reisliğinde Mirliva Hasan Kâzım Paşa bırakıldı. Ordunun umum erkânıharbiye reisi Ferik Feyzi Paşa, Muhtar Paşa hazretleriyle beraber idi.</p>
				<p class="normal">Bozkale'ye varıldı. Oradaki asker de, önceden gönderilen haber üzerine seferber olarak yola dizilmiş idiler. Birlikte yola devam edildi. Gece dağ yolunda yürünürken, önümüze, çıkılması güççe bir yokuş geldi.</p>
				<p class="normal">Bir gün evvel çok yağmur yağdığından ve mevsim icâbı oralarda karlar, henüz eriyip kalkmış olduğundan, ortalık pek çamur bir halde idi. Toplarımız bu yokuşta çamura saplandı kaldı. Asker koşuldu, sürütme takıldı, ama söküp çıkarmak mümkün değil ki! İşimizi zorlaştıran şey, çamurdan çok, vaktin gece olması ve yolun darlığı idi.</p>
				<p class="normal">Gerideki topların beygirleri öndeki topa koşulup kuvvetler aynı anda bir kumanda ile işe sevk olunmak için, Kumandan Paşa hazretleri bizzat gelerek ve "<span class="ideitalik">Hah, dah, hep birden arş!</span>" filân denilerek, topun birisi selâmetle yokuşun başına ve selâmete çıkarıldı. Beygirler çözülüp ikinciye koşuldu. Elhâsıl bu şekilde topların hepsi yukarı çıkarıldı. Yokuşun başında, asker düzene sokuldu; herkes yerli yerine konularak yine yola devam edildi.</p>
				<p class="normal">&#160;</p>
				<p class="solbaslik2">Düşman süvârisi ile karşı karşıya</p>
				<p class="normal">Aradan yarım saat geçmeden fecir söktü, sabah oldu. Biz, haylice yol aldığımızı umarken, bir de ne görelim! Kars'ın üç saatlik bir mesafe kadar gerisindeki Benliahmed köyü hizâsında ve Rus süvâri fırkasının tam karşısında değil miyiz?</p>
				<p class="normal">Düşman fırkasının hiç umulmadık bir şekilde bu kadar ilerlemiş olması, durup düşünmemize sebep oldu. Çünkü Erzurum tarafından Kars'a gelen yolların hepsi Soğanlıdağı'nın karları ile kapanmış halde idi. O mevsimde askerî hareketlere müsâid olarak yalnız Bardiz yolu vardı.</p>
				<p class="normal">Fakat bu yol üzerinde ve altı saat kadar ilerimizde, Hızar, diğer adıyla Virişan boğazı denen geçit bulunuyordu. Bu geçit düşman eline geçer de Bardiz yolu kapanırsa, Erzurum tarafına geçilecek bir yolumuz kalmayacağından, artık Kars ovasının açık sahralarında düşmanın külliyetli süvâri kuvveti önünde perişan olmamız ihtimali belirecekti.</p>
				<p class="normal">Bu sebeple artık bütün kuvvetin, iyice düşünüp, askerî mahâret ve şecâate ve icâbında silâh kullanmak için pazuya veya tabana verilmesi; hepsinde de azim ve gayretin son derecesine kadar dayanılması icap eyledi.</p>
				<p class="normal">&#160;</p>
				<p class="solbaslik2">Ruslar bizi kırk beş günde mağlup edeceklermiş</p>
				<p class="normal">Rusya başkumandanı Loris Melikof ve onun rey ve fikrine dayanarak da İmparator İkinci Aleksandr'ın kardeşi ve Kafkasya hâkimi Grandük Mişel, <span class="ideitalik">"Hududu geçtiklerinin onbeşinci günü Erzurum'a ve bir ay sonra Trabzon'a ineceklerini ve kırk beş güne kadar Rusya devleti şânına ve saltanatına lâyık ve muvâfık bir şekilde müsâlaha akd edeceklerini"</span> bizim ahâlimize ilân etmişler.</p>
				<p class="normal">Aynı zamanda, <span class="ideitalik">Umum Panislavizm Komitesi'</span>ne ve İmparator'a dahi bu yolda bilgi verirlermiş. Bu havâdis ağızdan ağıza, bizim köylüler vasıtasıyla bize kadar geliyordu. Vaziyete göre, heriflerin bu tasavvurları ve hakikaten ahâliye böyle bir söz söylenmiş olması mümkün görünüyordu.</p>
				<p class="normal">Şimdi düşman o boğazı tuttuğu takdirde, bu maksadlarına erişeceğinde şüphe yoktur. Çünkü bizim Anadolu'da güvenilecek kuvvetimizin çoğu Kars'ta idi. Düşman iki fırka ile Kars'ı muhasara ve Muhtar Paşa'nın bir avuç kuvvet demek olan dokuz taburunu da –maazallah– perişan ettikten sonra, bir fırkasını da Ardahan'ın muhâsarasında kullanırsa, geri kalan askeri ile hiç bir mâni ve zahmetle karşılaşmadan Erzurum'a, Trabzon'a, Sivas'a, elhâsıl Anadolu'da istediği yere gidebilirdi. Pasin köylerinde bulunan Şâhin Paşa'nın altı taburuyla, Erzurum'da bulunan bir alay kale topçusu mu, düşmanın geçişine mâni olacaktı!</p>
				<p class="normal">&#160;</p>
				<p class="solbaslik2">Hızar boğazının tutulması için yürüyüş</p>
				<p class="normal">Tehlikeyi apaçık gören Kumandan Paşa, oracıkta, dikkat ve teyakkuz tedbirlerinin hepsine müracaat etti. Yanındaki paşalarla müzâkere ve müşâverede bulundu. Çünkü tedbirde kusur edip de takdire kabâhat bulanların âciz hallerinin, akıllı kimselerin nazarında daima ayıplanacağını pek âlâ bilenlerden idi. Şimdi mâdem ki, vaziyetimizde, hâl ve mevkiimizde bir tehlike vardır, öyleyse mümkün olan her tedbire baş vurulması mecbûridir.</p>
				<p class="normal">Şu halde fennin ve aklın gösterdiği üzere, düşman süvârisine karşı, beraberimizdeki askerden bir kale yapılarak; askere, bu kalenin yürütülmesiyle yol aldırılması Kumandan Paşa tarafından beyân olundu. Müzâkerede bulunanlar da bu fikri kabul ettiler. Şu halde gerekenin yapılması emr olunarak, kale teşkil edildi.</p>
				<p class="normal">Bulunduğumuz yüksek mevkiin sol aşağısında ve Kars ovasında bulunan, Erzurum büyük caddesine inilemez. Zira o yolun üzerinde bulunan Benliahmed köyü düşmanın süvâri fırkası tarafından tutulmuş. Ayrıca o ovalarda ve at oynayan yerlerde, piyâdenin süvâri önüne düşmesine fennen cevâz verilemez imiş.</p>
				<p class="normal">Bu sebeple sağımızı dağa, solumuzu düşmanın bulunduğu ovaya vererek ve yapılan insan kalesinin şeklini bozmayarak Allah'a tevekkül edip, fırkamızla umûmî harekete başladık.</p>
				<p class="normal">&#160;</p>
				<p class="solbaslik2">"Yarım sol! Ateşe başla!"</p>
				<p class="normal">Kumandan hazretlerinin bu husustaki düşüncelerinden birisi de şu imiş ki, biz dağ eteğinden, düşman ovadan yola devam ederken; düşman birden bire sağa dönerek üzerimize hücum ederse, aramızda mesâfe bulunmadığından ve askerimizin çoğu ise hiç tâlim görmemiş acemi erattan ibaret redif taburları olduğundan, böyle bir dar vakitte onları harp vaziyetine sokmak pek güç olacakmış... Bu sebeple kalenin yapılmasına lüzum görülmüş ve bu tedbir ise bulunduğumuz hâlin tek çâresi imiş.</p>
				<p class="normal">Yapılan kalenin önünde, yâni cephesindeki bir taburumuz harp saffı nizâmında, sol kenarına konmuş olan diğer bir tabur dahi âdeta yan yürüyüşle, ve sağ kenardaki beş tabur, kolla, tabur şeklinde olarak yol alıyordu. Kalenin arkasında, yani cephenin gerisine düşen dördüncü kenarında ise iki tabur vardı. Toplar ile fırkanın ağırlıkları ise kalenin ortasında yürütülerek, düşmanın taarruzundan korunuyordu.<sup class="calibre3"><a href="../Text/basimizagelenler_split_176.html#footnote-600-110" id="footnote-600-110-backlink" name="footnote-600-110-backlink">110</a></sup></p>
				<p class="normal">Süvârilerimiz topu topu yetmiş kişi idi. Bunlar da en dış noktalara, kalenin öncü, yancı ve artçı piyadelerinin dışına öylece dağıtılmış idiler. Yukarıda da söylendiği gibi, düşman, atının başını sağına çevirse, yani azıcık bir taarruz niyeti anlaşılsa, kalenin sol kenarını teşkil eden tabura sadece: "Tabur dur! Yarım sol! Ateşe başla!" kumandasını vermek kâfi gelecekti.</p>
				<p class="normal">&#160;</p>
				<p class="solbaslik2">Düşman ile yarış</p>
				<p class="normal">Biz ovanın sağında dağ tarafında, düşman süvârileri ise bizim solumuzda birbirimize muvâzi bir vaziyette yola devam ediyorduk. Bu esnada, düşman bâzı noktalarda, kolun başını durdurarak taarruz niyeti gösterdi, fakat gözü kesmedi.</p>
				<p class="normal">Zaten onun maksadı bizden evvel Hızar boğazını tutarak yolu kesmek, sonra da kafeste keklik boğar gibi bizi ortadan kaldırmak idi. Bu azim ve acele ile o atını mahmuzlarken, bizim piyademiz de süratli yürüyüşle mesafe alıyordu.</p>
				<p class="normal">Bereket versin ki, düşmanın atlarında can kalmamış, askeri ise dört beş gündür rahat yüzü görmemiş olduğundan, güçlü ve dinç süvâriler gibi davranamıyorlardı. Ama hâle bakın ki, bizim askerin de nefeslenmek için bir çeyrek olsun mola etmeye vakti yoktu ve ettirilmedi de... Zira molaya sarf edeceğimiz çeyrek saat, düşmanın öne geçmesine sebep olacağından, devletin hayat ve namusuna darbe olacaktı.</p>
				<p class="normal">Durum aynen müsâbaka meydanında koşmakta olan iki süvârinin hâline benzer, hangisi biraz nefes almak için dursa veya mecbûren duraklasa, öteki, hedefe yaklaşacak, sonra da yetişme ihtimali kalmayacaktı.</p>
				<p class="normal">Zaten askerin üç deste peksimeti, daha Bozkale'den kalkmazdan evvel kendilerine dağıtılmıştı. Bunları torbalarla ve onar deste fişekleriyle beraber sırtlarına yüklenmişlerdi. Şimdi ayak üzerinde yürürken bir taraftan da peksimetlerini yemek için çenelerini oynatmakta idiler. Yolun çamuru ve kayıntısı ile askerin ayağındaki çarığın çamurdaki hâli unutulmasın.</p>
				<p class="normal">&#160;</p>
				<p class="solbaslik2">Yorgun askerin suya hücumu, kalenin bozulması</p>
				<p class="normal">Gün öğleyi geçti. Askerin üzerine yorgunluk alâmetleri çöktü. Nefes almak için oturup kalanlar olduğu gibi yorulup bunalanlar da bulunduğundan, o gibilerin hayatlarını kurtarmak için, ancak zamanın müsâadesi kadar bir şeyler yapılabiliyordu.</p>
				<p class="normal">İşte bu halle yola devam olunurken, ikindiden sonra önümüze, insanın kasıklarına kadar çıkabilecek bir su çattı. Kumandan Paşa suya varmamızdan evvel kılavuzlardan ilerde geçilecek bir su olduğunu öğrenerek suyun civarındaki köylere önceden adamlar gönderip olmazsa öküz arabalarından bir köprü yapmalarını emretmiş imiş.</p>
				<p class="normal">Bizim seyyar kalenin cephesi suya ve köprüye geldi çattı. Kalemiz de tamamen bozuldu. Yorgun asker suyu görür görmez, suya doğru bir hücumdur etti. Artık alay, tabur, bölük intizâmı kalmadı. Zabitler de intizâmı muhâfazaya muktedir olamadılar. Ortada kumandaya kulak asacak kimse görülmüyordu.</p>
				<p class="normal">Askerin kimi su içer, kimi köprüden geçer, kimi arka üstü yatarak dinlenir, kimisi peksimetini ıslatır. Şaka değil, gecesi bir tarafa, gün doğduktan ikindi sonuna kadar hiç mola vermeden, üstelik bulundukları kalenin nizâmını da bozmamaya çalışarak yol yürümüşlerdi.</p>
				<p class="normal">İşte böyle gayretini son derecesine kadar sarf etme hasleti, gerçekten Türk askerine mahsus iftihar edilecek bir meziyettir.</p>
				<p class="normal">&#160;</p>
				<p class="solbaslik2">Düşmanın hilesi</p>
				<p class="normal">Her ne ise, askerin nizâmının böyle mecbûren bozulmasıyla beraber, korkulan tehlike de baş gösterdi. O sırada askerin bu hâlini uzaktan görmüş olan düşmanın, fırsatı ganimet bilip üzerimize taarruz etmek istediğini ve sağa doğru döndüğünü, yancımız olan süvâriler görerek haber verdiler. İçimizde bir gulguledir koptu.</p>
				<p class="normal">Asker öyle bozuk düzen suya uğrayarak karşıya geçti ve tamamen ıslandı. Eğer bu bozuk düzen askerin içine bir kere düşman süvârisi uğrayacak olursa, işin fenaya saracağında şüphe edilmemelidir.</p>
				<p class="normal">Kumandan Paşa, askerin toplanma yerinin hemen iki yüz adım sağında bulunan bir tepeciğe topları çıkardı. Askerden ayağına güvenenlerin de silâhını alarak yanına gönderilmesini zâbitlere tenbih etti. Çünkü askerde öyle tabur ve bölük nizâmı olmadığından, mecbûren dağınık halk şeklinde, ayağına güvenen ve gönlünde yiğitlik bulunanlar, gösterilen tepeye çıkacaklardı.</p>
				<p class="normal">Askerin bâzısı tepeye tırmanır ve düşmanın da gülle menziline yaklaşması beklenirken, düşmanın bir kısmının bize karşı olarak, olduğu yerde durduğu ve diğer kısmının ise bizden önce boğazı tutmak için yoluna devam etmeye başladığı, Kumandan Paşa'nın bulunduğu tepeden görüldü. Aklı işe erenlerin de işte o zaman ayağı suya erdi...</p>
				<p class="normal">Düşmanın bize karşı gösterdiği taarruz hareketinin sebebi, bizi mukàbeleye mecbur ederek meşgûl etmek; diğer taraftan ise velev bir bölük askerle de olsa hedefimiz olan geçidin ağzına, bizden önce yetişip, neticeyi almak imiş. Bu hile açıkça görüldü ve anlaşıldı.</p>
				<p class="normal">&#160;</p>
				<p class="solbaslik2">Kumandan Paşa'nın dirâyeti</p>
				<p class="normal">Bunun üzerine Kumandan Paşa, orada mevcut olan süvârilerin toplanarak sür'atle kendi arkasından gelmelerini zâbitlere emretti. Ayrıca geride kalan bütün askerin de elden geldiği kadar nizâma sokularak hâlin icabına göre ileriye sevk olunmalarını Muhlis ve Şevket Paşalara tenbih etti.</p>
				<p class="normal">Kendisi hemen yanımızda olan topların üçünü koşturarak yanına aldı. Kalan üç tanesini de düşmana doğru harp vaziyetinde, olduğu yerde bıraktı... Yanına aldığı toplar ve yetişen süvârilerle ileriye, boğaza doğru koşup gitti.</p>
				<p class="normal">Hizmetin büyüklüğü, celâdetin ulviyyeti işte buradadır. Çünkü o dehşetli anda, ortaya çıkan bu güç ve tehlikeli durum karşısında şaşırıp kalmak veya ne yapalım diye danışmak için –velev beş dakika olsun– zaman kaybetmek ve düşünmek, devlet için en büyük bir tehlikeye sebep olabilecek kadar fena idi.</p>
				<p class="normal">Benim bu şekildeki sözlerimden dolayı müşâverenin aleyhinde olduğum anlaşılmasın. Danışmanın bir hikmet ve muvaffakiyet gereği olduğu bellidir. Fakat bunlara erişmek için zamandan aranılan müsâade yoktu. Savaş sırasında bir asker, öyle birtakım vak'alarla karşılaşır ki, öyle bir vakitte, iki dakikanın kaybı, bir ordu için gâyet büyük bir felâketin kapısı olabilir. Bu yüzden kumandanların fevkalâde bir kabiliyete sâhip olmaları lâzımdır.</p>
				<p class="normal">&#160;</p>
				<p class="solbaslik2">Müşâvere hakkında bâzı tecrübeler ve düşünceler</p>
				<p class="normal">Müşâvere dedim de aklıma geldi; belki ileride yeri gelip de yazamam veya bütün bütün unuturum. Müşâvere, her mühim iş için vâcip ise de, hele harp işlerinde farzdır. Fakat şu şartla ki, bir kumandanın kendisiyle müşâvere edeceği zat, ne delicesine cesur olmalı, ne de tedbir ve düşünceleri vehim derecesine varacak derecede ihtiyatkâr bulunmalıdır.</p>
				<p class="normal">Bu muhârebenin başından sonuna kadar içinde bulundum; çok çok şeyler gördüm; mühim mühim tecrübeler geçirdim. Olanları zihnimde muhâkeme ederek, aklımın erdiği kadar, çürüğünü sağlamından ayırmaya çalıştım.</p>
				<p class="normal">Sonunda şunu buldum ki, nasıl fıkıh kitaplarında ve yüce Şeriat-i Ahmediyye'de bir hâkimin, güvenilir, anlayışlı, hikmet sâhibi ve doğru olması şart koşulmuş ise; büyük küçük bir kumandanın ve onun müşâvere edeceği zatların da aynı sıfatlara sâhip bulunması ve hatta fazla olarak bunlarda bir de şecâat hasletinin bulunması lâzımdır.</p>
				<p class="normal">Bizdeki erkân ve ümerânın hepsini asker veya işbilir zannetmemeli. Zâten muhârebelerde meydana gelen hatâların çoğu, buradan, yâni zâbitlerin, hakikaten iş görmeye muktedir kimseler olduğu zannından doğuyor.</p>
				<p class="normal">Savaş sırasında kumandan olan zat, ordunun idâre ve kumandasını tek başına deruhte edeceğini muhakkak bilmelidir de, sonradan işe başladığı sırada, hâl ve fikriyle kendisine yardım edecek –öğülmeye ve saygıya lâyık– bir zat zuhûr ederse, bunu kendisine tâlihin bir lûtfu saymalıdır.</p>
				<p class="normal">&#160;</p>
				<p class="solbaslik2">Kumandan, emrindekileri iyi tanımalıdır</p>
				<p class="normal">Kumandan olacak zat, bir orduya tâyin olundu mu; evvelâ beraberinde bulunacak olan erkân ve ümerânın hepsinin fikrini, aklını, anlayış ve isâbet derecesini, ahlâkını, evvelce bâzı basit mes'elelerde yoklar. Bilhassa dalkavuk ve yüze gülücüleri anlar. Bundan sonra zihninde bir defter açarak: <span class="ideitalik">"Filân zatta aranılan sıfatlar yoktur; filân ehvendir, şu türlü işlerde kullanılabilir; filân da isteğe uygun ve tamam adamdır"</span> diye, herkesi sınıf sınıf yerleştirir. Seçtiklerine nişan kor. Artık hâl ve işin icâbına göre bu adamlarla işini görür.</p>
				<p class="normal">Müşâvere dâiresine giremeyecek olanları, büyük rütbede de olsalar, hesap dışı bırakır. Nasıl bırakmasın ki, o zat, kendi kıt aklı ve iktidârı kadar söz söyleyecektir. Bu sözleriyle kumandanın ya azmini sarsacak veya onu olmayacak yerde, delicesine bir hareket yapmaya teşvik edecektir. Çünkü insan kulağından zehirlenir.</p>
				<p class="normal">İstişâre edip akıl danışan zat, hatta böyle sözlerle azmi sarsılmayacak derecede karar ve irâde sahibi olsa bile, işittiği evhamlı sözlerle, istikbâlin meçhullüğü birleşince, hiç olmazsa <span class="ideitalik">"Acaba nasıl olur?"</span> gibilerden bir tereddüde düşerek, merak ve sıkıntı içinde kalıp, boş yere rahatsız olacaktır.</p>
				<p class="normal">Elhâsıl bu müşâvere işi çok mühim bir mes'eledir. Her görülen insanı, insan zannetmemelidir. İş esnasında, bir tehlikenin baş gösterdiği sırada, bir adam bulabilmek için, insan iki tarafına çırpınıp saldırıyor da, iş eri olarak pek az kimseyi görebiliyor.</p>
				<p class="normal">&#160;</p>
				<p class="solbaslik2">İşbilir insanlar, nasıl kötülenir?</p>
				<p class="normal">Fakat insanların kendilerini ve kendi işlerini dev aynasında görme huyları ve herkesin kendi aklını üstün bilmesi, insan yaradılışının, akıl almaz, gizli bir sırrıdır. Bu yüzden, sıranın, kıdemin, yahut –bizde ekseriya olduğu gibi– arkalanmak veya birinin adamı olmak gibi sebeplerin sevki ile, askerlikte bir büyük rütbe elde etmiş olan zat, şahsını gerçekten bir adam zanneder.</p>
				<p class="normal">Kendi kendisini aldattığı gibi, herkesin de aldanmasını iser. Aldanmayanlara, yâni öyle bir zamanda kendisini olduğu gibi tanıyanlara da: <span class="ideitalik">"Beni niçin tanıdılar!"</span> diye içinden kızarak, aleyhlerinde dedikodu etmeye başlar:</p>
				<p class="normal"><span class="ideitalik">"Filân kumandan kendi başına hareket eder; müşâvereye tenezzül etmez. Ederse de kendi yardakçıları ile eder. Aklının erdiğine gider, devleti batırır, milleti mahv eder. Bana sorsaydı, yahut bana bırakmış olsaydı; şöyle eder, böyle keser, böyle biçerdim."</span></p>
				<p class="normal">Gibi bir takım bayağı sözlerle, dostlarını, yakınlarını ve kendi taraftarlarını kandırır.</p>
				<p class="normal">O biçâreler de işi sâhi zannederek:</p>
				<p class="normal"><span class="ideitalik">"Allah belâsını versin! Filân kumandan şöyleymiş, böyleymiş... Ben işin içinde bulunanlardan öğrendim. Ah ne çâre, paşalarımız hâindir... Bizde hâin ile sâdık bir tutuluyor."</span></p>
				<p class="normal">Gibi konuşmalarla o biçâre ve günahsız, işbilir adamı dillerine dolarlar.</p>
				<p class="normal">Fakat iş yine olacağına varır. Basîret sahipleri kimin ne olduğunu ve hangilerinin ne dereceye kadar işe yaradıklarını pek âlâ bilirler.</p>
				<p class="normal">Ama bu gibi sözler, bâzen asker arasında da yayılarak, kumandanlarına karşı kalblerinde bulunması lâzım gelen, hem de muhakkak lüzumlu olan itimad ve emniyeti sarsar. Bundan ise pek çok fenalıklar meydana gelir.</p>
				<p class="normal">Lâkin işi kime anlatırsın ve kimlere ne söylersin? Ehlini seçmek için doğru dürüst bir usul yok; ahlâk ve terbiye desen, bozuk! Rabbim güzel âkıbetler, ibret almalar ve itidalli haller ihsan buyursun.</p>
				<p class="normal">&#160;</p>
				<p class="solbaslik2">Kumandan Paşa, neden öyle yaptı?</p>
				<p class="normal">Kader terâzimizin kefeleri o gün, hayatla memat arasında birkaç kere gidip gelmişti. Fakat bu saatteki hiç birine benzemiyordu. Çünkü şu andaki meyli, kat'i neticeyi belli edecekti. Bu sebeple, gönderilecek olan fırkanın ufacık bir hizmetini bile, tecrübe olunmamış bir ele teslim etmek, Muhtar Paşa için çok zor idi. Halbuki beraberindeki erkân ve ümerânın hepsini, henüz onbeş gün önce, daha yeni tanımış bulunuyordu.</p>
				<p class="normal">Bu sözlerim, <span class="ideitalik">"Bir kumandanın, öyle elli altmış süvâri ve üç top alarak, düşmanla müşterek olan bir hedefe hücuma gitmesinin harp fenni esaslarına aykırı ve delicesine bir cesâretten ibaret olduğu"</span> şeklinde yapılacak mukadder itiraza bir cevaptır. Çünkü yukarıda beyan eylediğim özür sebebiyle, işi her kime havâle etse, kalbi rahat edemeyeceğinden, bu vaziyette, onun yaptığından başka, kurtuluş ve ümid için bir çare düşünülemezdi.</p>
				<p class="normal">Bir kumandana, erkân ve ümerâsını daha sekiz gün önce tanıdığı bir orduya kumanda ettirmek, zannedersem yalnız bizde görülen bir münasebetsizliktir!</p>
				<p class="normal">Bu hâl, yalnız büyük kumandanlar hakkında câri değil ya! Küçük kıt'alarda da bu gibi hallere çok rastlanıyor. Bundan ise, hadsiz hesapsız fenalıklar doğuyor. Çünkü herkesin başka bir türlü işe yaramasının tabiî olduğunu yukarıda arzetmiştik.</p>
				<p class="normal">Her zâbiti anlayıp dinleyip de, yolunda, yerinde ve görebileceği işde kullanmak; zamana, tecrübeye ve birçok manevra ve tâlimlerde birlikte bulunmaya bağlıdır. Bizde ise, sıkışıp çâresiz kalınmadıkça; işi düşünmek ve gayrete gelmek âdet değildir. Böyle şeyler sâkin ve rahat zamanlarda düşünülüp yapılmalı ki, milletin şerefi korunabilsin.</p>
				<p class="normal">&#160;</p>
				<p class="solbaslik2">Düşmanın vahşiliği</p>
				<p class="normal">Her ne hâl ise, bulunduğumuz geçitten sonra, hedefimize varmak için daha bir saat kadar yol yürümek icap ediyordu. Paşalar ve diğer zâbitler, o yorgun askeri:</p>
				<p class="normal"><span class="ideitalik">"Haydin evlâtlar! Kumandan Paşa, bizi selâmete çıkarmak için, topları alıp, ileriye koşup gitti. Biz de gayret edelim, biraz yürüyelim."</span></p>
				<p class="normal">Şeklinde verdikleri gayretle, yola koyabildiler. Fakat askerlerde, artık alay, tabur ve bölük nizâmı kalmamıştı. Sadece bir insan kalabalığı şeklinde yolu doldurarak, ümit noktasına doğru gidiyorlardı.</p>
				<p class="normal">Sonradan anlaşıldığına göre, bizi tâkibe memur olan düşman süvârisi, bizim askerlerden, yorulup yollarda oturmuş veya yatıp kalmış olan, yüz yüzelli kadarını esir etmiş. Bazı insafsız Kosaklar ise, o yorgun kalgın adamlardan birkaçının hayatına bile kasd etmişler.<sup class="calibre3"><a href="../Text/basimizagelenler_split_177.html#footnote-600-111" id="footnote-600-111-backlink" name="footnote-600-111-backlink">111</a></sup></p>
				<p class="normal">Hareket etmeye mecâli olmayan o gibi zayıfları öldürmek vahşiliğini, bizim ahlâkımız kabul etmez. Ama hasmımız buna da tevessül etmiştir.</p>
				<p class="normal">&#160;</p>
				<p class="solbaslik2">Hızar boğazının tarafımızdan tutulması</p>
				<p class="normal">Kumandan Paşa ile ileri gitmiş olan müfrezenin ne olduğuna veya ne olacağına, o sırada gönüller sabırsızlıkla intizar etmekte idi. Arâzinin manzarası müsâid oldukça, dürbünlerle onların hareketlerini tâkip etmeye çalışıyorduk.</p>
				<p class="normal">Bizden yüksekçe bir çoban yolundan gitmekte olan süvâri neferlerinden biri:</p>
				<p class="normal"><span class="ideitalik">"Müjde! Bizim asker, boğazın ağzındaki tepeye çıkıyor, toplar da çıkarılıyor, düşman yetişemedi, geri kaldı!"</span></p>
				<p class="normal">Diye feryad etmesin mi!</p>
				<p class="normal">İşte bizde o vakit hâsıl olan sevinç, hayatından ümidini kesmiş olan bir hastaya, ummadığı yerden yetişen âbıhayat bir ilâç kadar tesirli oldu. Sevinç gözyaşlarının ne demek olduğu ve nasıl zuhûr ettiği orada bizzat yaşandı ve zevkle anlaşıldı.</p>
				<p class="normal">Bir iki dakikalık bir yürüyüşten sonra, biz de yerin ârızalarından kurtularak, gideceğimiz boğazı, üzerindeki karaltısıyla beraber görmeye başladık. Fakat yolun solu ufacık tepelerle kapalı olduğundan, düşmanımızın ne halde ve boğazdan ne kadar uzakta olduğunu göremiyorduk.</p>
				<p class="normal">Boğazın ağzındaki tepenin bizim askerin elinde olduğu iyice anlaşıldıktan sonra; fakir, atımı teperek, süratle gittim. Arkadaşlarımın hepsinden önce hedefe vararak, Kumandan Paşa'yı buldum. Ve muvaffakiyetini tebrik ettim.</p>
				<p class="normal">Tepenin üstünde bizim toplar dolu ve atılmak için işarete bakar halde, ağızları yol boyuna doğru, gelmekte olan bizim askere dönük idi. Şayet düşman tarafından yolda yürümekte olan askerimize bir hücum vukû bulursa toplar müdafaa vazifesi görecekti.</p>
				<p class="normal">Bütün dürbünler düşmanın hâline nâzır ve bizim askerin boğazdan içeri girmesine muntazır idi. Ama askerimiz, sanki bizim istediğimiz gibi süratle yol almıyorlardı. Bu hal, askerin yorgunluk sebebiyle ağır yürümesinden ziyade, bizim sabırsızlığımızdan ileri gelmekteydi.</p>
				<p class="normal">Askerlerimiz düşmanla aralarında bulunan mesâfeyi muhâfaza ederek, onunla yanyana yürüyorlardı. Beş on dakika sonra, düşman, boğaz ağzındaki tepenin, askerimiz tarafından tutulduğunu görmüş olmalı ki, olduğu yerde durmaya mecbur kaldı. Bizim askerin de peyderpey bulunduğumuz tepenin altındaki yoldan geçerek, boğazın içine girmekte oldukları görüldü. Artık kalplerimiz de tam rahat etti. <span class="ideitalik">Elhamdulillâhi-llezî ezhebe anne-l hazen.</span><sup class="calibre3"><a href="../Text/basimizagelenler_split_178.html#footnote-600-112" id="footnote-600-112-backlink" name="footnote-600-112-backlink">112</a></sup></p>
				<p class="normal">&#160;</p>
				<p class="solbaslik2">Yolda dökülüp kalmış olan asker kardaşlarımız</p>
				<p class="normal">İçlerinde uzun müddet bulunmakla anlaşıldı ki, seferde bulunan bir asker, bir gece için bile olsa, kalacağı ve yatacağı yere bir harp düzeni içinde yerleşiyor. Yâni o askerin kumandanı ve erkânıharbleri, yatılacak yerin etrâfını gezip dolaşıp, arâzinin hâlini anlıyorlar. Ona göre:</p>
				<p class="normal"><span class="ideitalik">"Filân yerde iki tabur, filân sırtın üzerinde üç tabur, filân yamaçta dört bölük bulunacak ve yatacak. Toplar filân yere konacak, topların muhâfazası için şu kadar piyâde askeri filân mevkide kalacak."</span></p>
				<p class="normal">Diye, herkesin vazifesi ve her kıt'anın yeri gösteriliyor. Yâni gece olsun gündüz olsun, her yerleşmede, askerin silâh başına geçip de ateş etmesi icap edecekmiş gibi:</p>
				<p class="normal"><span class="ideitalik">"Filân tabur filân yerden ateş edecek; filân tabur filân yere çıkacak."</span></p>
				<p class="normal">Şeklinde uzun uzadıya tertibat alınması âdettir.</p>
				<p class="normal">İşte bu âdeti yerine getirmek için Kumandan ile erkânıharbiyemiz, olduğumuz yerin etrafını gezmeye çıktılar ki, askeri o boğazın içinde gecelendirsinler. Yarım saat, üç çeyrek içinde bu keşifler bitti, gerekli emirler verildi. Askerin de artık boğazın dışarısında göz görür yerde döküntüsü bile kalmayarak, hepsinin içeri girmiş oldukları anlaşıldı.</p>
				<p class="normal">Artık boğazdan uzakta dökülüp kalmış olan asker kardaşlarımızın hayatta olanlarına Hazret-i Allah can, vefat etmiş bulunanlarına da îman selâmeti versin.</p>
				<p class="normal">&#160;</p>
				<p class="solbaslik2">Askerde görülen perişanlık</p>
				<p class="normal">Kumandan hazretleri, ordunun erkânıharp heyeti ile gün batımına yakın etrafı keşif için dolaşırken, saf zâbitleri de, askerin epey bozulmuş olan intizâmını düzeltmeye çalışıyorlardı. Her neyse, askeri tabur tabur, öbek öbek ayırabildiler.</p>
				<p class="normal">Şimdi her taburun, kalması için kendisine gösterilen yere gitmesi veya tırmanması lâzımdı. İşte bu iş sırasında çok zorluk çekildi. Geceli gündüzlü hemen yirmi dört saatten beri, dinlenmeden, arkasındaki yüküyle taban tepmiş, ıslanmış, çamur ve yorgunluk yüzünden adam kılığından çıkmış olan neferler, o boğazın içinde, herbiri bir tarafa serilip yatmış olduğundan, bunları yerinden kaldırıp da, en uzağı çeyrek saat mesafede olan yerlerine sevk etmekte zâbitler çok sıkıntı çektiler.</p>
				<p class="normal">Kimisine yalvarır, kimisini döğüp söver idiler. Lâkin bir kısmını yerinden kıpırdatmak kàbil olmuyordu.</p>
				<p class="normal">Bektaşinin beygiri yolda kalmış da bir türlü yürütmeye muvaffak olamazmış. Demiş ki:</p>
				<p class="normal"><span class="ideitalik">"Karacaahmed Sultan, kerâmet gösterip duvarı yürütmüş... Kuvvet-i kudsiyyesi varsa, gelsin de bizim durmuş beygiri yürütsün, ona aferin derim."</span></p>
				<p class="normal">İşte onun dediği gibi, fakir de o sırada:</p>
				<p class="normal"><span class="ideitalik">"Eğer kuvvet-i kudsiyyesi varsa, gelsin de bizim durmuş kalmış olan Mehmedciği yürütsün, teşekkür ederim"</span> diyordum.</p>
				<p class="normal">Herbirimiz bir tarafa dağılarak:</p>
				<p class="normal"><span class="ideitalik">"Amanın kardaşlar! Şurda iki dakikalık yolumuz kaldı. Haydindi bir gayret edelim. Yoksa şimdi düşman gelir, bu sefâlet ve perişanlık içinde hepimizi kılıçtan geçirir. Kalkındı şu tepeye çıkalım da, selâmeti bulalım, rahat edelim."</span></p>
				<p class="normal">Yolunda, teşvik ve korkutmak için birşeyler söyledikçe:</p>
				<p class="normal"><span class="ideitalik">"Allah'ın emrine razıyız."</span></p>
				<p class="normal">Cevabını verenler hesapsızdı.</p>
				<p class="normal">&#160;</p>
				<p class="solbaslik2">Birimiz sağ kalmazdık!</p>
				<p class="normal"><span class="ideitalik">"Düşman düşmanın halinden bilmez"</span> derler; çok doğrudur. O sırada, çok değil, bir bölük Kosak süvârisi, eğer içimize dalmış olsaydı; bir ferdimizin sağ kurtulması veya hepimizin esir düşmemesi ihtimâli, tasavvur bile edilemezdi.</p>
				<p class="normal">Evet! Aşağıda görüleceği gibi, bizim daha birkaç defa böyle perişanlığımız olmuştur. Lâkin dedik ya! Düşman düşmanın hâlinden bilmez. Kim bilir nice kereler düşman ordusu da böyle musîbetlere giriftar olmuştur da, bilmediğimiz için o fırsattan biz de istifâde edememişizdir.</p>
				<p class="normal">Bizim şimdiki perişanlığımız sırasında onun atları ve askeri nasıldı? Orasını bize hangi keşif kolu haber verecek? Elhâsıl bulunduğumuz hâl için, ne askerin bir kusur ve kabahati, ne de ümerâ ve zâbitânın yersiz bir hareketi var. İşin icabı böyledir. O gün ne kimseye birşey denebilir ne de birileri, gayretsizlikle itham olunabilirdi.</p>
				<p class="normal">&#160;</p>
				<p class="solbaslik2">Canından bezmiş olan neferler</p>
				<p class="normal">Zabitler ile canı başında ve yükü hafif olan çavuşlar, askeri serildikleri yerlerden kaldırmak için uğraşıp dururlarken, bulunduğumuz derenin içinde, güyâ yüzlerce top birden patlamış gibi, ansızın dehşetli bir ses işitildi. Bu gümbürtü üzerine, o kendisini salıvermiş, canından bezmiş olan neferler, ürkerek yerlerinden fırlayıp canlandılar, ahvâli soruşturmaya mecbur oldular.</p>
				<p class="normal">Meğer tâyin olunan yere nakl edilirken, bizim top kapaklılarından<sup class="calibre3"><a href="../Text/basimizagelenler_split_179.html#footnote-600-113" id="footnote-600-113-backlink" name="footnote-600-113-backlink">113</a></sup> birisi cephane ile dolu olduğu halde patlamış! Sebebi de, anlaşıldığına göre: Haniya yukarıda zikr olunduğu üzere subaşındaki hâdise sırasında toplar doldurulmuş idiler ya! Atmak iktizâ etmeyip de, tekrar boşaltıldığı sırada, her nasılsa topçu neferi, güllenin birisinin tapasını sökmeyerek öylece kapaklıya koymuş, zâbiti de dikkat etmemiş. Kapaklı yolda giderken tekerleği bir taşın üzerine binerek, hızla yere düştüğü gibi, tapanın kapsülü iğnesiyle temasa gelerek ateş almış ve bu kıyameti koparmış... Bu vak'ada üç topçu ve iki piyâde neferi ile bir topçu mülâzımının şehid olarak rahmet-i rıdvâna vâsıl oldukları anlaşıldı.</p>
				<p class="normal">İşte bu gürültünün zoruyla canlanmış olan askerler, kendileri için ayrılan yerlere çıktılar.</p>
				<p class="normal">&#160;</p>
				<p class="solbaslik2">Ne olsa, can tatlıdır!</p>
				<p class="normal">Burayı yazarken, Nasreddin Hoca'nın, birer ayağı üzerinde olarak çeşme başında serpilip kalmış olan kazların, o civarda bulunan davullara hep birden tokmakla vurulması üzerine iki ayaklı olarak kaçıştıklarının sebebini kendisine soran Timurleng'e, <span class="ideitalik">"O tokmakları sen yiyeydin dört ayaklı olurdun!"</span> diye cevap vermesi hatırıma geldi de, bir hayli güldüm.</p>
				<p class="normal">Can gerçekten tatlıdır. Bundan önce neferler, zâbitlerinin sözlerine ve tehditlerine kulak bile vermiyor, uzanmış yatıyorlardı. Lâkin o gürültünün zoruyla bakın ki, nasıl davrandılar. Her neyse herkes yerli yerine yerleştiği sırada güneş de batalı yarım saat olmuştu. Hava sislendi ortalık karardı, yağmur serpiştirmeye başladı.</p>
</body>
</html>