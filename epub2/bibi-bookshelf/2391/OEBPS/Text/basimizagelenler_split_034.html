<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="text/html;charset=utf-8" http-equiv="content-type"/>
    <title>basimizagelenler</title>
    <meta content="http://www.w3.org/1999/xhtml; charset=utf-8" http-equiv="Content-Type"/>
<link href="../Styles/stylesheet.css" rel="stylesheet" type="text/css"/>
<style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:3586e7dc-e1f0-496f-8994-c956cb94757c" name="Adept.expected.resource"/>
</head>
  <body class="calibre">
<h1 class="solbaslik" id="calibre_toc_32"><br class="chapter"/>&#160;&#160;&#160;ONYEDİNCİ BÖLÜM<br class="chapter"/>&#160;&#160;&#160;<span class="solbaslik1">Şanlı Bir Savaşta</span><br class="chapter"/>&#160;&#160;&#160;<span class="solbaslik1">Yiğitler ve Korkaklar</span></h1>
				<p class="normal">Dönelim sadede:</p>
				<p class="normal">Alacadağ'a hücum edip çıkmakta olan askerimiz, yukarıdan aşağı atılan kurşunlara başlarını ve göğüslerini hedef veriyor, sıkıldıkça büyük taşları ve yerin ârızalarını siper alıyorlardı. Bilhassa sırtta bulunan ufak tefek sel yarıklarından ve çim yığıntılarından istifâde ederek, ayak ayak dağın zirvesine doğru yanaşmakta idiler.</p>
				<p class="normal">Elhamdulillah, zirveyi tutup, düşman askerini oradan püskürttüklerinde, akşama iki saatten az kalmıştı. Zannedersem bizim askerin savaşarak tepeye çıkması, hemen dört saat sürdü. Düşmanın, dağın üstündeki askeri arkadan kurşun yiyerek ve birbirini çiğneyerek Arpaçayı'na doğru kaçadursunlar, ordumuzun cephesinden taarruz eden düşman askeri dahi yavaş yavaş ric'ate başladı.</p>
				<p class="normal">Anlaşılan, önümüzdekilerin sebâtı, arkamızı almış olan askerin bir iş görmesini beklediklerinden imiş. Onların iş göremediklerini ve bozulduklarını anladıkları gibi, önümüzdekiler de palamarı çözdüler, ric'ate başladılar.</p>
				<p class="normal">&#160;</p>
				<p class="solbaslik2">Kaçırılan fırsatlar</p>
				<p class="normal">Şimdi şurada, yine söylenilecek birkaç söz icap etti:</p>
				<p class="normal">Muhtar Paşa, dağın üstüne çıkan askerle beraber dağa çıkmış değil ki, şöyle yapınız, böyle yapınız, diye emir verebilsin. Orası, hâlin icâbına göre o askerle dağa çıkmış olan kumandanların vazifesi olacaktı.</p>
				<p class="normal">Eğer kumandanlarımız, dağın üstünde mağlûp ettikleri düşmanı takibe devam etmiş olsalar veya Kızılkule'de bulunan Ali Şefik Bey, beş altı kilometre uzağında ve önünde, düşmanın yapmış olduğu köprüyü zapt ederek orada oturmuş bulunsaydı...</p>
				<p class="normal">Düşmanın ric'at sahası, Arpaçayı'nın yalçın kayalardan teşkil ettiği korkunç bir dere ile çevrilmiş kalacağından, o vakit düşman askerini ya tamamen esir alır veyahut bir nefer kalmayıncaya kadar mahv edebilirlerdi.</p>
				<p class="normal">Hayır, bizim ümerâ-yı kirâm:</p>
				<p class="normal"><span class="ideitalik">"Vazifemiz şu dağı zapt etmek veyahut Kızılkule'yi müdafaa eylemek değil miydi; işte o da husûl buldu; daha ne isteriz! Fazla işgüzarlıkla ağzımızın tadını bozmayalım."</span></p>
				<p class="normal">Deyip, durmuşlar ve öyle bir avın elden kaçırılmasına sebep olmuşlardır.</p>
				<p class="normal">&#160;</p>
				<p class="solbaslik2">Zâbit, yüksek ve ihâtalı bakmalı</p>
				<p class="normal">Böyle elde edilmesi güç bir dağın tepesindeki istihkâmlara yerleşmiş olan altı tabur düşman askerini hücum ile bozup kaldırmak gibi hatır ve hayâle gelmeyen bir muzafferiyyeti Cenab-ı Hak bizlere müyesser kıldı; artık neticenin alınması da o kumandanların fıtrat ve hamiyetlerine düşerdi. İşte bu olamadı.</p>
				<p class="normal">Çünkü muhakkak dışarıdan bir mürşidin veya bir âmirin emriyle iş görmeye alışmış olan ümerâmız, kendiliğinden askerce fikirler ileri süremezler:</p>
				<p class="normal"><span class="ideitalik">"Harbin neticesi devlet için ne demektir; bundan istifâde etmek için nasıl hareket etmelidir; bulunduğu arâzinin durumu neye müsaiddir; harp ettikleri düşman askerî hareket üssünden fazla uzaklaşmış olduğundan, o gün imdat alabilmesine ihtimal yoktur; demek ki Rusya'nın büyük ordusu bunları âdeta fedâ etmiştir; o halde işi esaslı ve tedbirli tutalım"</span> gibi fikir ve tasavvurları akıllarına getirmezler...</p>
				<p class="normal">Bir de, askerce ve devleti milleti düşünmek terbiyesiyle büyümemişler ki, işi yüksek ve ihâtalı bir bakışla mütâlaa etsinler de ona göre davransınlar.</p>
				<p class="normal">İşte başımıza gelen sakatlıkların büyük kısmı, hep böyle hatalar yüzünden ileri gelmiştir.</p>
				<p class="normal">&#160;</p>
				<p class="solbaslik2">Savaştan kaçan bir zâbit</p>
				<p class="normal">Meselâ, yukarıda Ali Şefik Bey'in Kızılkule'deki muhârebesine imdat olmak üzere iki taburla koşturulmuş olan Kaymakam Hakkı Bey'e gittiği yerde ihtiyaç kalmadığından, taburlarıyla beraber ordugâhımıza dönmesi emr olunmuştu. Hakkı Bey'in bulunduğu yerle ordugâhın arası ancak dört beş saatlik bir mesâfedir, ve geleceği yol da tamamen ordumuzun arka tarafındadır.</p>
				<p class="normal">Meğerse mîr-i muhterem, yolunun üzerinde ve önünde bulunan Alacadağ'da, toplar ve tüfekler atılmakta ve bir muhârebe vukû bulmakta olduğunu anlayarak, bir hayli zaman geriye yâni aksi istikamete giderek, bulduğu derin bir dere yatağı içinde taburlarıyla beraber gizlenmiş, geceyi orada geçirmiş...</p>
				<p class="normal"><span class="ideitalik">"Yırtıcı kuşun ömrü az olur"</span> darbımeselini, vaktiyle iyice bellemiş olmalı ki, sabahleyin etrâfı bir güzelce anlayıp, önünü arkasını iyice keşf ettikten ve bir korku olmadığını anladıktan sonra yola dizilerek gelip ordugâha vâsıl oldu...</p>
				<p class="normal">Taburlarıyla ilk gelirken, azıcık ileriye varmış olaydı, Alacadağ'ın üstüne çıkmış olan düşman taburlarının tamam arkasından zuhûr edecekti. O halde düşmanın önünden bizim asker hücum ederken, arkasından da bu iki tabur patırtıya kütürtüye başladığı gibi, düşman nasıl bir ters halt ettiğini ve ne kadar hesapsız yürüdüğünü anlayarak tedbiri şaşacak ve teslim olmaktan başka çâresi kalmayacaktı.</p>
				<p class="normal">Bizim ihtiyatkâr! Kaymakam Bey, gelirken bir sakatlığa uğramaksızın, gizlenme tedbirleri sâyesinde, emin ve mahfuz olarak ordugâha yetiştiğine hiç şüphe yok ki, şükr etmiş; beraberindeki zâbitleri de tebrik etmiştir. Silâh seslerini işittiği ve yolun ilerisindeki kalabalığı gördüğü anda durup da:</p>
				<p class="normal"><span class="ideitalik">"Bu ne olabilir ve mevkiin hâli neyi icap eder? Düşman mutlaka benim silâh arkadaşlarıma karşı ateş ediyor. Onlara bir faydam ve düşmana bir zararım olabilir mi?"</span></p>
				<p class="normal">Diye bir kere düşünse veyahut sağ tarafı üzerine iki süvâri ile bir iki zâbit gönderip, işi tahkik ettirse idi; hele umum zâbitlerin esas tâlimatnâmesini hatıra getirse idi, mutlaka rütbe alır ve iyi bir nam kazanırdı.</p>
				<p class="normal">Çünkü Muhtar Paşa, harbin başlarında neşr ettiği bir tâlimatta, herkese hitap ederek şöyle demişti:</p>
				<p class="normal"><span class="ideitalik">"Askerin esas vazifesi, top sesi işittiğin yere koş ve yetiş kumandasının dâima mevcut ve cârî olduğunu bilmektir."</span></p>
				<p class="normal">Mâşaallah Hakkı Beyefendi bu tâlimata uymamak gibi hakîmâne bir düşünce ile kendisinin ve yanındaki askerin hayatını emniyete aldı. Ama ara yerde devlet ve milletin nâmusuna dokunacak bir yolsuzluk yapılmış... Zâten onu kimin aradığı var ki, Hakkı Bey de arasın...</p>
				<p class="normal">&#160;</p>
				<p class="solbaslik2">Savaşın ilk günü akşamı</p>
				<p class="normal">Elhâsıl, ordumuzun her tarafında ateş kesildi ve sular kararıp gece oldu. Herkes olduğu yerde kaldı. Asker yoklama oldu, şehid ve yaralılar ayrıldı. Küçük Yahni tepesindeki Kaptan Mehmed Paşa livâsının yerinde ve dayanmakta sebât ettiği haberi alındı, Allah'a şükürler edildi. Alacadağ üstündeki vukuâtın tafsilâtını Miralay İbrahim Bey gelerek Muhtar Paşa'ya haber verdi.</p>
				<p class="normal">Alınması gereken tertibatla ve verilecek emirler ve tenbihlerle vakit yarı geceyi buldu; karakollar yerine kondu. Harbin sabahleyin tekrar başlayacağı beklenerek biraz da uyku kestirildi.</p>
				<p class="normal">&#160;</p>
				<p class="solbaslik2">Savaşın ikinci günü</p>
				<p class="normal">Tan yeri ağardı, yavaş yavaş sabah oldu; taburların olduğu yerde, yâni umum orduda ezanlar okundu, namazlar kılındı. Güneş doğdu, dostumuzdan hâlâ bir hareket yok! Onun da önümüzde ayak üzere olduğu ve sağa sola harekette bulunduğu anlaşıldı. Biz onun taarruzunu beklerken, o da bizim hamlemizi beklemekte; iki taraf da birbirinin gözünün içine bakmakta idi.</p>
				<p class="normal">Öğlene iki saat kala Muhtar Paşa etrâfı keşfe gitti, Evliyâ tepesine çıktı. Ateş hattının her cihetindeki düşmanın, ordugâhına çekilmeyip oldukları yerde durdukları ve hele Yahni tepesinin önündekilerin ayakta beklemekte olduğu görüldü. Bunların ric'atine sebep olur düşüncesiyle, Mirlivâ Çerkes Musa Paşa'nın livâsıyla, bu fırkanın ric'at hattını tehdit etmek üzere Karayal ordugâhına doğru yürümesi emr olundu.</p>
				<p class="normal">Musa Paşa, öğleden bir iki saat sonra harekete geçti. Bir saat sonra da harbe başlanıldı. Önceleri, ufak tefek avcı muharebesinden ibaret kaldı. Derken iki saat içinde savaş şiddetlendi, o kadar sıkı ve mühim ateş ve hücumlar edildi ki târifi kàbil değildir. Her ne ise, gece oldu, her taraftan yine ateş kesildi. O gece de önceki gece gibi herkes olduğu yerde ve silâh başında kaldı.</p>
				<p class="normal">&#160;</p>
				<p class="solbaslik2">Savaşın üçüncü günü</p>
				<p class="normal">Sabah oldu. Düşmanın yine eski vaziyetinde durduğu ve ordugâhına çekilmemiş olduğu görüldü. Mutlaka bir taarruz niyetinde ve kat'i bir netice kazanmak emelinde olması lâzım geleceğinden, buna göre iktizâ eden tedbirler alındı. Onlardan bir hareket hissolunmadı ise de, yalnız Yahni tepesi önündeki fırkanın Kabaktepe'ye yerleşmekte olduğu görüldü.</p>
				<p class="normal">Bunlar orada yerleşirse mutlaka Kars ile bizim aramıza girmeye hazırlandıklarına zâhip olundu. Düşmanı Kabaktepe'ye yerleştirmemek için Hacı Râşid ve Hasan Kâzım Paşalar kumandasında bir fırka sevk olunduğu gibi, Kaptan Mehmed Paşa da livâsıyla bu fırkanın arkasını korumaya memur edildi.</p>
				<p class="normal">Bunlar, Kabaktepe ilerisinde ve Yahni cihetlerindeki düşmana çattılar, harbe başladılar. Düşman da şiddetlice bir mukàbeleye koyuldu, harp ateşi yine hânümanlar yıkarcasına alevlendi... Düşman yavaş yavaş meydandan çekilip, Kabaktepe'ye ve arka tarafa çekildi. Artık bizim askerin de olduğu yerde durması icap etti. Zira düşman Kabaktepe'ye piyâde siperleri yapmıştı. Buraya hücum edilirse, bir hayli müddet düz ovada düşman ateşi altında gidilmek de arazi icâbı idi.</p>
				<p class="normal">Halbuki üç gündür fâsılasız devam eden savaş yüzünden, umum ordumuz, her türlü zarûretler içinde uykusuz ve susuz olduğu halde ayak üstünde bulunuyordu. Askerin artık, bir harp mevkii üzerine hücum edecek takati kalmamıştı. O tepe zapt edilmiş olsa bile, birçok can telef edilmekle ancak ele geçecek, belki de geçmeyecekti. Bu yüzden askerimizin daha ilerlememesi emri verildi. O gün de sahrâda ve silâh başında öylece vakit geçirildi.</p>
				<p class="normal">Harp hattının diğer cihetlerinde de düşmanın açılmakta ve uzaklaşmakta olduğu görülüp, akşamdan sonra bizim asker de beş altı kilometre mesafe arkada kalmış olan çadırlarına çekilerek biraz rahat edebildi.</p>
				<p class="normal">&#160;</p>
				<p class="solbaslik2">"Murdar öleceğine şehid ol!"</p>
				<p class="normal">Harbin üçüncü günü, yâni Kabaktepe cihetine taarruz edildiği gün, Hacı Râşid Paşa fırkasında bulunan Karahisar-ı Şarkî<sup class="calibre3"><a href="../Text/basimizagelenler_split_301.html#footnote-600-187" id="footnote-600-187-backlink" name="footnote-600-187-backlink">187</a></sup> redif taburu savaş yerine gitmekte iken, içlerinden bir nefer, bir taşın üzerine çöküp kalmış. Arkadan çavuşu gelip, niçin orada kaldığını sorup da: "<span class="ideitalik">Açlıktan dizlerimin kuvveti kesildi yürüyemiyorum"</span> cevabını alınca şöyle demiş: <span class="ideitalik">"Be kuzum! Burada açlıktan murdar olarak gebereceğine, birkaç adım ileriye git de, bir düşman kurşunu yiyerek şehid ol!"</span></p>
				<p class="normal">Bakındı imana, bakındı kalb kuvvetine! Böyle bir askere, yiğit zâbitler kumanda eder ve her türlü levâzımâtı da yolunda olursa, kendisinin beş on misli düşmana nasıl galebe etmez! Lâkin ah zâbit, ah zâbit; ikinci derecede ise para para!... İşte açlık mes'elesi umum orduda bu derecede idi.</p>
				<p class="normal">O gün de vefat edenler kaldırıldıktan ve yaralılar Kars'a kadar gönderildikten sonra, hesap edildi, üçbin beşyüz nefer kadar zâyiâtımız olduğu anlaşıldı... Bu üç gün zarfındaki düşman zâyiâtının ise beş altı bin nefer civârında olduğu bir zaman sonra işitildi. Zira onun, yalnız Yahniler tepesi üzerine bir gün akşama kadar açıktan olarak hücûmu esnasında kaybettiği kuvvetin miktarı üç binden aşağı tahmin olunamazdı. Hattın diğer tarafları ise caba!</p>
				<p class="normal">&#160;</p>
				<p class="solbaslik2">Şehid olup bittiler</p>
				<p class="normal">İşte bizde de birçok zâbitan ve neferat ve bunca binbaşılar şehid olup bittiği gibi, Ferik Ahmed Fâzıl Paşa da yaralandı ve Kaymakam Halim ve Habib Beyler gibi ordunun yiğitlikte direği olan zatlar rahmet-i Hakk'a vâsıl oldular. İşbu Ahmed Fâzıl Paşa da birbuçuk ay sonra, yarasının kangrene çevirmesiyle şehid olmuştur. Allah cümlesine rahmet eylesin.</p>
				<p class="normal">Kahramanca hizmetleri yukarıda iftiharla satırlarımızı süsleyen ve tabur sancaklarına nişan verildiği beyan edilen Erzurum tâlî taburuyla, üçüncü talîa taburuna kumanda etmekte bulunan Kaymakam Ali Bey de birkaç yerinden yaralı olarak, ismini unuttuğum bir yaralı Kaymakam Bey'le birlikte Kars'a gönderildiler.</p>
				<p class="normal">&#160;</p>
				<p class="solbaslik2">Yaralıların perişan hâli ve ızdırabları</p>
				<p class="normal">Tarihçi Kişmişof, üç günlük muharebede kendi zâyiatlarını üç bine yakın gösteriyor da, casusların haberlerine dayanarak bizim kayıplarımızı yedi sekiz bin raddesine çıkarıyor. Fakir, bizim alay ve taburlardan aldığımız resmî jurnallerin söylediğini yazıyorum; Kişmişof da öyle yapıyorsa, kendileri hakkındaki haberi doğru, bizim için yazdığının yanlış olması icap eder.</p>
				<p class="normal">Yaralılar, ordunun nakil vasıtalarının en seri ve en rahatçası olan semerli beygirlerle ve kağnı denilen öküz arabalarıyla, otuz otuzbeş kilometre uzakta bulunan Kars'a nakl ediliyorlardı. Muntazam şose yollar olmadığından çakırlı çukurlu, taşlı dereli yollarda yürüyen öküz arabasıyla yaralı nakl etmek ne demektir?</p>
				<p class="normal">Bunun dehşetini ve fecaatini bilmek için ya yaralı olup o arabalarda yatmalı veya vazifeli olarak o arabalarla birlikte gitmelidir. Arabanın sarsıntısı yüzünden veya yolda yarasına bakılıp da ilk tedâvisi yapılamadığı için vefat edenlerin miktarını kimse tayin edemediği için, fakir de buraya kayd edemedim.</p>
				<p class="normal">&#160;</p>
				<p class="solbaslik2">Hastahâneler ve tabiplerimiz</p>
				<p class="normal">Bir de hastahânelerin ve tabiplerin hâlini düşünelim. Zâten tabip ve cerrahlarımız kâfi miktarda değildi. Hastahânelerde ve şurada burada hastahâne edinilen yerlerde başka hastalıklardan yatanlar bir yana, beş altı bin yaralı nefer bulunuyordu.</p>
				<p class="normal">Hattâ sonradan anlaşıldı ki, yaralı olarak hastahânede yatmakta olan bir binbaşının yarası, sırf değiştirilmediği için ölümüne sebep olmuş; bu hal vefâtından sonra üzerinden elbisesi çıkarılırken anlaşılmıştır.</p>
				<p class="normal">Artık bir hastahânede her surette sözünü dinletmeye muktedir olan bir binbaşı, bu şekilde kaybedilirse, ufak tefek zâbitan ve neferat için neler olmuştur, orayı hiç hesâba katmamalı ve sormamalı!</p>
				<p class="normal">Gerçi baştabip mes'ul tutuldu, bilmem ne oldu. Ama sertabip ne yapsın ve diğer tabipler nasıl işe yetişsin! Sayıları az, malzemeleri kötü... Zaman oluyor ki uyku yüzü görmüyorlardı. Döndü dolaştı, işin ucu yine parasızlığa dayandı. Para, para! Harp para ile oluyor, başka şeyle ve lâfla değil...</p>
				<p class="normal">&#160;</p>
				<p class="solbaslik2">Habib Bey vak'ası</p>
				<p class="normal">Yaralıların hâli yazılırken, Kaymakam Habib Bey ve şehâdeti aklıma geldi. Ahlâka taallûk eden bir vak'a olduğundan bir nebzesini buraya kayd ettim:</p>
				<p class="normal">Yahniler muhârebesi dediğimiz ve yazmakta bulunduğumuz üç gün muhârebesinden evvelki bir savaşta, Muhtar Paşa hazretleri harp hattını gözden geçirirken ak sakallı bir binbaşıyı fevkalâde çalışıp gayret eder ve kahramanlık gösterir halde görür.</p>
				<p class="normal">Birkaç gün sonra bir kaymakam nasbı lâzım gelir; livâ ve feriklere, bir ak sakallı binbaşı gördüğünü, onun kim olduğunu sorar. Öyle birkaç tane ak sakallı binbaşı bulunduğu anlaşılır. Nihayet aranır, Muhtar Paşa'nın gördüğü binbaşının, beşinci ordunun Halep redif taburu binbaşısı Habib Efendi olduğu anlaşılır.</p>
				<p class="normal">Habip Efendi'nin kaymakam olacağını haber alan ve bulunduğu alayın kaymakamı olan Şamlı Mehmed Ali Bey, Muhtar Paşa'ya gelerek, bu binbaşının vazife bilmez, tembel, câhil, ahlâksız bir adam olduğundan bahsederek, terfî-i rütbeye lâyık olmadığını söyler.</p>
				<p class="normal">Muhtar Paşa ise, o binbaşının gayret ve fedâkârlığını bizzat gördüğünü, aleyhinde konuşan Kaymakam Bey'in ise hiç bir harpte gözüne ilişmediğini beyân ederek, Kaymakam'ı tekdir edip huzûrundan çıkarır. Habib Efendi de Habib Bey olur gider.</p>
				<p class="normal">Meğer genç Kaymakam Bey, fevkalâde ahlâksız ve kibirli bir adam imiş. Bizim Habib Efendi ise kocamış bir kurt değil, savaşçı bir aslan olduğundan, Kaymakam Bey'in kendisinden beklediği hulûslu sözleri ve kandilli temennâları ve bizde yersiz olarak edepten sayılan dalkavukça hareketleri beceremezmiş.</p>
				<p class="normal">Kaymakam Bey'in câhilce çalımlı hâllerine karşı da <span class="ideitalik">"İş geçit başında belli olur"</span> diye bıyık altından gülermiş. İşte efendim Habib Bey'in görülen kötü ahlâkının hülâsası budur...</p>
				<p class="normal">Bakındı ahlâksızlığın derecesine ki, sırf kendi keyfine hizmet etmiyor diye, Habib Bey'in iyi tarafları görülmeyerek, biçâre ihtiyar kötü hallerle itham olunmuştur. İşte bizde nice nice iyi ve ehil kimseler, bir şahsî garaz uğruna harcanıp gitmiştir.</p>
				<p class="normal">Her şeyde olması lâzım geldiği gibi rütbe terfii hususunda da bir kàidenin hâkim olması lâzımdır. Bu olmadığı için zâbit yetişemiyor ve yetişmiyor.</p>
				<p class="normal">&#160;</p>
				<p class="solbaslik2">Bahtiyar şehid</p>
				<p class="normal">Habib Bey'in kaymakam nasbından birkaç gün sonra Yahniler muhârebesi vukû buldu. Bu savaşta, Alacadağ'a çıkmış olan düşmana taarruz eden askerin içinde Habib Bey de vardı. At üstünde ve kılıç elinde, askere kahramanca kumanda etmekte iken, göğsüne isâbet eden bir kurşunun tesiriyle, bu bahtiyar ihtiyar, âzim-i gülşenserây-ı illiyyîn olmuştur. Ondan sonra da <span class="ideitalik">"İşte gördünüz mü, iddiâsını nasıl isbat etti ve mertliğini ne yolda izhâr etti!"</span> diye "doğruluk hâkimi" hakikat nidâsı ile, Habib Bey'in aleyhinde şahsî garazı ile lâf eden Mehmed Ali Bey'in yüzüne tükürmüştür.</p>
				<p class="normal">Lâkin harp bitti, müsâlâha oldu, alay ve taburlar yerli yerine çekildi. Mehmed Ali Bey'in burnu bile kanamadı. <span class="ideitalik">"Sıdk ile kaçan merdânın arkasından bedduâ bile yetişmez!"</span> darbımeseli, birkaç yüz sene evvelki yeniçerilerden kalma meşhur bir söz olmalı.</p>
				<p class="normal"><span class="ideitalik">"Pür-âteşim açtırma sakın ağzımı zinhâr</span></p>
				<p class="normal"><span class="ideitalik">"Zâlim beni söyletme derûnumda neler var!"</span></p>
				<p class="normal">Diyelim de sükûta varalım.</p>
				<p class="normal">&#160;</p>
				<p class="solbaslik2">Bu şanlı bir savaştır</p>
				<p class="normal">Üç gün devam eden bu muhârebe pek şanlıdır. Osmanlıların nâmusunu hakikaten yüceltecek bir kahramanlıkla yapılmıştır. Dehşetini hasmımızın tarihleri yazacağı gibi, ehemmiyetini dahi diğer tarihlerin överek yâd edecekleri muhakkaktır. Çünkü hem istihkâm, hem meydan muhârebesidir. Hem hücûm ettik, hem hücûma uğradık.</p>
				<p class="normal">O kadar mühim ve değerli harekât ve sevkiyat yapıldı ki, mekteplerde harp fenni ve târihi okutacak olan dostlarımıza misal olarak gösterilmek üzere, her biri birer hediyedir; ve inşaallah harp içinde bulunan asker arkadaşlarımızdan tafsilâtını yazanlar olacağından, ileride görürüz de memnun oluruz.</p>
				<p class="normal">Eylûl'ün yirmi üçüncü [5 Ekim 1877] günü nakil vâsıtalarımız Kars'a gönderilerek kâfi miktarda erzak getirildi. Askerimiz istirahat ettirildi. Muhârebede tutulmuş olan beş on esirin istintakından ve düşman ölülerinden alınan şapkaların cins ve numaralarından anlaşıldı ki, <span class="ideitalik">Moskova Granadya</span> fırkası ile ismini unuttuğum yeni bir fırka daha gelip Rus ordusuna katılmış olduğu gibi, Batum'dan ve Bayezid'den de birçok kuvvet alınmış ve onun üzerine kat'î ve neticeli işler görmeye azm etmişlerdir.</p>
				<p class="normal">Zira Yahniler muhârebesi başlamazdan evvel, ikàmet ettiği müstahkem ordugâhtan çıkan düşmanın bir kısmı el'an meydanlarda geziniyor, diğer kısmı ise Kars ile bizim bağlantımızı temin eden Yahni tepesine karşı Kabaktepe'yi merkez edinerek istihkâmımsı şeyler yapıp duruyordu.</p>
				<p class="normal">Bizim ise askerî kuvvetimizde hayli kayıplar olduğu gibi, en cesur, en güzîde ve değerli zâbitânımızdan kayp ettiğimiz zevâtın tesiri, nefer kaybından daha elîm bir şekilde kendini hissettiriyordu... Şu halde, müdâfaası güççe olan düz ovadan çıkılmak ve üzerine zor taarruz edilir bir noktayı topluca olarak ordugâh edinmek icap eyledi.</p>
				<p class="normal">&#160;</p>
				<p class="solbaslik2">Ordunun Alacadağ'a çekilmesi</p>
				<p class="normal">Bu vaziyet üzerine, Eylûl'ün yirmibeşinci gecesi<sup class="calibre3"><a href="../Text/basimizagelenler_split_302.html#footnote-800-57" id="footnote-800-57-backlink" name="footnote-800-57-backlink">(*57)</a></sup> umum ordunun Gedikler muhârebesinin vukuundan evvelki mevkii olan Alacadağ'ın eteklerine çıkması ve her alay ve taburun gündüzden gösterilen yerlere yerleşmeleri emri verildi.</p>
				<p class="normal">Bu hareket gündüz icrâ olunamadı; zira düşman pek yakın olduğundan, askerimiz dağa yukarı ric'at ederken arkamıza takılabileceği düşünüldü. Nakil hâlinde bulunan askerin karışıklığı zarûrî olacağından bir tehlikeye uğranılmak ihtimali vardı... Geceden herkes yerli yerine çıktı.</p>
				<p class="normal">Yalnız ordunun idâre anbarı edindiği Gorhana köyündeki levâzımâtın nakli zarûrî olarak gündüze kaldı. Zirâ mekkâre hayvanlarımız geceleyin, silâhendâz askerimizin çadırlarını vesâir mühim ve zarûrî levâzımatını nakl ile meşgul idi. Gündüz olunca, idare merkezindeki ihtiyat cephâne, zahire, mühimmat ve levâzımâtı taşımaya başladılar.</p>
				<p class="normal">Lâkin düşmanın o gün mutlaka taarruz ederek eşyâmızı oradan nakl ettirmemek isteyeceği ihtimâli akşamdan düşünülmüş olduğundan, Mirlivâ Şevket Paşa, livâsıyla beraber idârenin muhâfazasına bırakılmıştı.</p>
				<p class="normal">Gündüz olup da, eşyanın nakl edilmekte olduğunu ve umum ordu mevkiimizin değiştiğini gören düşmanın, karışıklıktan istifâde etmek için büyük bir kuvvet ve altmış top ile ilerlemekte olduğu görüldü.</p>
				<p class="normal">&#160;</p>
				<p class="solbaslik2">Geriye çekilirken yapılan savaş</p>
				<p class="normal">Düşman, Şevket Paşa livâsının birkaç katı idi. Mustafa Câvid Paşa livâsı, Hasan Kâzım Paşa kumandasına verilerek, Şevket Paşa'nın soluna çıkarıldı. Sonra da birkaç taburla Ferik Hacı Râşid Paşa gönderildi. Yük hayvanlarımız mevcut eşyâyı nakl ededursunlar, düşman da bir taraftan toplarını sağmaya başladı, bizimkiler de mukàbele ettiler.</p>
				<p class="normal">O gün dört beş saat top muhârebesi oldu. Tâ akşama dört saat kala, düşman piyâdesi de hücûma kalktı, tüfek ateşi başladı. Bizim avcılar bulundukları taşlığa pek güzel yerleşerek düşmanın hücum dalgalarını kırıyorlardı. Yalnız böyle taşlık yerde düşen güllenin parçaladığı sayısız taş parçalarının her biri, bir gülle tesiri yapıyordu.</p>
				<p class="normal">Piyâdelerimizin üzerine hücûmunu sıklaştıran düşman hiç ara vermeksizin ateşe devam ederek kıyâmetler koparmakta, bizim aslanlar ise hiç fütursuz işlerine devam etmekte idiler. Avcılarımız da devamlı olarak imdat kuvvetleri ile takviye olunuyordu.</p>
				<p class="normal">Güneş battı. İdârenin nakliyatı ise, onlar harp ile meşgul iken gülle ve kurşunlara bakılmaksızın erkence bitirildi. Gerçi düşman mermileri birçok hayvanımızı helâk etti ise de, işimiz tamamen görüldü. Gurubdan sonra dahi dostumuz işine ve ateşine devam ediyordu. Bir saat sonra ateşi kesti, bizimkiler de sükûta vardılar.</p>
				<p class="normal">Yaralılarımızın icâbına bakıldı; dörtyüz yetmiş bu kadar zâyiatımız olmuş, düşmanın da bin kadar zâyiâtı olacağı tahmin kılınmıştır. Zira açıktan hücum ettiği için vaziyet bunu gösteriyordu.</p>
				<p class="normal">&#160;</p>
				<p class="solbaslik2">Gürcü Hacı Süleyman Bey'in hasreti</p>
				<p class="normal">Bu savaşta da bir hayli zâbit kayp ettiğimiz gibi, Şevket Paşa livâsının yüz suyu olan Kaymakam Gürcü Hacı Süleyman Bey'i de kayp ettik. Bu azizin göbeğinden bir kurşun geçerek, kitab-ı hayâtının hâtimesini çekmiştir, Cenab-ı Hak garîk-i bahr-i rahmet eylesin.</p>
				<p class="normal">Kurt İsmail Paşa hazretleri kumandasında ve harbin başlangıcında yapılmış olan Horum muhârebesinde ve diğer savaşlarda fevkalâde şecâat göstermişti.</p>
				<p class="normal">Hacı Süleyman Bey'in bulunduğu taraftan acaba ne netice alınır, diye hiç merak edilmezdi. Sözüne sâhip, işini bilir, aklı başında, az okur, yazması yok, kahraman ve gerçekten işbilir bir zat idi.</p>
				<p class="normal">Şehâdetinden bir gün önce, bir iş için fakirin çadırına gelmişti. Öteden beriden konuşulurken dedi ki:</p>
				<p class="normal"><span class="ideitalik">"Bundan iki yıl önce Erzurum'da evlendim, binbaşı idim. Gerdeğe girdiğimizin ertesi günü taburumuz Sırp cephesine nakl edildi. Hemen o gün Dersaadet'e doğru yola çıktık. Haremimi de memleketim olan Livana'ya gönderdim. Sırbiye muhârebeleri bitti, Moskof muhârebesi çıktı, şimdi de bununla meşgûlüz. Sağ kalırsam, muhârebeden sonra birkaç ay izin alıp, gidip memleketimde rahat edeceğim."</span></p>
				<p class="normal">Sözlerinden, hareminin eli eline değmemiş olduğu da anlaşılmıştı... Ah insan! İçinde bulunduğu ân ve saatin ötesinde neler olduğunu bilmeyen ve başına neler geleceğinden haberi olmayan âciz ve gâfil insan!</p>
				<p class="normal">&#160;</p>
				<p class="solbaslik2">Oturmakla rütbe kazanılmaz</p>
				<p class="normal">O gece asker yerli yerine alındı. Sabahleyin düşmandan bir hareket görülmedi ise de harp hattımızın her cihetinin iyice tahkîmi iktizâ etti. Çünkü ordumuz her gün ve her bakımdan zayıflıyordu. Muhtelif kıtaların bulunduğu yerler tahkim edilirken, Yahniler muhârebesi günü elde edilen Evliyâ tepesine konulan üç tabur ve üç topun kumandasına Kaymakam Ali Haydar Bey memur edildi.</p>
				<p class="normal">Ayrıca Harput redif miralayı Ali Şevki Bey de üzerlerine konularak, Muhtar Paşa tarafından, Ali Haydar Bey ile müzâkere ederek iş tutması tenbih olunmuştu.</p>
				<p class="normal">Bakındı kaderin hükmüne! Bu Miralay Bey, Kars'ta anbarların idâresinde memur idi, yâni idâre memuruydu. Kars'tan Muhtar Paşa hazretlerine bir mektup yazarak, kıdeminden bahsetmiş ve rütbesinin terfiini istidâ etmiş... Kumandan Paşa da: <span class="ideitalik">"Kars'ta oturmakla rütbe kazanılmaz; ordugâha gelip muhârebede ehliyetini göstermeli de, sonra rütbe almalı</span>" cevabını verir.</p>
				<p class="normal">Onun üzerine Ali Şevki Bey de ordugâha gelir, Evliyâ tepesine memur edilen askerin kumandasına ve Ali Haydar Bey'in yanına gönderilir.</p>
				<p class="normal">Çünkü bu Ali Haydar Bey fevkalâde cesur ve şecî' bir askerdir. Bütün muhârebelerde tecrübe olunduğu gibi, Yahniler muhârebesi günü, rûhâniyet-i Hazret-i Peygamber'i kendisinden hoşnut edecek derecede yararlıklar gösterdi, ve bunun üzerine de o gün mükâfaten kaymakam oldu idi.</p>
				<p class="normal">&#160;</p>
				<p class="solbaslik2">Miralay, ama tecrübe olunmamış!</p>
				<p class="normal">Miralay Ali Şevki Bey ise, tecrübe olunmamış, yâni henüz kesilmemiş bir karpuz olduğundan, herhalde öyle bir mühim mevkide tecrübesine kalkışmak câiz olamazdı. Onun için, kaymakam ile müzâkere ederek iş tutması emr olunarak Evliyâ tepesinin muhâfazasına memur kılındı.</p>
				<p class="normal">Burada, okuyanların: <span class="ideitalik">"Bir miralay, nasıl tecrübe olunmamış bir karpuz olabilir?"</span> diye hayret etmeleri ihtimâli hatırıma geldi. Ama yukarıdan aşağıya yazılırken, bazan kalemin sadedden çıkıp gezindiği yerler dikkatlice mütâlaa olunursa, şaşmaya hiç yer kalmaz; işte orası öyledir vesselâm!?</p>
				<p class="normal">Ordunun vaziyeti değiştiğine göre, şimdiki ta'biyesini bir daha tarif edelim:</p>
				<p class="normal">Sağ cenâhımız Nahırcı tepesinde, merkezimiz Alacadağ'ın orta yerinde ve yine ortanın bir kısmı Evliyâ tepesinde ve sol cenâhımız da Kaptan'ın kumanda ettiği Yahni tepesindedir. Ordugâhça lüzumlu tahkimat yapılmış ve arâzinin iktizâsına göre kuvvetlerimiz yerleştirilmiştir.</p>
				<p class="normal">Bu sırada düşman, ordusunu, bizim evvelce kendisinden alıp da bu defa terk ettiğimiz Kızıltepe'nin sağına ve soluna doğru uzatmış ve tepeyi de şiddetli top ateşine tutmuş idi.</p>
				<p class="normal">&#160;</p>
				<p class="solbaslik2">Düşman, ordugâhımızı topa tutmaya hazırlanıyor</p>
				<p class="normal">Bulunduğumuz yerin ilerisinde yalçın kayadan kesme bir kuru dere vardı. Birgün ileri karakollarımız, bunun ötesinde pek az miktarda düşman askerinin gezinmekte olduğunu haber verdiler. Dürbünlerle bakıldı, bunların orada toprağı kazmakla filân uğraştıkları görüldü.</p>
				<p class="normal">Meğer düşman, bizi döğmek üzere getirdiği büyük çaplı istihkâm toplarını oracığa gömer imiş. Ertesi gün o noktadan, gâyet heybetli bir sadâ ile bir top patladı. Güllesi üzerimizden aştı gitti! Bu hal, düşmanın –askerî tâbirle– bizi bombardıman edeceğine delâlet ediyordu.</p>
				<p class="normal">Düşman toplarını tahrip etmek ve oralarda barındırmamak üzere, topların gömüldüğü yeri gören ve çadırlarımızın önünde bulunan bir tepeciğe, iki batarya top konarak, düşman topunun üzerine gülle yağdırmaları emr olundu.</p>
				<p class="normal">Toplarımız hep birden ateş ettiler, hayli müddet gülle attılar. O esnâda düşman topları sükût ederek hiç cevap vermiyorlardı. O mevkiin, toplarıyla beraber zîr ü zeber edildiği zannedildi. Artık bizim toplar da ateşi kesti.</p>
				<p class="normal">Aradan çeyrek saat geçmeden bir top, arkasından bir daha, bir daha sağdığı görülünce bizim topların, onun toplarının gömüldüğü yere hiç bir hasar veremediği anlaşıldı.</p>
				<p class="normal">Düşman toplarının dumanının çıktığı yere nişan alınarak tekrar ateşe başlanıldı. Çünkü orada düşmanın topları nerede kaldı; bir neferi bile gözükmüyor, mecbûren dumanın çıktığı yer hedef alınıyordu. Bizim topların hepsinin birden o noktaya yağdırmakta olduğu güllelerden, artık oralarda barınmanın mümkün olamayacağı, hedef noktasının nadas edilmiş tarla haline girmesinden tahmin edilerek ateş kestirildi.</p>
				<p class="normal">&#160;</p>
				<p class="solbaslik2">Gece gündüz, çeyrek saatte bir gülle</p>
				<p class="normal">Ama bizimkilerin ateşi kesmesinden sonra düşman bir top daha patlatmasın mı! Artık bizim toplarımızın, onun topuna ve topçusuna zarar vermemiş olduğu iyice anlaşıldı. Ondan sonra da bizden artık top atılmaması emr olundu. Zira bizim gülleler beygir sırtında, Trabzon'dan ancak bir ayda gelebiliyordu. Öyle aziz ve kıymetli şeyin faydasız yere isrâfında mânâ yoktur.</p>
				<p class="normal">Düşman her çeyrek saatte bir gülle bize, yâni kumanda çadırının bulunduğu merkeze, bir gülle de Evliyâ tepesine göndermeye başladı. Gündüzden topun derecesini ve hedefini yoluna koyduğu için geceleri de susmadı.</p>
				<p class="normal">Gerçi hasarı pek az idi, yirmi dört saatte ancak yedi sekiz kişi ile birkaç mekkâre hayvanına zarar verebiliyordu; ama mânevî zararı, maddî zararı ile kıyas edilemeyecek kadar fazla idi. Çünkü gece gündüz düşman güllesine hedef olmak, askerin uykusuna ve rahatına dokunduktan başka kalblerinde de bir vehim uyandırıyordu.</p>
				<p class="normal">&#160;</p>
				<p class="solbaslik2">Düşman bundan sonra kazanmaya başladı</p>
				<p class="normal">O sırada fakirin kalbi de, çeşit çeşit vehimlerin konup göçtüğü bir evham kervansarayına dönmüştü. Hiç bir dakika o münâsebetsiz misafirlerden kurtulamadı. Üstümüzden gülle geçerken başımı koparacak vehmine kapıldığımdan, hiç faydası olmadığını bile bile sakınır, yerlere yatar kalkardım.</p>
				<p class="normal">Hele geceleri eğer uyanıksam ve güllenin gelmekte olduğunu o müdhiş ve sevimsiz sesinden anlarsam, sanki faydası varmış gibi, üzerime örtündüğüm şeyi başıma çekerdim.</p>
				<p class="normal">Gülleler yanımızdaki telgraf çadırını vurdu, makineyi filânı parça parça etti. Kumandan hazretlerinin yâverlerinin çadırının tepesini götürdü. Elhâsıl orduda kalb huzursuzluğundan şikâyet etmedik kimse kalmadı.</p>
				<p class="normal">İşte düşman bundan sonra kazanmaya başladı.</p>
				<p class="normal">&#160;</p>
				<p class="solbaslik2">Zâbitânımızdan bâzılarının korku derecesine bir misâl</p>
				<p class="normal">Çadırı, fakirin çadırı yanında olan erkânıharp kaymakamı Hasan Basri Bey, mühim bir husus için beni çadırına dâvet etti, gittim. Çadırının içinde, karyolasının üzerinde oturuyordu; ama benzinde kan yok, dudakları bembeyaz olmuş... Yanına oturdum. Hoşbeşten sonra, kulağıma eğilerek, mahremâne dedi ki:</p>
				<p class="normal"><span class="ideitalik">"Ben korkuyorum. İki gecedir uyku yüzü görmedim. Hal böyle devam ederse çıldıracağım. Bir iyilik edip, erkânıharp reisi Hasan Kâzım Paşa'dan bana izin alırsanız, Erzurum'a veya İstanbul'a gider, kıyâmete kadar size duâcı olurum."</span></p>
				<p class="normal">Sırf korkuyu ileri sürerek, yâni korkuyu bir hastalık sayarak ruhsat istemenin câiz olamayacağını ve herhalde başka bir sebep gösterilmesi lüzûmunu söyledim. Ayrıca da bu sözün istikbalde yükselmesine mâni olacağını ilâve edince, gâyet ciddî bir tavırla:</p>
				<p class="normal"><span class="ideitalik">"Ben istikbalden, yükselmekten ve hattâ şimdi taşıdığım rütbeden bile vaz geçtim; bana yalnız hayâtım lâzım. Tek hayatta olayım, bir kuru ekmek parçasıyla geçineyim, râzıyım."</span></p>
				<p class="normal">Cevâbını verdi.</p>
				<p class="normal">&#160;</p>
				<p class="solbaslik2">Çukurun içinden</p>
				<p class="normal">Bunun üzerine, bakalım makalım, sözüyle yanından ayrılmak üzere iken, bir düşman güllesinin daha gelmekte olduğunu duydum. Baktım mîr-i muhterem hazretleri yanımdan kayboldu.</p>
				<p class="normal">Acaba ne oldu, nereye gitti, diye etrafta aranırken; karyolanın ayakucundan başını çıkarmış, bana bakıyor olduğunu gördüm. Gülle az önce, bulunduğumuz çadırın yüz adım kadar açığına düşmüş ve patlamıştı.</p>
				<p class="normal">Her ne ise Kaymakam Bey olduğu yerden çıktı; yanıma gelip oturdu.</p>
				<p class="normal"><span class="ideitalik">"İşte her vakit hâlim böyledir, usandım efendim, aman..."</span></p>
				<p class="normal">Diyerek yine ricâsını tekrarladı.</p>
				<p class="normal">Meğer mîrimiz karyolanın ayak tarafında bir çukur kazdırmış. Gece, gündüz, güllenin o dehşetli sesini işitince, kendisini o çukura atarmış.</p>
				<p class="normal">Bu hâli görünce, benden daha korkak birinin de dünyada bulunduğunu anlayıp, hâlime şükrettim.</p>
				<p class="normal">&#160;</p>
				<p class="solbaslik2">"Kalpazanın hiçbir şeyi yoktur!"</p>
				<p class="normal">Akşam üstü Hasan Kâzım Paşa'yı gördüm; bu adamın vücutça rahatsız olduğunu filân söyleyip, izin verilmesini temenni eylediğimde:</p>
				<p class="normal"><span class="ideitalik">"Kalpazanın hiç bir şeyi yoktur. Sırf gülleden kaçıyor. İbâdullahı burada ateş içinde bırakıp da savuşmak hamiyetsizliğini ihtiyâr edecek. Ben ona izin verilmesine sebep olamam, varsın gebersin!"</span></p>
				<p class="normal">Cevabını verdi.</p>
				<p class="normal">Her ne kadar ricamı tekrar eyledimse de Hasan Kâzım Paşa'dan kabul eseri görmedim.</p>
				<p class="normal">İşte efendim hal böyledir. Birkaç sene sonra bu zâtı İstanbul'da gördüm. Miralay olmuştu ve tavr ü hareketiyle fâtih-i âlem olduğunu göstermekte idi. Mensup olduğu askerlik dâiresindeki arkadaşlarına:</p>
				<p class="normal"><span class="ideitalik">"Ben harpte şöyle tedbir ettim, şöyle tertibat alınmasını ihtar eyledim. Dinleyen olmadı da ordunun başına o kazâ geldi. Yoksa bana kalsaydı, iş başka olacaktı..."</span></p>
				<p class="normal">Diye kendini övüp durur, herkesi bîzâr edermiş.</p>
				<p class="normal">&#160;</p>
				<p class="solbaslik2">Yalancı zâbitlerin zararı</p>
				<p class="normal">Canım, bu ne kadar insafsızlık, ne derece yalancılık! İnsan bu kadar yalanı bilerek söyleyemez, yoku var gösteremez. Bu gibi adamların dimağlarında gizli bir hastalık olmalı. Bunlar, dünyayı ve kendi hareketlerini olduğundan başka görüyor ve gördüklerini de hakikat sanıp aldanıyorlar, herhalde. Yoksa böyle olmasa, bu gibi sahtekârlıklardan utanılması icap ederdi; utanılan şey de tabiî halkın yüzüne karşı ilân edilmezdi.</p>
				<p class="normal">Bu zât-ı şerif, şimdi de, yâni 1306 [1888] senesinde de mirlivâ bulunuyor. Allah etmesin yarın bir harp zuhûr edecek olsa, ya bir kolordunun erkânıharbiyesi reisliğine veyahut müstakillen bir kol kumandanlığına tâyin olunacaktır... Sonra da o kolun başına ne müthiş kazâlar gelecek, orasını Allah'tan başka kimse bilemez.</p>
				<p class="normal">&#160;</p>
				<p class="solbaslik2">Kötü zâbit nasıl bilinecek?</p>
				<p class="normal">Acaba bu adamı niçin terfi ettirdiler ve niçin bir kumandanlığa tâyin ettiler? Kabahat onun mercii olan Serasker'de midir?</p>
				<p class="normal">Hayır, Serasker'de niçin kabahat olsun! Zira Serasker'in o zâtın bir harp yerinde ne yaptığından ve nasıl korkaklık ettiğinden haberi yok ki!.. Serasker hazretleri onun konuşmasına, tahsiline, zekâsına baktı; arkadaşları içinde de kıdemlice gördü, terfi etmeye hakkı olduğunu takdir etti, yaptırdı.</p>
				<p class="normal">Öyleyse, bunun hâlini niçin mensup olduğu dâireye vaktiyle haber vermedi, diye henüz sâhibini bulamadığımız kabahati, harp mevkiinde bulunan büyük kumandana nisbet edelim.</p>
				<p class="normal">Ama kumandan da kabahati kabul etmez, der ki:</p>
				<p class="normal"><span class="ideitalik">"Bana kimse:</span> 'Yahu siz muhârebede birçok ümerâ ve zâbitân istihdâm ettiniz. Bunların aliyyülâlâ, âlâ, orta, kötü ve kötüden fenâsını ayırarak, bir defterini bize veriniz de, ileride ona göre muâmele edelim; o defterde yazılı olan adamları iktizâ ettikçe büyütelim' <span class="ideitalik">demedi. Ayrıca, ben öyle bir defter vermiş olsam dahi, devrin mugâlatacıları bin türlü vesile ile o deftere noksan bulurlar. Kimi</span> 'Kumandanın bana garazı vardır; kendisi şöyledir, böyledir. Yoksa dünyada benden daha işbilir, daha dirâyetli bir adam yoktur' <span class="ideitalik">der.</span></p>
				<p class="normal"><span class="ideitalik">"Sonra da kumandanın şahsen düşmanı olarak ırz ve namusunu lekelemeye vesileler arar, durur. Düşmanlarının çoğalmasını ve rahatını kaybetmeyi aklı başında hangi insan kabul eder ki, kumandan etsin. Kimi de başka başka kitaplar yazıp kendini temize çıkarmaya kalkışır. Çünkü bu âlemde hiç kimse hakkına râzı değildir."</span></p>
				<p class="normal">Şu halde kabahat, ne terfi edende, ne ettirende, ne de kumandandadır. Kabahat usüldedir. Devletçe bir güzel usül ve adâletli bir yol konulursa, iş düzelir. Bütün bütün düzelir demem; ama oldukça hak ve adalete, liyâkat ve istihkaka göre muâmele olunur...</p>
				<p class="normal">Bu usül nasıl konur; kim koyar; sonra tatbikatına kimler nezâret eder? Bu husus bizim sergüzeştnâmenin vazifesi dışında kaldığı için ona dâir bir şey diyemem.</p>
				<p class="normal">&#160;</p>
				<p class="solbaslik2">Bir gülle–zede daha</p>
				<p class="normal">O sırada fakirin refiklerimden, yâni vazife ve kalem çadırı arkadaşlarımdan Kiğılı bir Hâfız Ahmed Efendi var idi. Elinden geldiği kadar vazifesini îfâya çalışırdı. Rus güllelerine hedef olmaya başladığımız günden itibaren, yemekten içmekten ve arkadaşlarıyla gülüp söylemekten kesildi. Hasta gibi bir hâle geldi.</p>
				<p class="normal">Nihayet fakire sırrını açarak, bu hâlde bir müddet daha kalacak olursa âsap bozukluğu ve buhran içinde öleceğini; kaybolmakta olan bir hayatın kurtarılmasını ve ömrünün sonuna kadar minnetdar kalacağını söyleyerek fevkalâde sızlandı...</p>
				<p class="normal">Muhtar Paşa'ya, arkadaşlarımızdan filân, hastadır falan diyerek izin aldım. Yanına bir süvâri kattık, selâmetle gitti... Korkunun bu derecesinden daha hafiflerini, daha da azını ve derece derece, hiç korkmayanlara kadar pek çok zevat gördüm.</p>
				<p class="normal">&#160;</p>
				<p class="solbaslik2">Vehim ve korkuya dair bâzı düşünceler</p>
				<p class="normal">Bulunduğumuz merkezde dâimâ konuşup görüştüğüm ve kendileriyle teklifsiz olduğum yirmi kişi varsa, işte bunlardan ikisi korkunun son derekesine düşmüşlerdendir.</p>
				<p class="normal">Demek ki ordugâhımızda mevcut olan askerin yüzde onu, belki de yirmisi, bu hâle düşmüşlerdi. Ama derdine derman bulamayacağından emin olduğu için sesini çıkarmıyordu; fakat nasıl olursa olsun, şu güllenin insan tabiatine verdiği dehşetten bir an evvel kurtulmayı da kalben temenni ediyordu.</p>
				<p class="normal">Hattâ vehmine mağlûp olanlardan ve bir teselli çâresi bulamayanlardan, firar edenlerimiz de çoğaldı. İş böyle giderse hâl vahim olacağından, neferlerden tutulan bâzı firârîler taburların önünde kurşuna dizilerek, herkese ibret gösterildi, bu sûretle kaçmaların önü alındı.</p>
				<p class="normal">Ama bu tedbir ve ilâç maddî olup, mânevî iç hastalığına müptelâ olanlara tesiri yoktu, nitekim bu ileride görülecektir.</p>
				<p class="normal">&#160;</p>
				<p class="solbaslik2">Geri çekilmek, bizim askere dokunuyor</p>
				<p class="normal">Askerin azmini ve sebâtını sarsan sebeplerin birisi de yerimizi terk ederek Alacadağ'a çekilmekliğimizdir, diyebilirim.</p>
				<p class="normal">Gerçi daha sağlam bir mevkide, daha ziyade topluca bulunmak ve yerin müsaidliğinden istifade etmek niyetiyle geri çekilindi; ama adı ric'at değil mi! Vardı, askerin kalbine dokundu, gitti!</p>
				<p class="normal">Öteden beri biline gelmekte ise de, fakir de bizzat tecrübe eyledim ki, bizim askerin mizâcına ric'at mes'elesi kat'iyyen elvermiyor. Meselâ ric'atten evvel yüz derece kuvvet ve metâneti hâiz olan kalblerin, sebatları derhal sıfıra iniyor. Ama bu halden hiç müteessir olmayanlar da var; fakat olanlar daha çok. Esas olan da bu çokluktur tabiî...</p>
				<p class="normal">Ric'atten değil ama, gülleden ben de müteessir oldum. İhtimal ki ric'atten de dehşete düşebilirdim. Ama ric'atin sebebini bilip, muhâkeme edebildiğim ve lüzumunu zihnimde isbat eylediğim için böyle bir şey hissetmedim; ama güllede bunun aksi oldu.</p>
				<p class="normal">Günler ve geceler boyunca ordugâhımıza atılan bütün güllelerin, üç beş kişi ile beş on hayvandan başkasına zararı olmadığını âlemle beraber ben de gördüğüm ve muhârebelerde kurşunun verdiği zararın yanında güllenin hiç hükmünde kaldığını bildiğim halde, onun öyle dehşetli dehşetli gelişinden ve yere düşüp de patlayışından, pek garip ve müdhiş bir tesir husûle geliyordu.</p>
				<p class="normal">Onun için ne vakit üzerimizden bir gülle geçse, yere kapanmadan duramadığımı, yukarıda söylemiştim.</p>
				<p class="normal">&#160;</p>
				<p class="solbaslik2">Korkak ve cesur, arkadaşın tesiri</p>
				<p class="normal">Hattâ bir gün sabah namazı vaktinde, Muhtar Paşa hazretleri çadırında bana bir müsvedde târif ederken, düşmanın yine bir güllesi geldiydi. Gülle geçerken Paşa sözünü kesmeyerek birdüzüye devam ettiği için, fakir de onun yanında yere yatmaktan utandım. Yalnız olduğum yerde vücudumu kasıp büzülmek ve dişlerimi sıkmakla yetindim, ürktüğümü sakladım.</p>
				<p class="normal">Korkaklık da cesaret de mizaçla ilgili, tabiî bir şey ise de, demek ki, karşındakinin hâli de insana tesir ediyor. Metânet-i kalbe mâlik bir arkadaşa nâil olan adam, hiç olmazsa ondan utanarak, cebânetini izhar edemiyor.</p>
				<p class="normal">Askerin gülleden sakınmasının ve o sırada yerlere yatmasının askerlik âleminde ayıp sayılması, büyük bir hikmet eseri olarak düşünülmüş. Muhakkak ki asker birbirini ayıplamalıdır. Zira birbirine bakarak, umûmuna birden korkaklık geleceğinden hiç şüphe yoktur.</p>
				<p class="normal">Her ne ise, insan birbirinden bozulup düzeliyor vesselâm...</p>
</body>
</html>