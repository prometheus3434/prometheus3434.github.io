<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="text/html;charset=utf-8" http-equiv="content-type"/>
    <title>basimizagelenler</title>
    <meta content="http://www.w3.org/1999/xhtml; charset=utf-8" http-equiv="Content-Type"/>
<link href="../Styles/stylesheet.css" rel="stylesheet" type="text/css"/>
<style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:3586e7dc-e1f0-496f-8994-c956cb94757c" name="Adept.expected.resource"/>
</head>
  <body class="calibre">
<h1 class="solbaslik" id="calibre_toc_20"><br class="chapter"/>&#160;&#160;&#160;BEŞİNCİ BÖLÜM<br class="chapter"/>&#160;&#160;&#160;<span class="solbaslik1">Ardahan'ın Düşmesi</span><br class="chapter"/>&#160;&#160;&#160;<span class="solbaslik1">ve Zâbitlerimiz</span></h1>
				<p class="normal">Ardahan kumandanı Ferik Kasap Hüseyin Paşa'nın aldığı tâlimatta, Rusya devleti o cihetten taarruz ederse, Ardahanlı Hacı Hüseyin Paşa'nın ve sâir yerli beylerin ahâliden tertip eylemiş oldukları gönüllü muâvine asker taburlarına, Ardahan'da bulunan nizâmiye askerinden birkaç tabur ve lüzûmu kadar top katılması ve bu kuvvetin şehirdeki mirliva paşalardan birinin emrinde olarak, hudutla Ardahan arasındaki arâzide düşmana karşı durması, neticede ise şehre çekilinmesi yazılı imiş.</p>
				<p class="normal">Hacı Hüseyin Paşa, Çıldır nâhiyesi taraflarındaki muâvine askerleri toplarken, Ahılkelek tarafından bir Rus fırkası hududu geçerek Çıldır'a ve oradan Meşe Ardahan'a doğru ilerlemiş olmasıyla, Çıldır, Posof ve Şavşat kazâ ve nâhiyeleriyle civârının, toplanmış olan piyâde ve süvâri efrâdı dağılmıştır. Çünkü yukarıda yazıldığı gibi, çoluk çocuklarının başı ucunda bulunmaları lüzûmu, kendilerince, ordunun hizmetinde bulunmaktan daha mühim sayılmıştır.</p>
				<p class="normal">Meşe Ardahan'ın, ismini burada hatırlayamadığım bir suyu üzerinde, Hacı Hüseyin Paşa, yanında pek az kalmış olan muâvine askeri ve bir miktar nizâmiye süvârisi ile, Rusya'nın bir iki alay süvârisine karşı durarak çarpışmışlar.</p>
				<p class="normal">İki taraftan da epeyce kayıp olmuşsa da, mukàvemet mümkün olmadığından, olsa bile o kadar süvâriye göre geçici birşey olacağından, Hacı Hüseyin Paşa yanındakilerle Ardahan'a çekilmeye mecbur kalmış. Artık ondan sonra Ardahan'la hudut arasında bizden asker nâmına bir ferd kalmayarak, hepsi Ardahan istihkâmlarına tıkılıp kalmıştır.</p>
				<p class="normal">&#160;</p>
				<p class="solbaslik2">Kıymetli zâbit nasıl olur?</p>
				<p class="normal">Bizde bir memurun göreceği işin derece derece safhalara bölünmesi lâzım geliyorsa, kendisine müsâade olunan son safhanın, o memurdan gizlenmesi icap ediyor. Çünkü korkulur ki, selâhiyetinin son derecesini, hareketinin daha ilk adımında kullanmasın...</p>
				<p class="normal">O zaman, işin başı ile son çâre arasında pek tabiî olarak bulunan istasyonlarda kalarak, vazifesini derece derece ifâ etmesi gerekirken, birdenbire, ya tepeden eteğe veya etekten tepeye atlar da işin esâsına birçok zararlar getirir.</p>
				<p class="normal">Meselâ bir zâbite kumandanı tarafından, şöyle emrolunur:</p>
				<p class="normal"><span class="ideitalik">"Şu kadar askerle filân yere git. Düşman gelir de karşı duramayacağın kadar çok olduğunu anlarsan, filân yere çekilerek orada müdâfaada bulun. Şâyet orada da barınamazsan, arâzinin durumuna göre başka bir yer seç. Pek çâresiz kalırsan, son safha olarak gel bize iltihâk et. Veya filân yerdeki kuvvetle birleş!"</span></p>
				<p class="normal">İşte bu şekilde son yapacağı iş kendilerine bildirilen zâbitlerden bâzıları, bin türlü yalan dolanla, orta yerdeki vazifelerin hiç birisinin semtine uğramayarak, tehlikesiz olan en son vazifenin icrâsına koşuyor ve: <span class="ideitalik">"Hepsini yaptım da çaresiz kalıp son safhaya geçtim"</span> diyor.</p>
				<p class="normal">Onun için bu gibi vazifelerin icrâsına gönderilen zâbitlerimiz, hem yiğit ve şahsiyetli, hem de görüş ve fikir sahibi kimseler olmalıdırlar ki, memuriyetinin mevzûunu, neticesini ve bunun millet ve devletin umûmî menfaatleriyle olan ilgisini bilsin de, hâlin icâbına göre hareket etsin.</p>
				<p class="normal">İşte ancak böyle kıymetli bir zâbitten, vazifesinin son safhasındaki müsâade saklanamaz. Saklanırsa kadri bilinmemiş olur. Hatta vazifeli olduğu işde muvaffak olamamasına veya kurban olup gitmesine de âmirinin bu kadir bilmez davranışı sebep olmuş olur.</p>
				<p class="normal">&#160;</p>
				<p class="solbaslik2">Ardahan ne durumda?</p>
				<p class="normal">Zakim köyünde bulunduğumuz sıralarda Kasap Hüseyin Paşa, Başkumandan Paşa'ya hergün düşmanın hâlinden mâlûmat veriyor ve her halde istihkâmların içinde müdâfaadan başka çare kalmadığını, yâni vazifenin son safhasına mürâcaat edilmek iktizâ edeceğini bildiriyordu.</p>
				<p class="normal">Üç dört gün sonra yine Ardahan'dan gelen bir yazıda, düşmanın bugün filân yere geldiği, henüz uzaklarda dolaşmakta idüğü, filân yeri ordugâh edindiği ve süvârisinin keşif ile meşgul olduğu bildirilmişken; bir gün sonra gelen yazıda düşmanın Ardahan'a taarruz niyetinde olduğu ve ertesi gün alınan mektupta ise düşmanın Ardahan istihkâmlarına çatarak, harbe başlanıldığı telâşlı bir şekilde beyan olunmuştu.</p>
				<p class="normal">Yine o sırada, Kars tarafındaki düşman ordusundan bir kısım kuvvetin, Ardahan tarafına geçmekte olduğu da bizim tarafımızdan öğrenilmişti.</p>
				<p class="normal">Şu vaziyette Ardahan'ın hâli mühimleşmiş ve süvâri posta ve noktaları vâsıtasıyla hergün mektup alınıp dururken, ertesi gün bir haber çıkmamıştı. Bundan Ardahan'ın mutlaka muhâsarada sıkışmış olduğu mânâsı çıkarıldı. Fakat düşmanın Kars'ta yaptığı gibi uzun uzadıya muhâsara tertibâtı ile uğraşmaksızın Ardahan'ın önüne gelip de selâmunaleyküm derdemez, hemen istihkâmların üzerine hücuma kalkmayı göze alması, dikkate şâyan bulunmuştu.</p>
				<p class="normal">&#160;</p>
				<p class="solbaslik2">Hâlimize çâre ve Ardahan'a imdat</p>
				<p class="normal">Bundan, orasını Kars'tan farklı görerek ele geçirmeyi ümid ettiği mânâsı çıkarılmıştı. Fakat hücum etmek için dahi muhâsara hazırlık ve keşfini yapması gerektiğinden ve bu da birkaç güne muhtaç olduğundan, Muhtar Paşa bu zaman içinde şundan bundan imdat için asker toplamaya ehemmiyet veriyordu.</p>
				<p class="normal">Bununla beraber, içinde bulunduğumuz Mayıs ayının başlarında dağlar yol vermeye başlamış ve artık Soğanlı geçitleri herkese açılmış olduğundan, bundan sonra bizim fırkanın Zakim köyünde kalması câiz olamazdı.</p>
				<p class="normal">Şu halde, hâlimize çâre ve Ardahan'a imdat gibi iki mühim mes'ele karşısında, ikisine birden ve aynı anda, acele tedbir aranılmaya başlandı. Bu esnada Soğanlıdağı'nın öte tarafında ve Pasinler ciheti geçitlerinde altı tabur ile bulunan Şâhin Paşa'ya haber gönderildi.</p>
				<p class="normal">İki taburun yine o geçitlerin muhâfazasında bir karaltı göstermekle beraber, Erzurum ile bizim ve bizimle Eleşgirt fırkasının bağlantısını temine bakılarak; geri kalan dört taburun bize katılmak üzere Soğanlıdağı'nın üzerindeki Hünkârdüzü'ne gönderilmesi bildirildi.</p>
				<p class="normal">Çünkü Pasinler cihetindeki Şâhin Paşa livâsı, bizim ve Eleşgirt fırkasının hem yol emniyetinde, hem de ihtiyatı olarak kullanılıyordu.</p>
				<p class="normal">&#160;</p>
				<p class="solbaslik2">Ardahan'a yardım gidiyor</p>
				<p class="normal">Bir de düşmanın Hamamlı yoluyla ve Aras nehri boyuyla, Karakurt'tan Pasinler kazasına çıkması ihtimâli vardı. O zaman fırkamızın Eleşgirt fırkasıyla bağlantısı tehlikeye düşerdi. Bu tehlikenin bertaraf edilmesi, o yolun Pasinler'e açılan ağızlarında bulunan Karakurt vesâire gibi mevkilerin müdâfaasına bağlıydı. Bu müdâfaa ise, birkaç taburun mevcûdiyetine muhtaç idi.</p>
				<p class="normal">Ortalıkta, ihtiyat olarak, topu topu Şâhin Paşa'nın altı taburu olduğundan, bu taburların birkaçı, bizim fırkadan Şevket Paşa kumandasında Ardahan'a gönderilecek olan taburların kuvvetimizde bırakacağı boşluk sebebiyle yanımıza alınarak, iki tabur da Hamamlı yolunun müdâfaasına bırakıldı. Şevket Paşa'ya dahi gereken tâlimat verilerek, fırkadan beş tabur ile Ardahan'ın imdâdına koşturuldu.</p>
				<p class="normal">Bir de öteden beriden gelecek olan müstahfaz askerlerden ve perakende olarak taburlardan kalmış olan efraddan her ne toplanabilirse, onların da Erzurum'da tabur şekline konarak ve muhârebe yerindeki taburlardan bâzı zâbitler istenerek mümkün mertebe yetiştirilmesi de Erzurum'daki kumandanın vazifeleri arasında idi. Bu efrâda sağ ve sol hareketleri ve silâh kullanılması öğretilerek, bildirilecek olan yerlere sevk olunması isteniyordu.</p>
				<p class="normal">Bu vakte kadar Erzurum'da iki tabur asker toplandığı, muhâbere neticesi anlaşıldığından, bu askerin de Ordu Meclisi âzâsından Miralay Hakkı Bey kumandasında olarak Ardahan'a imdat için hemen yola çıkarılması lüzûmu, Erzurum'a telgrafla emr olundu.</p>
				<p class="normal">Ardahan'la bizim aramızdaki mesâfe hemen yüz kilometre, Türkçesi yirmi saatten fazla olduğundan, Şevket Paşa kumandasındaki taburlar sür'atle gittikleri takdirde, en çok iki buçuk yahut üç günde oraya varacaklardı.</p>
				<p class="normal">Şevket Paşa gittikten sonra Muhtar Paşa hazretlerinin yanında kalan dört tabur, Mayıs'ın birinci günü kendisiyle beraber Hünkârdüzü'ne çıktı. Dört tabur da o gün Şâhin Paşa ile geldi. Hünkârdüzü'ndeki taburların sayısı sekiz oldu ve icâbına göre yerleştirildi.</p>
				<p class="normal">&#160;</p>
				<p class="solbaslik2">Ardahan'ın düşman eline düştüğü haberi</p>
				<p class="normal">Ne yazık ki Şevket Paşa, bizimle Ardahan'ın arasındaki Penek nâhiyesine vardığında: <span class="ideitalik">"Tesâdüf ettiği kaçkın askerden aldığı habere göre, Ardahan'ın düşman eline düştüğünü, içindeki askerin ise kumandanları Kasap Hüseyin Paşa ile Yalnızçam ve Ardanuç yolundan Livana'ya doğru gitmiş olduklarını, bu hususta daha başka yerlerden aldığı malûmatla haberin doğru olduğunu anladığını"</span> bildiren bir mektup gönderdi.</p>
				<p class="normal">Ardahan'ın gerçekten düşman eline düştüğünün, Dersaadet'ten de telgrafla bildirilmesi üzerine, artık Şevket Paşa'ya yanındaki kuvvetle Hünkârdüzü'ne gelerek bize katılması emri yazıldı.<sup class="calibre3"><a href="../Text/basimizagelenler_split_188.html#footnote-600-118" id="footnote-600-118-backlink" name="footnote-600-118-backlink">118</a></sup></p>
				<p class="normal">Ardahan'ın imdâdına gitmek üzere iki taburla Erzurum'dan çıkarılan Hakkı Bey de, demincek ismi geçen Penek'te, Şevket Paşa ile birleşmişti. Bu Hakkı Bey'e de şimdilik Penek'te kalması ve şâyet düşman o taraftan taarruz ederse, Erzurum'a doğru çekilmesi bildirildi.</p>
				<p class="normal">Gelen düşman kuvveti, ufak bir keşif kolu vesâireden ibâret olursa, bizim taburların mevkii dar bir boğaz ve Allah'ın yardımıyla müdâfaası kolay olduğundan, orada, düşmanın geçmesine meydan verilmeyerek müdâfaa olunması ve düşmanın, boş bulunmasından dolayı, ileri geçerek, beyhûde yere arâzi ve memleket çiğnenmesine meydan verilmemesi, elhâsıl, yerin, vaziyetin, düşman kuvvetinin ve kendi hamiyyetinin icâbına göre hareket eylemesi emri verildi.</p>
				<p class="normal">Livana tarafına düşmüş olduğu yukarıda beyan olunan Ardahan kumandanı Kasap Hüseyin Paşa'nın beraberindeki asker ile Erzurum'a celp olunarak, askerin tanzîmi ve zâbit noksanlığının giderilmesi ile, askerin asker denecek bir hâle konulması, Erzurum'da müşir vekili olarak kumandanlık eden ordu-yu hümâyûn meclis reisi Cerrahpaşalı Ferik Ahmed Fâzıl Paşa'ya yazıldı.</p>
				<p class="normal">Ardahan'dan çıkmış olan askerin Erzurum'a gitmeyip de Ardahan'la ve bilhassa askerî mevkilerden hiç biriyle ilgisi olmayan ta Livana'ya kadar gitmeleri ise, Ardahan'la Erzurum arasındaki yolların düşmanla kapalı olup da, ikinci bir belâya çatmak ihtimâline karşı, kendi selâmetlerini temin maksadına mebnî idi.</p>
				<p class="normal">&#160;</p>
				<p class="solbaslik2">Ardahan istihkâmlarının işe yaramaz olması</p>
				<p class="normal">Ardahan cihetinde bizzat bulunmadığım ve harbi gözümle görmediğim için, bu hususta vereceğim mâlûmatın kulaktan olacağı tabiidir.</p>
				<p class="normal">İçinde bulunduğumuz muhârebe çıkmadan birkaç sene önce de bu işten anlayanların:</p>
				<p class="normal"><span class="ideitalik">"Ardahan istihkâmları boş yere yapılıp, bu kadar emek ve paralar sarfolunuyor. Zira Ardahan'ın mevkii kötü ve müdâfaası imkânsızdır."</span></p>
				<p class="normal">Dediğini işitirdik.</p>
				<p class="normal">Hatta muhârebeden iki sene önce Muhtar Paşa hazretleri, hem Anadolu Ordusu'nun müşiri, hem de Erzurum valisi idiler. Hem vilâyete bağlı bulundukları, hem de mühim askerî mevkilerden oldukları için, Kars ve Ardahan'ı görmek üzere oralara gittiğinde, fakir yine merkezin Divan-ı Temyîz'inde memur idim.</p>
				<p class="normal">Hem kendisinin yazı işlerine bakmak, hem de kazâlardaki nizâmî mahkemelerin kayıt ve muâmelelerinin yollu veya yolsuzluğunu bu âciz vâsıtasıyla teftîş ettirmek için, fakiri de yanlarına almışlardı. İki üç gün kadar Ardahan'da kaldılar. İstihkâmları gözden geçirdiler. Şehrin etrafındaki tepeler, birbirine bitişik silsile halinde ve her biri diğerlerinin görüşü altında olduğundan, orasının muhâfaza ve müdâfaasının güçlüğünü, kendisinden ve diğer işe aklı eren askerlerden işitmiştim. Ama yine de bu kadar çabuk elden çıkacağını bir türlü tasavvur edemezdim. Ordumuzun bütün erkân ve ümerâsı da bu fikirde idiler.</p>
				<p class="normal"><span class="ideitalik">"Peki! Madem ki iş böyle idi, öyle çürük bir yerde bu kadar emekler sarfıyla, büyük istihkâmlar vücuda getirilmesinde ne mânâ vardı? Niçin başka münâsip bir yer seçilmedi?"</span> gibilerden akla gelen itirazların cevâbı, aşağıda Erzurum istihkâmlarından bahsolunurken yazılacaktır.</p>
				<p class="normal">&#160;</p>
				<p class="solbaslik2">Ardahan'daki muhârebenin tafsilâtı</p>
				<p class="normal">Düşman, birinci gün, yani Hüseyin Paşa'nın bize son mektubu yazdığı gün, Emiroğlu istihkâmını gören Şehidlik Tepesine top ve askerini yerleştirir. Çok sayıdaki toplarıyla Emiroğlu'na gülle yağdırır. Arkasından da piyâdeyi hücûma kaldırır.</p>
				<p class="normal">Bu tepenin, iki tabur piyâde ile muhâfazasına memur olan Kaptan Miralay Mehmed Bey, beraberindeki askerle pek güzel sebât ederler. Hiç telâş etmeden metânet ve sabırla müdâfaada bulunurlar. Bizim asker, düşmanın hücumunu ilk defa gördüğünden, telâş gösterilmemiş olması memnûniyet vericidir.</p>
				<p class="normal">Emiroğlu'na karşı düşman taarruzu, akşama kadar devam eder. Emiroğlu tepesinin sağ ilerisindeki tepeciklere yapılmış olan bizim muvakkat istihkâmlardaki piyâdeler dayanamaz, geriye çekilip Emiroğlu'ndaki taburlarına gelirler. Düşman da o istihkâmları zapt eder.</p>
				<p class="normal">Ertesi gün düşman, zapt ettiği bu tepelere toplarını yerleştirir. Bir taraftan General Dövel, diğer taraftan General Himen, Emiroğlu'nu göz açtırmayacak şekilde topa tutup sıkıştırır ve piyâdeyle hücum ederler. Emiroğlu'ndaki toplar karşılık veremez olur, telefat çoğalır. Akşama yakın, düşman hücûmunu daha da sıkıştırınca bizim asker dayanamaz, tabyadan fırlayıp, dağdan aşağı dökülür; ovada bulunan Senger ve Kayabaşı istihkâmlarına ilticâ ederler. Düşman da Emiroğlu'nu zapt eder.</p>
				<p class="normal">Ertesi gün düşman, Senger ve Kayabaşı istihkâmlarına doğru hücum için daha birkaç top atar atmaz, buralardaki askerlerimiz, bir zor ve hücum görmedikleri halde, mevkilerini terk ederek şehrin içine dalıp gitmişlerdir.</p>
				<p class="normal">&#160;</p>
				<p class="solbaslik2">Köprüdeki facia</p>
				<p class="normal">Askerin istihkâmları boşalttığını gören düşman kumandanı ise, ummadığı bir nimete mazhar olduğunu bilerek, askerini ileri yürütmüş ve bu iki istihkâmımızı zapt etmiştir.</p>
				<p class="normal">Ardahan hükümet konağının önünde ve Kür nehri üzerinde, takrîben üçyüz metre uzunluktaki bir ahşap köprü üzerinde, dehşete düşmüş olan ahali ile bozgunluk yüzünden başıbozuk ve âciz hükmüne girmiş olan askerler, birbirini itip kakarak hınca hınç geçerlerken, köprüye bir iki düşman mermisi isabet etmiş. Yıkılan köprüden suya dökülen ahâli, asker ve çoluk çocuktan bir kısmı boğulmuş, bir kısmı yüzerek çıkmışlar.</p>
				<p class="normal">O sırada mahşer gibi, herkes biribirine karışmış olduğundan, kim kime! Kumandaya kulak asan yok. Kumandan nerede? Öteki istihkâmlar ne halde! Orasını anlamak ve bilmekte en keskin kâhinlerin bile, telâş yüzünden izhâr-ı acz edecek bir hâle gelmiş olacakları şüphesizdir.</p>
				<p class="normal">&#160;</p>
				<p class="solbaslik2">Askerin bozulmasına dair tecrübeler</p>
				<p class="normal">Halka ve askere bir kere ürküntü geldi mi, tedbir filân elden çıkıyor; kumanda, emir, yasak dinlenmiyor... Allah göstermesin, insanların ürküntüsü, koyunların kurt görünce ürkmelerinden daha fena oluyor.</p>
				<p class="normal">İleride anlatılırken de söyleneceği üzere, öyle vakitlerde, akıl vücûda hâkim olamıyor, bedenin hareketlerinden akıl elini çekiyor. Meydan vehim sultanının kumandanları olan, korku ve telâşın keyfine açık kalıyor. Öyle bir zamanda, insanın kârı zararı düşünüp ölçebilmesi imkânsız oluyor. Halka söz ve nasihat kâr etmediği gibi, tehdit de fayda vermiyor.</p>
				<p class="normal">Herkes, sanki vazife edinmiş gibi, kendi helâkine doğru koşup gidiyor.</p>
				<p class="normal">Bir kumandan, işin bu dereceye gelmemesi için, evvelden çaresine bakmalıdır. Yoksa ürküntü meydana geldikten sonra uğraşmak, boşuna gayrettir.</p>
				<p class="normal">&#160;</p>
				<p class="solbaslik2">"Ordu bozanlık etme!"</p>
				<p class="normal">Defalarca edinilen tecrübelerle sâbittir ki, bozgunluk önce bir kişiden başlıyor. Neferin biri, savaş hattından geriye fırlayıp kaçıyor veya bir bahane ile savuşuyor. Zâbitler, bu birincinin çaresine derhal bakmazlarsa, bunlar hemen iki oluyor, üç oluyor, beş oluyor...</p>
				<p class="normal">Derken, hemen bütün asker birden ürküp yerinden kalkarak, düşmandan yüz çeviriyor ve kaçmaya başlıyor. Artık o sırada zâbitler dahi önlerine geçecek olsa, çiğneniyor...</p>
				<p class="normal">Hatta mâlumdur ki, bizim sofralarımızda herkes yemek yemekle meşgulken sofradan kalkan birisine:</p>
				<p class="normal"><span class="ideitalik">"Otur, ordu bozanlık etme"</span> derler.</p>
				<p class="normal">Yâni, "Sofra başında teşkil ettiğimiz şu beraberlik halkasına, senin açtığın gedikten, şeytânî ayrılık, girmesin" diye, aykırı giden o şahsı, arkadaşları azarlarlar... Demek ki ordular, bir kişinin geriye dönmesi ile bozulmaya başlıyor. Böyle olmasaydı, tıynetinin hamuru askerlikle yoğrulmuş olan Osmanlılar arasında bu söz, darbımesel hâline gelmezdi.</p>
				<p class="normal">&#160;</p>
				<p class="solbaslik2">Kaçanı derhal vurmalıdır!</p>
				<p class="normal">Dolayısıyla, harp sırasında, bir iki neferin savaş hattından geriye doğru geldiğini gören zâbit, bunun iyiye işaret olmadığını bilmeli, ne yapıp yapıp, onları geri çevirmelidir. Emrini dinletemez ve başa çıkamazsa, korku illeti yayılmasın diye, derhal onların canına kıymalıdır. Zannederim ki, askerî kanun ve harp fenni de böyle der.</p>
				<p class="normal">Elhâsıl, sakın ha! Dikkat etmeli, savaş safından özürsüz olarak geri gelen bir iki nefer de olsa ihmal edilmemelidir. Eğer zâbit bu hususta gevşek davranırsa, çeyrek saat sonra, önündeki ateş hattında bir tek neferin bile kalmayacağından emin olmalıdır!</p>
				<p class="normal">Ya o sırada zâbit efendi de, kurşunlardan uzak bir yere sinmiş de ayağa kalkmaya tâkati kalmamışsa, veya saklandığı yerden askerin hâlini ve ateş hattını göremez bir halde ise, ne yapmalı?!</p>
				<p class="normal">O vakit, işte böyle, Ardahan köprüsünden paldır küldür suya dökülmeli, devletin ve milletin namusunu ayaklar altına almalıdır!</p>
				<p class="normal">Ya niçin, Peygamber Efendimiz hazretleri, harp hattından geriye kaçmayı, kasden adam öldürmek gibi büyük günah saymışlardır! Bütün bir ümmetin ayaklar altında çiğnenmesine, bu gibi firârîler sebep oldukları için değil mi?</p>
				<p class="normal">Firar eden adamın aklı, tehlikeli şekilde hastalanmıştır; çâresine bakılmazsa, az zaman zarfında bu hastalık herkese bulaşır; iş yayılır, umûmîleşir.</p>
				<p class="normal">&#160;</p>
				<p class="solbaslik2">Bu hususta bir hadîs-i şerîf</p>
				<p class="normal">Hatta <span class="ideitalik">'Câmi'ü's-Sagîr'</span>de, '<span class="ideitalik">Sünen-i Ebî Dâvud</span>'dan naklen, İbn-i Mes'ud –radiyallahu anh– hazretlerinden rivâyet edilmiş şu hadîs-i şerîfi görmüştüm:</p>
				<p class="normal"><span class="ideitalik">"Savaş sırasında arkadaşları bozulup savuştukları halde, o andaki vazifesini bilip yaptıktan sonra, geri çekilirken şehid olan kimseden Allah râzı olur. Ve meleklerine hitâben buyurur ki: Bakın şu kuluma ki, benim rızâmı gözeterek, görülecek işini gördükten sonra çekilirken kanı döküldü. Bu benzersiz şehid cennet ehli nezdinde dahi hayır ile zikr olunur."</span></p>
				<p class="normal">Bu hadîsi şerh edenler diyorlar ki:</p>
				<p class="normal"><span class="ideitalik">"Arkadaşları dağılıp kaçtıkları halde, bir adam, bulunduğu hâl ve mevkie bakarak vaziyeti muhâkeme eder de, o sırada görülecek bir iş varsa onu yaparsa... Yâni, ya düşmana zarar verebilmek veya arkadaşlarının ve bütün müslümanların hayır ve menfaatine olacak bir fırsatı ele geçirmek yollarını arar ve durumu kurtarmak için icap eden tedbirleri yerine getirmek emeliyle, harp yerinde bir müddet daha kalır da, sonradan geri çekilirken şehid olursa, o zat Cenab-ı Hakk'ın övgüsünü kazanır."</span></p>
				<p class="normal">İşte bu hadîs-i şerîf, harp fennini hülâsa etmiştir. Bir savaşta, kumandan, zâbit veya nefer, hâlin icâbını bilip ona göre davranmalıdır.</p>
				<p class="normal">Kendisini telâşa kaptırmayıp, bulunduğu yerde vaziyeti iyice düşünen ve: <span class="ideitalik">"Acaba o sırada aceleyle ric'at etmek mi, yoksa bâzı işleri yerine getirmek ve ondan sonra geri çekilmek mi, mensup olduğu birlik için daha hayırlıdır"</span> diyen ve gereğini yapan adam, mukaddes vazifesini hakkıyla îfâ etmiş demektir. Artık dünyada kalsa da kalmasa da, kazandığı şeref ona kâfidir. Allah, bu gibi kahramanlardan râzı olsun.</p>
				<p class="normal">&#160;</p>
				<p class="solbaslik2">Ardahan vukuâtının sonu</p>
				<p class="normal">Düşmanın taarruz için asıl hedef olarak Emiroğlu istihkâmını seçmesi tabiî idi. Çünkü bu tepe, bütün öteki istihkâmlara hâkim durumdaydı. Emiroğlu ve Ramazanoğlu tepelerindeki istihkâmlar bizim elimizde oldukça, düşman ovadaki öteki istihkâmları tamamen zapt etse bile, barınamazdı. Ama iş aksine oldu.</p>
				<p class="normal">Düşman, bizim askerin kendiliğinden bozulduğunu ve ummadığı şekilde zafer kapılarının açıldığını gördü. Diğer asker ve zâbitlerimizin hâlini de buna kıyas ederek ve artık Ramazanoğlu tepesindeki kuvvetlere de aldırmayarak, hem istihkâmlara hem şehre, ikisine birden girdi.</p>
				<p class="normal">Ramazanoğlu'ndaki taburumuz ile kumandanı, kendilerinin dünyada mevcud olup olmadıklarını göstermediler. Bütün askerlerimiz "silâh sağ omuza" edip de Ardahan'ı terk ederek, Yalnızçam yolunu tuttukları sırada, yine kumandan Hüseyin Paşa'nın gönderdiği emir üzerine, burasının kumandanı da taburunu ve topçularını alarak, bozgun askere katılmış; hep birlikte Ardanuç kazasına doğru çıkıp gitmişlerdi.</p>
				<p class="normal">&#160;</p>
				<p class="solbaslik2">Ardahan'daki kayıplarımız</p>
				<p class="normal">Ardahan'daki kumandanlardan Mirliva Ali Paşa esir olmuş.</p>
				<p class="normal">Zaptiye neferliğinden yetişerek alaybeyliğine ve oradan da her nasılsa nizâmiye askeri mirlivalığına yükselmiş olan ve bu evrâkı kaleme aldığım sırada feriklik rütbesiyle Beşiktaş Muhâfızı bulunan Hasan Paşa da Ardahan'daki iş erlerinden biri idi! Kendisi, başından hafifçe yaralı olarak bozgun askerin içine katılmış ve diğer zâbitlerle beraber Livana'ya kadar gitmiştir<sup class="calibre3"><a href="../Text/basimizagelenler_split_189.html#footnote-800-13" id="footnote-800-13-backlink" name="footnote-800-13-backlink">(*13)</a></sup>.</p>
				<p class="normal">Bu zâbitlerin bazısı, düşmanın kılıç artığı denmeye lâyık bir askerî topluluk içinde bulunmaktan ileri gelen bir utanç ile, yollardaki köylerde halkın nazarından kendilerini saklarlarmış! Hatta Livana kasabasına girdikleri gün, gerek asker ve gerek zâbitler, kadınlara varıncaya kadar, bütün halktan ağır hakaretler işitmişler. Ekserisi, misafir kaldıkları yere kendi kendini haps ederek sokağa bile çıkamaz olmuş...</p>
				<p class="normal">Ama bunların içinde anasından babasından <span class="ideitalik">"Allah utandırmasın!"</span> duasını alanlar ise, güyâ hiç bir şey olmamış ve belki de aksine, Rusya'nın büyük bir müstahkem mevkiini zapt etmiş fâtihler gibi, âleme tafra ve çalım satmaktan hayâ etmezlermiş!<sup class="calibre3"><a href="../Text/basimizagelenler_split_190.html#footnote-600-119" id="footnote-600-119-backlink" name="footnote-600-119-backlink">119</a></sup></p>
				<p class="normal">Ardahan'da bulunan zâbitlerden istihkâm bölüğü binbaşısı Ahmed Bey, fena halde sarhoş iken –yine düşman askeri tarafından– Ardahan sokaklarının birinde öldürülmüştür.</p>
				<p class="normal">Yaralı ve şehid olarak beş yüz neferden fazla tahmin olunan ümmet-i Muhammed, hastahâne ile içindekiler, bütün anbarlar, kışla ve istihkâmlarla bütün memleket, bu kadar mîrî mal, ayrıca levâzımatıyla beraber büyüklü küçüklü seksen kadar top, düşman eline düşmüştür.</p>
				<p class="normal">&#160;</p>
				<p class="solbaslik2">Ardahan niçin gitti?!</p>
				<p class="normal">Peki! Şimdi Ardahan bizim korktuğumuz gibi mevkiinin ve istihkâmının fenalığından mı gitti; yoksa içinde adam denilecek zâbit olmadığından mı?</p>
				<p class="normal">Eğer istihkâmlarının kötülüğü veya müdâfaaya elverişli olmadığından dolayı gideydi, bu kadar ucuz, bedâva ve çabucak gitmezdi. Epeyi bir müddet dayanırdı.</p>
				<p class="normal"><span class="ideitalik">"Azdan az olur, çoktan çok"</span> meşhur darbımeseldir. Muhâfızları, on tabur piyâde de olsa, bu on taburun kudretince düşmana zararlar verdikten sonra <span class="ideitalik">"Allah'ın emrine râzıyız"</span> diyebilirlerdi.</p>
				<p class="normal">Gerçi sonradan, kumandan Kasap Hüseyin Paşa ile bazı ümerâyı askerlikten tard ettik; rütbelerini aldık, küreğe koyduk, sürdük, şunu yaptık, bunu yaptık... Ama istersen bâzılarını veya hepsini kurşuna dizelim, ateşe yakalım; devlet ve milletin varlığında açılan yarayı ve kırılan uzvu iyi etmedikten sonra ne yaparsan yap!</p>
				<p class="normal">&#160;</p>
				<p class="solbaslik2">"Ben beceremem" diyen adam, zorla kumandan yapıldı</p>
				<p class="normal"><span class="ideitalik">"Tedbir önceden olmalı"</span> derler. Arapların <span class="ideitalik">"Harbin de tiridin de ehli vardır"</span> dedikleri gibi, her işin ehli vardır. Harpten önce zâbitlerini ve her işin ehlini, ona göre yetiştirmelidir.</p>
				<p class="normal">Benim işittiğime göre, bu Hüseyin Paşa, Ardahan'a kumandan nasp olunduğu sırada, daha İstanbul'da iken kendisini bu işe tâyin edenlere:</p>
				<p class="normal"><span class="ideitalik">"Amanın canım ben beceremem, askere kumanda etmek benim elimden gelmez; zirâ vücutça mâzurum."</span></p>
				<p class="normal">Demişse de kimse dinlememiştir. Çünkü kendisi maktul Serasker Hüseyin Avni Paşa'nın bacanağı olup, Sultan Aziz merhûmun hal'inde Harbiye Mektebi'nin dâhiliye müdürü olarak bulunmuştu. Mektep ise, hal' vak'asının en mühim unsurlarından sayılıyordu. Bu yüzden Paşa'nın İstanbul'dan uzaklaştırılması, o vaktin politikası (!) icâbından idi. Serasker Redif Paşa, Hüseyin Paşa'nın rica ve beyanlarını, bînamaz özrü makàmında tutarak, katiyen aldırmamış ve Ardahan'a kumandan nasp ederek İstanbul'dan çıkarmıştır.</p>
				<p class="normal">Peki! Şimdi kabahat kimde!</p>
				<p class="normal">Hatta fakir, Muhtar Paşa hazretlerinden işittim ki, bu Kasap Hüseyin Paşa, Karadağ cihetinde yine Muhtar Paşa kumandasındaki askerin bir livâsının kumandanlığında bulunurken, fevkalâde korkaklıkla meşhur olduğundan, oradan İstanbul'a def etmiş imiş.</p>
				<p class="normal">Yine bu Hüseyin Paşa'nın ahvâline iyice vâkıf olanların rivâyetine göre, bilmem ne vakit ve nerede, bunun başına bir ağaç parçası veya çadır direği düşerek beyninde bâzı hastalıklara sebep olmuş. Bu yüzden şuuru da tam değilmiş, hatta bunu kendisi söylediği gibi doktorlar da tasdik ederlermiş. Her neyse, Allah günahlarımızı bağışlasın.</p>
				<p class="normal">Bunun hâli işte böyle. Öteki nâzenînim Hasan Paşa ise ömründe askerlik etmemiş. Kumanda nasıl edilir, bilmez. Harp ne demektir? Bu tehlikeli işe neresinden girilir, neresinden çıkılır, hiç haberi yok! Sadece iyi bir zâbıta memuru olduğu için, iyi bir asker de olması lâzım gelir miydi ki, Ardahan'a livâ kumandanı tâyin olundu?</p>
				<p class="normal">Ali Paşa'ya gelince: O da köşe bucakta ilişip kalmış, meclis âzâlığında ve idâre işlerinde vakit geçirerek terfi etmiş; âciz, fakir bir ihtiyar idi. Zannedersem bu muhârebeye gelinceye kadar, bizzat asker kumandasında bulunmuş adam değildi.</p>
				<p class="normal">&#160;</p>
				<p class="solbaslik2">Kötü zâbitler, iyileri bezdiriyor</p>
				<p class="normal">Şimdi bu hâlin mes'ûliyetini kime yükleyelim? 'Usulsüzlük' ve 'kâidesizlik'ten başka, mes'ûliyeti kabûl edecek bir makâm göremediğim için, mecbûren bu ağır yükün de ona yüklenmesi iktiza ediyor.</p>
				<p class="normal">Bunların içinde yalnız Emiroğlu'ndaki kumandan Miralay Kaptan Mehmed Bey, Allah için, üzerine düşen vazifeyi îfâda kusur etmedi.</p>
				<p class="normal">Öteki kaymakam ve binbaşıların da rütbeleri ve vazifeleri icabınca, zarar ve kârları mahdut kalamaz ise de, büyük âmirlerin yaptıklarının yanında onlarınkinden bahse lüzum kalmıyor.</p>
				<p class="normal">Ayrıca düşmanın hudûdu geçer geçmez bir belâ kâbusu gibi birdenbire üzerlerine yüklenmiş olmasının verdiği şaşkınlık da tabiî olarak, bâzı değerli zâbitlerimizin de gereği gibi davranmalarına mâni oldu.</p>
				<p class="normal">Fakat yukarıda denildiği gibi bu asker, Ardahan'ın müdâfaası için kâfi bile olsaydı, büyük kumandanlarının bu hâli ve zâbitlerinin işe uygunsuzluğu yüzünden, Ardahan'ın başına gelecek musibet yine bundan başka olmayacaktı.</p>
				<p class="normal">Zâbitlerin içinde ehliyetli olanlar da, ehliyetsiz yetişmişlerin hâline bakarak ye'se düşüp, zâten bir iş görülemeyeceğinden emin bulunmuş olduklarından dolayı, onların varlıklarından da istifâde edilemeyecekti.</p>
				<p class="normal">&#160;</p>
				<p class="solbaslik2">Zâbitlerimize dair bazı düşünceler</p>
				<p class="normal">Herkesin söylediği ve ileride okunacak harplerimizin de göstereceği gibi, mâlumdur ki, Türk askeri dünyanın birinci sınıf askerlerindendir. Ama başında adam olur ve bütün zâbitleri, doğru dürüst ve usulüne göre yetiştirilmiş bulunursa...</p>
				<p class="normal">Hatta meşhur Sadrâzam Köprülüzâde Fâzıl Ahmed Paşa'nın:</p>
				<p class="normal"><span class="ideitalik">"İslâm askeri düşmandan yüz çevirmez. Meğer ki başında himmetli ve hamiyetli zâbiti olmaya..."</span></p>
				<p class="normal">Düstûrunu sık sık tekrar ettiği, bu fakir tarafından bazı tarihlerde görülmüştü.</p>
				<p class="normal">Rahat zamanlarda süslü püslü üniforma giymek,</p>
				<p class="normal"><span class="ideitalik">"Biz askeriz ve imtiyazlıyız!"</span></p>
				<p class="normal">Diye çalım satmak hevesiyle asker olarak, iltimasla zâbitliğe nâil olmuş zatlar, vatan sevgisiyle askerliği seçmiş, usûlüne ve kanuna uygun olarak yükselmiş olanlardan çok fazladır. Hatta hakikaten zâbit denilebilecek olan bu zâbitler, bütün zâbit sayısının üçte biri kadar bile yoktur.</p>
				<p class="normal">Dikkat ettim ve gördüm ki, ordunun, devletin ve milletin namusuna leke getirenler, hemen hep böyle, birtakım heveslerle zâbit olup, kestirme yoldan terfi edenlerdir. Bunlar terfileri için nüfuzlu kimselere kapılanır; <span class="ideitalik">"Evdeki bacı sultana, sâyemde iftihâr edeceği şeyler elde edeyim"</span> diye, üstlerine karşı şeytanların bile hatırına gelmeyecek meddahlık ve dalkavukluklar yaparlar.</p>
				<p class="normal">&#160;</p>
				<p class="solbaslik2">Bazı kalpazan zâbitlere misâl</p>
				<p class="normal">Fakirin akrabalarımdan bir zâbit, dâima hastalığından şikâyet eder:</p>
				<p class="normal"><span class="ideitalik">"Bir türlü iyi olamıyorum. Tebdil-i hava için bana birkaç gün izin alsanız"</span> deyip dururdu.</p>
				<p class="normal">Doktordan rapor filân da almış bulunduğundan, tebdil-i hava için onbeş yirmi gün kadar, fırkasının kumandanından izin aldık.</p>
				<p class="normal">Çıktı Erzurum'a gitti. Bizim fakirhânede misafir kalmış. Harp filân tamamen bitip de yedi ay sonra Erzurum'a geldiğimde, bu zâbiti yine bizim evde buldum:</p>
				<p class="normal"><span class="ideitalik">"Elhamdulillâh vücutça iyi oldum, ama gözlerim hâlâ iyileşmedi"</span> diye ağlıyordu.</p>
				<p class="normal">Sonra bunun hâlini oğlumdan sordum. Çocuk:</p>
				<p class="normal"><span class="ideitalik">"Bu zat istediği zaman gözlerini iyi eder, istediği zaman fena! Kendisini ne zaman taburundan isterlerse, gözleri yumurta gibi şişer, evde feryat, zırıltı, kıyâmet kopar! İş tavsadığı zaman ise, bu zât-ı âlînin gözlerinde hiç birşey kalmaz."</span></p>
				<p class="normal">Meğer hizmete çağrıldığı zaman, hemen gözlerine iltihap getirecek bir ilâç filân sürermiş.</p>
				<p class="normal">Sebebi!</p>
				<p class="normal"><span class="ideitalik">"Tek ben harbe gitmeyeyim ve hayât-ı şerîfim sağ ve sâlim kalsın da, dünya ne olursa olsun!..."</span> diye.</p>
				<p class="normal">Bakındı hamiyetsize!</p>
				<p class="normal">&#160;</p>
				<p class="solbaslik2">Cici rütbesini evine götürecek!</p>
				<p class="normal">Daha bunun gibi nicelerini gördüm. Hele orduda bazı zâbitler de vardır ki, bir iş yapıp da kumandanın gözüne gireyim diye, sahte olarak işgüzarlık ederler. Yersiz, lüzumsuz gayretler gösterir, her işe burunlarını sokarlar.</p>
				<p class="normal">Böyle davrananların içinde, hakikaten hamiyet ve gayret sahipleri de bulunacağından, onları ayırt etmek için pek çok ustalık ve adam tanımakta meleke sâhibi olmak gerekir...</p>
				<p class="normal">Sahtekâr olanlar terfi eder etmez, canı kıymetlenir, havası değişir. Artık hayatına bir zarar gelmeksizin, yeni aldığı bu cici rütbeyi sağlamca evine götürmek için bir yol arar; kıyı sularında gezinmeye başlar.</p>
				<p class="normal">Bir kazâya uğrayıp da ağzının tadı bozulmasın diye, işi şöylece ve tatlıca idâre etmek için, hatır ve hayâle gelmedik yalan dolanlara koşar; iş gördürmek için yanına saf ve ahmak bir yardımcı arar.</p>
				<p class="normal">Böyle bir kumandanın maiyetindeki akıllı zâbitler, onun bu hâlini görürler, kalpleri kırılır. Mühim bir vazifeyi candan ve istekle yapmaz, <span class="ideitalik">"Haydi bakalım, şimdi ne yapacaksın?"</span> diye kumandana bırakıverirler. Sonra da işte böyle devletin büyük bir müstahkem mevkii ve namusu ayaklar altında kalır.</p>
				<p class="normal">&#160;</p>
				<p class="solbaslik2">Haksız zâbit tâyinleri ve bir vak'a</p>
				<p class="normal">Muhârebe sırasında pek çok tuhaflıklar gördüm. Birisi de şudur, sırası gelmişken yazayım:</p>
				<p class="normal">Ordumuz Kars'ın ilerisinde Alacadağ'da bulunduğu sırada bir muhârebe vukû bulmuştu. (Bu harbe dair ileride tafsilât verilecektir.) Savaş sırasında zâbit kadrosundan boşalan yerlere, ehil ve erbab olanların yürütülmesi, Kumandan Paşa hazretleri tarafından fırka ve livâ kumandanlarına havâle olunmuştu.</p>
				<p class="normal">Muhârebe olup bittikten sonra, Erzurum'da bulunan ordu muhâsebecisi Kerâmî Efendi'nin mülâzım-ı evvel rütbesinde olan oğlu Râgıp Bey, bir iş ile Erzurum'dan ordugâhımıza gönderilmişti.</p>
				<p class="normal">Muhârebe sebebiyle terfi eden zâbitlerin defterleri fırkadan, kumandanlığa geldi. O sırada, bir redif mülâzımı da Kumandan Paşa'ya bir arzuhal getirdi:</p>
				<p class="normal"><span class="ideitalik">"Ben şu kadar zamandan beri mülâzımım, hakkım, kıdemim ve hizmetim meydanda iken, dünkü gün Erzurum'dan gelen, filân zâtın daha çocuk hükmünde olan oğlu, benim istihkàkım olan yüzbaşılık yerine getirildiği ve bu sûretle hukûkuma tecâvüz edilmiş olduğundan"</span> diyerek şikâyette bulundu.</p>
				<p class="normal">Defterlere bakılması için, arzuhal, fakire havâle kılındı. Baktığımda işi mülâzımın dediği gibi buldum. Defterin altına ise, mirliva, miralay, kaymakam ve bir iki binbaşı, uzun bir mazbata yaparak: <span class="ideitalik">"Allah için şehâdet ederiz ki, yukarıda isimleri yazılı olan zevat, iki gün evvel vukû bulan harpte ve ondan evvelki harp ve askerlik hizmetlerinin hepsinde, şöyle şöyle işler gördüler, her biri terfie lâyıktır"</span> diye sayfa dolusu tafsilât yazmışlardı.</p>
				<p class="normal">Halbuki deftere alınmış olan mülâzım-ı evvelin, savaştan bir gün sonra orduya geldiğini hepsi biliyorlardı.</p>
				<p class="normal">&#160;</p>
				<p class="solbaslik2">Yalan söyleyen paşa</p>
				<p class="normal">Bir münâsebetle bizim çadıra gelen ve Feyzi Paşa'dan sonra ordunun erkânıharbiye reisi bulunan Hasan Kâzım Paşa'ya keyfiyeti anlattım.</p>
				<p class="normal">Erkanıharp reisleri, terfi edecek zatlar hakkında tedkikat yapmakla da vazifeli olduğundan, defterlere bakıp, işi benim gördüğüm gibi gördü.</p>
				<p class="normal">Mülâzımı çağırıp:</p>
				<p class="normal"><span class="ideitalik">"Sen hâlini miralayına ve livâna söylemedin mi?"</span> diye sordu.</p>
				<p class="normal">Mülâzım:</p>
				<p class="normal"><span class="ideitalik">"Evet söyledim; çok da ricâ ettim. İnşallah seni de başka bir vakitte yazarız, cevâbını aldım. Halbuki şimdiye kadar böyle nice nice fırsatlar geçti. Her birisinde tekerrür eden vaadlerle bu güne kadar kaldım"</span> diye cevap verdi.</p>
				<p class="normal">Sebebi anlaşılmak üzere, livânın kumandanı olan Şevket Paşa'yı çağırttı. Mülâzımın arzuhâlinden bahsederek, on iki senelik bir mülâzım olduğu halde, onun seçilmesine mâni olacak bir hâli olup olmadığını sordu. Alayına haber gönderildi, icap edenlerden soruldu, öyle bir hâli olmadığı anlaşıldı.</p>
				<p class="normal">Bunun üzerine Hasan Kâzım Paşa, bu adam varken, daha iki gün önce Erzurum'dan gelen bir mülâzımın, yine o tabura yüzbaşı tâyin olunmasının sebebini sormakla beraber, bu adam ömründe muhârebede bulunmamışken, <span class="ideitalik">"muhârebede bulundu ve rütbeyi hak etti"</span> diye yalan yere şehâdet edilmesinin de ayıp bir şey olduğunu anlattı.</p>
				<p class="normal">&#160;</p>
				<p class="solbaslik2">İnsâniyet (!) etmek!</p>
				<p class="normal">Şevket Paşa işi inkâr etmeyerek veya inkâra mecâli kalmayarak, bu mülâzımın terfi ettirilmesinin, babasının iltimâsı ile olduğunu ve hazır elde bulunan deftere adının sokulduğunu söyledi. Ayrıca, böyle şeyler âdet olduğundan, işin yalan şehâdete kadar vardığının farkında bile olmadığı, ifâdesinden anlaşıldı.</p>
				<p class="normal">Üstelik, bir de:</p>
				<p class="normal"><span class="ideitalik">"Ne varmış? İş görmek, insâniyet etmek dünyadan kalktı mı? Bir adam, sevdiği veya hatırından çıkamadığı bir kapı yoldaşının, kırk yılda bir düşen işini görmez mi imiş? İki ahbap birbirinin işine, menfaatine yaramazlarsa, artık birbirlerine âhirette mi şefaat edeceklermiş?"</span></p>
				<p class="normal">Gibi bâtıl ve esassız bir inanç üzerine fikrini bina ettiği de anlaşıldı.</p>
				<p class="normal">Hey Allahım! Evet dua o dua, ama makâm o makâm değil! Derdini kime anlatacaksın? Paşamız hukûkun nazlı vücûduna derin bir yara açmış ve kanuna karşı büyük bir kusur işlemiş, ama farkında bile değil!</p>
				<p class="normal">Bir suçun fâili, yaptığının suç olduğunu bilirse, onu ıslah kàbil olur. Ama suç ve zulüm, âdet diye, hatta insaniyete hizmet adına yapılıyorsa, işte büyük zorluk burada baş gösterir.</p>
				<p class="normal">&#160;</p>
				<p class="solbaslik2">Cinâyete, "dostluk" deniyor!</p>
				<p class="normal">Hey Yârabbi! Şeriatimizin ve Peygamber Efendimiz'in yolunun esasında, en büyük cinâyetlerden sayılan hakkı gizlemek ve yalan yere şehâdet etmek, bizim indimizde neredeyse mubah bir günlük âdet hâline girmiş! Bu iki mel'un vâsıta ile, bir dosta karşı haktanırlık ve vefakârlık edilmek isteniyor...</p>
				<p class="normal">Garp milletlerinin bâzılarında, böyle bir iş yapana, câni nazarıyla bakılıyorken; bizde, hiç şüphe yok ki, görenek ve cehâlet belâsıyla, bir dosta iyilik diye anlaşılıyor!</p>
				<p class="normal"><span class="ideitalik">"Bir millette, yalancılık ve hukuka tecâvüz âdet hâline gelirse; artık o cemaatten, o halktan kendi cemiyetleri adına ne fayda beklenebilir?"</span></p>
				<p class="normal">Bu söz Peygamber Efendimiz'in bir hadîs-i şerîfidir ve <span class="ideitalik">Câmi'ü's-Sagîr</span>'de mevcuddur.</p>
				<p class="normal">Her neyse, Kâzım Paşa da Şevket Paşa gibi bir mirliva olduğu halde, Şevket Paşa'yı yukardan aşağı iyice tekdir ettikten sonra, defteri düzeltmesi için yüzüne çarpar gibi iâde etti. Şevket Paşa ise iş büyür de Müşir Paşa'ya akseder korkusuyla, sesini çıkaramayarak, defteri alıp gitti.</p>
				<p class="normal">&#160;</p>
				<p class="solbaslik2">İltimasla kumandanlık fâciası</p>
				<p class="normal">Eh, şimdi buyurun bakalım! Bu oldu mu? Filân zâtın oğlu olmak veya falan hatırlı zâta mensup bulunmakla ve patırtı kütürtü ile iş güme getirilerek, genç mülâzım efendi yüzbaşı, yine öyle bir fırsattan istifade edip kolağası, derken binbaşı olacak ve bir iki sene içinde kumandasına yedi sekiz yüz kişilik bir tabur, devlet ve milletin namusuyla birlikte teslim olunacak!</p>
				<p class="normal">Sonra daha da büyüyerek, ibâdullahın başına belâ kesilecek ve sırf benlik ve cehâletinin neticesi olarak, azamet taslamaktan başka hiç bir işe yaramayacak...</p>
				<p class="normal">Hele, bunların bâzıları, memleket evlatlarının canı ve milletin kanı ile tecrübeler yapacak, noksanlarını tamamlayacak da iş görecek!..</p>
				<p class="normal">Bu vaziyette, usûlüne göre yetişmiş, adım adım, kanuna ve istihkaklarına göre yükselmiş, alay ve taburlarla dağ başlarında sürüne sürüne canı burnuna gelmiş olan zâbitlerde, gönül mü kalır?!<sup class="calibre3"><a href="../Text/basimizagelenler_split_191.html#footnote-600-120" id="footnote-600-120-backlink" name="footnote-600-120-backlink">120</a></sup></p>
				<p class="normal">Elhâsıl, muhârebe gerçekten namuslu ve haktanır adamlar istiyor.</p>
				<p class="normal">Öyle, vazifesindeki uygunsuzluğu örtmek için mutlaka şarlatanlıkla ve çene zoruyla, işe bir Karagöz indirip, üstlerini aldatan; sonra da, şöyle uyduruverdim diye, yaptığı alçaklığı kendince bir hüner sayanları değil...</p>
				<p class="normal">Bu gibi şarlatanların şerrinden Allah'a sığınırız.</p>
				<p class="normal">&#160;</p>
				<p class="solbaslik2">Kimler zâbit olmalıdır?</p>
				<p class="normal">Zâbitlerin işe yarayıp yaramayanları bahsinde tecrübelerimin hülâsası şudur:</p>
				<p class="normal">Her kim ki, sulh sırasında hilekârlık bilmez veyahut bilir ama, yapmaya tenezzül etmez; sözüne ve işine güvenilir; dâima er kişi niyetine yürür; yanlış bir işi sebebiyle üstü tarafından tekdir olunurken, kabahatine kılıf giydirmeye kalkışmayıp, yanlışın gerçekten yanlış olduğunu anlayarak yüzü kızarır; münasebetlerinde sağlam ve saf yürekli olur ise; bu gibi kimselere, muhârebe işinde hiç tecrübe edilmemiş olsalar bile, buna bakılmaksızın, harp işlerini de korkmadan emniyet etmeli ve eline mühim vazifeler de vermelidir.</p>
				<p class="normal">Diğeri ise, lâfazanlığı kimseye kaptırmamakla beraber, sözünde ve ahdinde devamı olmaz ve hilebazlığı hüner sayarak, eline verilen muvakkat veya devamlı bir vazifenin dış yüzünü, cerbeze denen yalan dolanla kalaylar ve işin esasındaki çürüklüğü, sırf hoş görünmek için saklayarak, bunu da dirâyet ve zekâ eseri sayar; insanlık hâli, ortaya çıkan bir hatasını lâf kalabalığıyla örtmeye kalkışır; yalanı anlaşılınca sıkılmaz; işlerinde dâima haksızlığa meyl eder; yüksek ahlâka ve fazîlete aykırı hallerde bulunur; şahsın hakkını inkâr eder ve borcunu geciktirmeyi âdet edinir...</p>
				<p class="normal">Bu gibi adamları muhârebeye hiç sokmamalı, ahlâklarının müsaade ettiği yerlerde ve idârî memuriyetlerde kullanmalıdır.</p>
				<p class="normal">&#160;</p>
				<p class="solbaslik2">Savaş, namuslu adam ister</p>
				<p class="normal">Neler gördük ve ne mallara tesâdüf ettik!... Askerin büyük erkân ve ümerâsından öyle adam gördüm ki, muhârebe yerinde asker için kesilen koyunların kuyruklarını, çadırının yanında kurdurduğu kazanda erittirerek, tulumlara bastırıp, Erzurum'daki evine kadar aşırıyordu. Beraberindeki bu kadar zâbite, hareketiyle kötü ahlâk dersi veriyor; hiç sıkılmıyordu.</p>
				<p class="normal">Elhâsıl mektepli olsun alaylı olsun, âlim olsun câhil olsun, yine tekrar ederim ki, savaş, sağlam ve namuslu adamlarla kazanılır ve bu da terbiye ile olur.</p>
				<p class="normal">Muhârebe bir de, azimli, her şeyi bütün teferruâtıyla düşünür, askerî fikirlere sâhip, büyük bir zât istiyor. Ama o pek nâdir olarak bulunacağı ve bulunsa bile büyük büyük vazifeler alması, yine kendi tabiat ve meziyetlerinin sevkiyle olacağından, bu gibi zatlar bizim bahsimizin dışındadır. Biz, küçük kıt'a kumandanları ile ümerâ ve zâbitandan bahsediyoruz.</p>
				<p class="normal">&#160;</p>
				<p class="solbaslik2">Zâbit, düşmana düşman olmalı</p>
				<p class="normal">Şurasını da ilâve olarak beyân edelim ki:</p>
				<p class="normal">Zâbitin, şahsında bir vakar taşıması şart olmakla beraber ayrıca, savaştığı millete karşı, şahsen de bir intikam ve düşmanlık hissi beslemelidir ki, işi candan tutsun ve muhârebeyi bir angarya kabul etmesin.</p>
				<p class="normal">Alman ordularını teşkil eden zâbitânın ekserisi, gerek Fransa ve gerek Rusya'ya karşı bir düşmanlık hissi taşırmış ve ötekiler de onlara karşı aynı şekilde imişler.</p>
				<p class="normal">Rusya ise bizim devletimizin iki yüz seneden beri can ve hayat düşmanıdır. Ecdâdımızdan nicelerinin kanına girdi. İstilâ ettiği İslâm ülkelerinde müslüman nâmına bir ferd bırakmamayı kendine dinî ve millî en mühim bir vazife saydı. Buna, istilâ ve esâreti altında bulunan İslâm ülkelerinin bugünkü halleri şâhiddir.</p>
				<p class="normal">Demek ki Moskoflar, hem dînimizin, hem vatanımızın düşmanıdırlar. Bunların apaçık olan adâvetlerine karşı, mukàbil bir düşmanlık beslemek ve intikam arzusunda bulunmak hepimizin ve bilhassa zabitlerimizin ilk vazifesidir.</p>
				<p class="normal">Din ve vatan düşmanlarına karşı, meyil ve muhabbet hisleri taşımak gibi âcizlik ve alçaklıktan doğan kötü bir sıfatı kabul edecek hiç bir müslüman yoktur. Meğer ki düşmanların tarihteki hallerinden, yaptıklarından ve bizim hakkımızdaki planlarından habersiz ola!..<sup class="calibre3"><a href="../Text/basimizagelenler_split_192.html#footnote-600-121" id="footnote-600-121-backlink" name="footnote-600-121-backlink">121</a></sup></p>
				<p class="normal">Demek ki cehâletimiz de hasmımızın muvaffakiyetini kolaylaştırır ve bizim mahvımıza sebep olabilir.</p>
				<p class="normal">Öyleyse bütün zâbitlerimiz, Rusya'nın bize karşı ettiği gaddarlıkları ve bütün İslâm ülkelerinde âdeti olan, yıkıp yok etme siyâsetini iyice anlatan bir tarihin, âdeta ezbercisi olmalıdırlar ki, mevcut olmasını istediğimiz intikam fikri, her birinin kahraman sînesinde gereği kadar olgunlaşsın...</p>
				<p class="normal">Böyle bir tarihin kaleme alınmasını, işin ehli olan din kardeşlerimizden istirham ederiz.</p>
</body>
</html>