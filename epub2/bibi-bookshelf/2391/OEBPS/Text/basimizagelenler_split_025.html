<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="text/html;charset=utf-8" http-equiv="content-type"/>
    <title>basimizagelenler</title>
    <meta content="http://www.w3.org/1999/xhtml; charset=utf-8" http-equiv="Content-Type"/>
<link href="../Styles/stylesheet.css" rel="stylesheet" type="text/css"/>
<style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:3586e7dc-e1f0-496f-8994-c956cb94757c" name="Adept.expected.resource"/>
</head>
  <body class="calibre">
<h1 class="solbaslik" id="calibre_toc_23"><br class="chapter"/>&#160;&#160;&#160;SEKİZİNCİ BÖLÜM<br class="chapter"/>&#160;&#160;&#160;<span class="solbaslik1">Horum Savaşı,</span><br class="chapter"/>&#160;&#160;&#160;<span class="solbaslik1">Gülleler ve Çekirgeler</span></h1>
				<p class="normal">Gerçi sadedden dışarı çıkıyoruz, ama mâdemki bir sergüzeşt yazılıyor, harbin devam ettiği dokuz aylık zaman zarfında dişe dokunur, duymaya ve düşünmeye değer şeylerin hepsinin yazılması da lâzımdır.</p>
				<p class="normal">Mektubu Muhtar Paşa'ya yolladıktan sonra, bir iş için İsmail Paşa'nın yanında idim.</p>
				<p class="normal">Kendine mahsus ifâde tarzı ile dedi ki:</p>
				<p class="normal"><span class="ideitalik">"Baba, vallâhi biz bu mektubu beyhûde yere Muhtar Paşa'ya gönderdik. Lâkin ne çâre, meclis bir kere öyle karar verdi. Yoksa bana kalsa, ben ne yapardım. Bizim yanımızdakilerden ve Eleşgirt fırkasında bulunanlardan bin süvâri toplardım. Erzurum'a yazarak bin sandık gülle buraya getirtir, süvârilerin ellerine birer lira, kucaklarına da birer sandık vererek Kars'a sokardım."</span></p>
				<p class="normal">Mâşâallah, fetebârekâllah! Tedbir de olursa, böyle olsun!</p>
				<p class="normal">Bir adam ki halk arasında temâyüz etmiştir, benim inancıma göre boş değildir; elbette o adamda bir meziyet vardır. Bâzılarının düşündüğü gibi, sırf tâlih ve baht dediğimiz tesâdüfün hükmüdür diyemem. Bu bir uzun bahistir, orasını kapayalım. Fakat öyle zatlara her bakımdan ayıpsızdır da denemez.</p>
				<p class="normal">İsmail Paşa da ihtimal ki, o anda çocukcasına bir düşünce ile hayâlî âlemlerde gezindiği zamanki tasavvurlarını zihninde tutamayarak dışarı vurmuştur.</p>
				<p class="normal">Fakir, dedim ki:</p>
				<p class="normal"><span class="ideitalik">"Bütün mahzurları bir tarafa, bu süvâriler düşmanın muhâsara hattını yarıp geçecekleri sırada harp etmeyecekler mi, silâh kullanmayacaklar mı? O vakit sandıkları nereye koyacaklar ve savaştan sonra tekrar nasıl alacaklar? Kars'a nasıl sokacaklar ve sonra kendileri Kars'tan nasıl çıkacaklar? Herhalde işin bu cihetleri düşünülmeye değer. Halbuki bu dediğim mahzurlara gelmezden evvel daha ne kadar mâniler vardır ki, işin tatbiki kàbil olmadığı anlaşılır."</span></p>
				<p class="normal">Bereket versin ki, bunun imkânsız olduğunu sonradan kendisi de anlayıp, tatbiki cihetine gitmedi. Mes'ele de kapandı.</p>
				<p class="normal">&#160;</p>
				<p class="solbaslik2">Horum muhârebesinden önce</p>
				<p class="normal">O gece herkes uykuya vardıktan sonra, ordumuzun karakolları, Kars'ın Soğanlıdağı tarafında meskûn olan, Dağıstan'ın Kumuk kabilesi muhâcirlerinden birisini getirdiler.</p>
				<p class="normal">Bu gelen adam bir telâş ve feryat ile, düşmanın üzerimize doğru harekette olduğunu haber verdi. Hatta düşman bu gece oturdukları köyün civarına inmiş. Kendisi yaya olarak başka bir köye savuşmuş ve oradan bir at tedârik ederek, haber vermek üzere ordumuza gelmiş...</p>
				<p class="normal">Feyzi Paşa ile Hacı Râşid Paşa'nın çadırı yakınca olduğundan, onlar uykudan kaldırılarak müzâkere olundu. Bu fırkanın emrinde süvâri üçüncü alaydan Yüzbaşı Hacı Abdullah Ağa kumandasında bir bölük süvâri vardı. O bölüğün, mümkün olduğu kadar ilerlemesi ve haber doğru çıkarsa, bizim ne yapmaklığımız gerektiğinin de Başkumandan Paşa'dan sorulmasına karar verildi.</p>
				<p class="normal">Kararın gereği yapıldıysa da, bu haberin uydurma bir şey olması ihtimâli de bulunduğundan, yine uykuya varıldı. Sabah oldu. Birkaç saat geçmeden, yine ilerdeki köylerden, düşman geliyor, haberi çattı.</p>
				<p class="normal">Bir müşâvere meclisinin daha toplanması icap etti. Harp hattı tekmil gezildi. Nerelerde daha neler noksansa tamamlandı. İkindiden sonra da Muhtar Paşa hazretlerinden bir cevap alındı ki, hülâsası şu idi:</p>
				<p class="normal"><span class="ideitalik">"Hâlin icabına göre askerce hareket etmekliğiniz lâzımdır!"</span></p>
				<p class="normal">&#160;</p>
				<p class="solbaslik2">Plân tanzîmi için müşâvere meclisi toplanması</p>
				<p class="normal">Yine bir meclis toplandı. İsmail Paşa hazretleri:</p>
				<p class="normal"><span class="ideitalik">"Ne yapmaklığımız lâzım gelirse, müzâkere ederek karara varıp bana bir mazbata veriniz; ben de o mazbataya göre hareket edeyim"</span> dedi.</p>
				<p class="normal">Bakındı buralarını ne güzel düşünüyor!</p>
				<p class="normal">Heyet, fakirin çadırına geldi. Müzâkereye başladılar. Böyle bir karar verilip, mazbata yapmaklığın, askerce doğru bir usul olamayacağını, bâzıları beyân ettiler.</p>
				<p class="normal"><span class="ideitalik">"Çünkü harp hâlidir, iş bir günde birkaç şekle girer. Ve her bir şekil başka başka kararları icap eder. O vakit kumandan bizi ve bu heyeti her vakit nerede bulacak da müzâkere edecek?"</span> denildi.</p>
				<p class="normal">Ama sonunda müzâkere edilerek: <span class="ideitalik">"Ordumuza bir hareket hattı tayin edelim ve kumandana bir mazbata verelim"</span> şeklinde birlik hâsıl oldu; karar da verildi.</p>
				<p class="normal">Kararın neticesi üç şıktan ibaretti:</p>
				<p class="normal"><span class="ideitalik">"Düşman üzerimize gelirse, Allah'a dayanır harp ederiz. Neticesinde olacağa uyarız. Eğer üzerimize gelmeyip de Eleşgirt fırkasıyla bizim aramıza girer veyahut Eleşgirt fırkasının arkasını almak için o cihete yürürse, biz de yerimizi terk ederek, düşmanı arkasından yakalayıp savaşırız. Allah korusun fırkamız bir kazaya uğrarsa, herhalde ric'at yeri olmak üzere ordunun sol cenahının dayandığı dağı seçmeliyiz. Buradan Namrevan yoluyla Erzurum'a gideriz. Pasinler ovasına, Köprüköyü yoluna düşmeyiz. Çünkü ova yolu düşman süvârisinin çokluğu sebebiyle, mahv olmamıza sebep olabilir."</span></p>
				<p class="normal">İşte bunlar kâğıt üzerine yazıldı ve mühürlenerek İsmail Paşa hazretlerine takdim olundu.</p>
				<p class="normal">&#160;</p>
				<p class="solbaslik2">Horum muhârebesinin başlangıcı</p>
				<p class="normal">O gece de sabah oldu. Fecirle beraber düşmanın Soğanlıdağı üzerindeki Meyillidüz'ü bırakarak, Horum ordugâhına doğru gelmekte olduğu haberleri alındı. Haziran'ın onüçü idi.<sup class="calibre3"><a href="../Text/basimizagelenler_split_205.html#footnote-600-125" id="footnote-600-125-backlink" name="footnote-600-125-backlink">125</a></sup></p>
				<p class="normal">Bizim süvâri ile düşman süvârisi, bizim metrisli ordugâhın ilerisinde çarpışmaya başladılar. Bizim süvâriler ayak ayak geriye geliyorlardı. Düşman fırkası bataryalarıyla beraber tam karşımıza gelip toplarını ta'biye etti. Gerçi düşman her ne kadar top menziline geldi ise de, mesâfe tâyin ettirmemek için bizim toplar ateş etmediler.</p>
				<p class="normal">Evvelâ düşmanın bir batarya topunun birden dumanı kalktı. Gülleleri bize gelmediği gibi, önümüzde ârızalı bir zemin olduğundan nereye düştüğünü de göremedik. Sonra teker teker birkaç toptan, birkaç defa duman çıktı. Hiç birisinin güllesi görülemedi. Meğer gülleler önümüzdeki derelerin içine kısa düşermiş...</p>
				<p class="normal">Düşman güllelerinin bizi tutmadığını görmüş olan, bizim birinci hat askeri:</p>
				<p class="normal"><span class="ideitalik">"Yuha! Yuha!"</span></p>
				<p class="normal">Diye bağırıyor.</p>
				<p class="normal">Borular dahi sanki hep birden:</p>
				<p class="normal"><span class="ideitalik">"Yuha! Yuha!"</span></p>
				<p class="normal">Sadâsına benzer bir ses çıkarıyorlardı.</p>
				<p class="normal">&#160;</p>
				<p class="solbaslik2">Savaşı seyre gidiyorum!</p>
				<p class="normal">Yukarıda da zikr olunduğu üzere, bizim mevcud olan on iki topumuz ile on yedi tabur piyademizin ta'biyesi dahi şöyledir:</p>
				<p class="normal">Altı taburdan ibaret olan Şevket Paşa livâsı, ordugâhımızın cephesi ve birinci hattı olmak üzere, yapılan avcı hendeklerine mevzilenmişti. Sağ cenaha yani ordugâhın sağ köşesindeki tepeye üç, sol köşesindeki tepeye ise Kaymakam Eğinli Osman Bey kumandasında iki tabur oturtulmuştu.</p>
				<p class="normal">Altı tabur da, Râşid Paşa kumandasında, ikinci hat olmak üzere, birinci hattın takrîben bin beşyüz metre gerisinde yapılmış olan hendeklere ta'biye kılınmıştı.</p>
				<p class="normal">Bizim top bataryalarından birisi, birinci hattın merkezinde ve en yüksek mevkiinde yapılan top tabyasına konmuş; yine birinci hattın bâzı koltuklarına birer adet dağ topu oturtulmuş; top bataryasının ikincisi de, umum piyâde ihtiyâtının bulunduğu ikinci hatta konulmuştu.</p>
				<p class="normal">Düşman topları ateşi kesti. Bilenler bunun iyi bir mânâsı olmadığını, mermilere bizim askeri tutturmak için topların yerini değiştirmekle meşgul olduklarını anlamışlar. Ama fakir, acemiliğim sebebiyle, gelecek güllelerin dehşetini düşünmeden, ileri hatta gidip, muhârebeyi iyice seyr etmek için atıma bindim.</p>
				<p class="normal">&#160;</p>
				<p class="solbaslik2">"İşte Moskof'u getirdik!"</p>
				<p class="normal">Her yerde benden ayrılmayan bizim Şaban Ağa'yı beraber alarak, İsmail Paşa hazretlerinin yazı işlerinde bulunan Erzurum vilâyeti evrak müdürü Hâfız Efendi de yanımda olduğu halde ileri gittim. Tam bizim birinci hattın bulunduğu mevkiin azıcık gerisinde, bizim süvâri bölüğünün yüzbaşısı Hacı Abdullah Ağa'ya rastladık. Bölüğüyle beraber savaş hattımızdan içeri giriyordu:</p>
				<p class="normal"><span class="ideitalik">"İşte Moskof'u getirdik, orduya teslim ettik. Ne yapacaksanız yapın."</span></p>
				<p class="normal">Diye, fakire bir lâtîfede bulundu ki, hiç unutamam!</p>
				<p class="normal">Arkadaşlarla birinci hatta geldik. Düşmanın toplarından tekrar duman kalktı. Güllelerin başımızın üzerinden geçmekte olduğunu, havayı yarıp gelirken çıkardıkları acâyip acâyip seslerden anladık. Bizim topçular da ateşe başladılar. Düşman, güllenin mesafesini ve derecesini bulduğundan, ateşi sıklaştırdı.</p>
				<p class="normal">&#160;</p>
				<p class="solbaslik2">Atılanları bayram topu sananlar</p>
				<p class="normal">O sırada topların olduğu tabyaya birikerek düşmanı seyr etmekte bulunan, bizim bir iki taburun toplandıkları yere bir düşman güllesi düştü. O vakte kadar askerimiz hiç gülleye hedef olmadıklarından, atılan topları, Kadir gecesi ve bayram için atılan şenlik topu zannederek <span class="ideitalik">"Yuha!"</span> diye bağırıp eğlenmekte idiler.</p>
				<p class="normal">Ama güllelerin yere vurup da çocuk mezarı kadar çukurlar açtığını, orada patlayarak, kendi parçalarıyla beraber bir o kadar da taş ve toprağı üzerlerine saçtığını ve bu şekilde on onbeş güllenin birden gelmeye başladığını gördükleri gibi, hepsi ürktüler. Dehşet içinde kaldılar ve top tabyasının bulunduğu tepenin arkasına kaçıp saklandılar. Toplarımızı tabyanın üstünde yalnız bıraktılar.</p>
				<p class="normal">Ferik Muhlis ve Mirliva Şevket Paşa ile Binbaşı Hacı Süleyman Ağa ve diğer zâbitânın yüreklileri, ellerindeki kamçı ve değneklerle askeri gizlendikleri yerlerden çıkarmaya çalışadursunlar, düşman top ateşini sıklaştırdı. Bizim bataryayı âdeta tazyik altına aldı. Lâkin bizim topların olduğu yerde vaktiyle ara siperleri yapılmış olduğundan, düşman gülleleri, toplara o kadar fazla zarar veremiyordu.</p>
				<p class="normal">Allah için, o gün bizim bataryaya kumanda eden Kolağası Şerif Ağa, hem topçuları teşci hem de kendi güllelerine iş gördürebilmek için, bütün gayret ve san'atını kullandı.</p>
				<p class="normal">Top başında, topçulardan başka kimse kalmamıştı. Muhâfız olan piyâdelerin tamamı tepenin arkasına döküldüler. Düşman da bu hâli görerek, piyâdesini hücuma kaldırdı.</p>
				<p class="normal">&#160;</p>
				<p class="solbaslik2">Dehşete düşüp geri dönerken...</p>
				<p class="normal">Birinci hat merkezinin bu karışık hâli ve düşman mermilerinin tesiri, fakire ve arkadaşlarıma da dehşet verdiğinden:</p>
				<p class="normal"><span class="ideitalik">"Nemize lâzım! İkinci hatta dönelim!"</span></p>
				<p class="normal">Diyerek yola düştük; ama neler çektiğimizi ben şimdi burada tarif edemem. Zira fakir de güllenin nasıl geldiğini ve nasıl patladığını o vakta kadar yakından görmemiştim. Halbuki bizim iki hattın arasındaki bin beşyüz metre kadar olan genişlik, düşman güllelerinin hedef sathı olmuş. Bizim top tabyasının üzerinden geçen gülleler, bu sahada yere vurup orada patlıyor. Gülleler ardı arası kesilmeksizin sağımıza solumuza düşüp tozu toprağı birbirine katıyor.</p>
				<p class="normal"><span class="ideitalik">"Herhalde bizi atlı gören düşman topçuları, kumandan filân zannettiler de atışlarını sıklaştırdılar."</span></p>
				<p class="normal">Diyerek, atlardan yere dökülüp, piyade yürümeye başladık; yine olmadı. Bindik olmadı, indik olmadı. Tuhaf şey! İnsan kendi üzerinden geçen güllenin sesini işitince <span class="ideitalik">"Başımı koparıp götürecek"</span> gibi zannediyor. Korunmak için dervişlerin boyun kesmelerinden tut, rükûa ve secdeye kadar her çeşit hareketi yapıyor.</p>
				<p class="normal">&#160;</p>
				<p class="solbaslik2">Vuracak gülle ses vermez!</p>
				<p class="normal">Meğer güllenin, adamın üzerinden geçip gittikten sonra sesi işitilirmiş, yoksa insanı vuracak olan güllenin sesi duyulmazmış. Biz bunu çok sonra anladık ve bu kadar vakit topraklar üzerinde yuvarlanarak, cesur insanların önünde gülünç olduk.</p>
				<p class="normal">Bu eseri benden sonra okuyacaklardan birisi, bir muhârebede bulunursa, güllenin o müdhiş sesinden ürküp de beyhûde yere yuvarlanmasın, halkı kendine güldürmesin, diye bu izâhatı vermeye mecbûr oldum.</p>
				<p class="normal">Her ne ise, düşe kalka bizim ikinci hatta geldik. Elhamdulillâh güllelerin menzilinden çıktık. Artık önümüze düşen güllelerin yaptıklarını ve birinci hattaki muhârebenin safhalarını seyre başladık.</p>
				<p class="normal">&#160;</p>
				<p class="solbaslik2">Ferik Muhlis Paşa'nın yaralanması ve kızgınlığı</p>
				<p class="normal">İlerideki top tabyasından aşağı dökülen o iki tabur askeri, zâbitler zorla kaldırıp yerlerine koyduktan sonra, birinci hattan üç atlının ayrılarak bize doğru, gâyet sür'atle geldiklerini gördük. Hepimizin gözü bu üç süvâriye dikildi. Öndeki kır atın yelesi ve boynu bütün kan içindeydi. Yaklaştıkları zaman bu atın süvârisinin Ferik Muhlis Paşa olduğu görüldü. Yaralı olduğu için geri gelmiş. Sağ elinin üzerinden giren kurşun avucunun içinden çıkmış.</p>
				<p class="normal">Paşa, İsmail Paşa hazretlerinin önünde atını durdurarak, gerek yarasının acısından ve gerek hâlin dehşetinden şaşırmış bir halde, avazı çıktığı kadar:</p>
				<p class="normal"><span class="ideitalik">"Hamiyetsiz asker! Alçak asker, Allah belâlarını versin, namussuzlar, utanmazlar!"</span></p>
				<p class="normal">Diye bar bar bağırmaya başladı.</p>
				<p class="normal">Bu feryat ve gürültü üzerine, ikinci hattaki askerler toplanmış, seyrine bakıyorlardı.</p>
				<p class="normal">Bereket versin İsmail Paşa:</p>
				<p class="normal"><span class="ideitalik">"Sus be adam, ne bağırıyorsun! Gelin, Paşa'yı alın, çadırına götürün, yatırın. Hekim, cerrah çağırın baksınlar, rahat ettirsinler."</span></p>
				<p class="normal">Diyerek, Paşa'yı çadırına aşırttırdı.</p>
				<p class="normal">Meğer bunun böyle feryat ederek askerin firârından şikâyet etmesi, ikinci hattaki askerin kalbine dokunur ve cesâretini kırar imiş! Her ne ise, Allah selâmet versin. Yaralı Paşa çadırına, sonra Erzurum'a ve oradan da İstanbul'a kadar gitti.</p>
				<p class="normal">Paşa gitti, harp de kızıştı. Düşman piyâdesi hücûma başladı. Bizim birinci hat, dumandan yapılmışa döndü. Tüfek sesi hiç kesilmediği için, sektesiz bir uğultu hâlini aldı. Bir aralık, top seslerinin devam edip gitmesinden, artık bu uğultu da duyulmaz oldu.</p>
				<p class="normal">Birinci hattan süvâri çavuşları ve bazı zâbitler koşarak gelip, savaşın değişen vaziyetlerini haber vererek, çâreler ve bazı kıtaların pek sıkışmış olduğundan bahisle, ikinci hattan asker istiyorlardı. Râşid Paşa gönderiyordu, ama, bir tabur istenilen yere iki bölük sevk ediyordu. Sorulan şeylere de gerekli cevapları veriyordu.</p>
				<p class="normal">Öyle bir zamanda sıcağın tesirinden veya sonumuzun meçhul oluşunun helecânından mıdır, nedendir; hararetten insanın dudakları kuruyor. Durmadan su içmek istiyor. Sakalar, durmadan su taşıdıkları halde yetiştiremiyorlar. O sırada fakir de, telâş ile ellerimi uğuşturarak sağa sola gezinip duruyor ve Cenab-ı Hakk'a yönelerek, zaferimiz için niyaz ve tazarrûda bulunuyordum.</p>
				<p class="normal">&#160;</p>
				<p class="solbaslik2">Etrafımda uçuşan çekirgeler</p>
				<p class="normal">Bizim ikinci hattaki neferler, tamamen siperlerine girmiş, vukû bulmakta olan savaşı seyr ediyorlardı. Bir aralık fakir, bu ikinci hattaki askerin olduğu yere doğru giderken, Ağustos böceğinin sesine benzer sesler duydum. Fakat bu sesler öyle devamlı değildi, kulağıma kesik kesik geliyordu. Bazan da bu ses pek yakından geçiyordu.</p>
				<p class="normal">Allah bilir ya! Fakir bunları çekirge zannederek yüzüme çarpmasın diye elimle korunmak istiyordum. Çünkü bazan kırlarda, sıcak zamanda, çekirge atlarken, kanatları aynı sesi çıkarır.</p>
				<p class="normal">O sırada, kılıcına dayanmış ve hiç kıpırdamadan ayakta duran bir mülâzım dedi ki:</p>
				<p class="normal"><span class="ideitalik">"Buralarda çok gezinmeyiniz, zira, olduğunuz yer kurşun tutuyor. Ya bir noktada durunuz, veya oturunuz!"</span></p>
				<p class="normal"><span class="ideitalik">"Haniya kurşun nerede?"</span></p>
				<p class="normal"><span class="ideitalik">"İşte bu sesler nedir!"</span></p>
				<p class="normal">Bu cevabı alınca, aklım başıma geldi.</p>
				<p class="normal">Evvelleri muhârebeden bahsedilirken, belki bin kişiden, kurşun seslerinin nasıl çıktığını duymuştum. İşte o nazariyâtın tatbikàtı meğer bu imiş.</p>
				<p class="normal">Hemen olduğum yere oturmuşum. Birkaç dakika sonra kalktım. Bulunduğum nokta bir sırt üstü idi. Sırtın arka tarafına geçtim. Başım sırtın öte tarafında ve sırtın zirvesinden aşağıda, mermilerin işlediği ufkun altında kalmak şartıyla, sütre arkasında yürüdüm.</p>
				<p class="normal">&#160;</p>
				<p class="solbaslik2">Kurşundan saklanacak yer kalmadı</p>
				<p class="normal">İsmail Paşa hazretlerinini yanına geldim. Kendisi bir iskemle üzerine oturmuş <span class="ideitalik">'Delâil-ül Hayrât"</span> okuyordu. Oracıkta kalarak, hayran hayran, müntazır-ı inâyet-i Rabb-i müste'ân iken, sağımızda solumuzda bulunan çavuş, uşak, seyis, perakende asker gibi cemâatten bazıları, düşman kurşunuyla yaralanmaya başladılar.</p>
				<p class="normal">Bir de haber aldık ki, bizden daha beşyüz metre geride bulunan çadırlarımız kalbura dönmüş. Hatta İsmail Paşa'nın aşçısını, mutfak çadırında dururken kurşun vurmuş ve işini bitirmiş... Böylece, artık saklanacak bir yer kalmadığı ve saklanmanın faydası olmadığı da anlaşıldı.</p>
				<p class="normal">Kaza ve kaderin hükmüne râzı olarak, gizlenip de arkadaşların nazarında küçük düşmektense, İsmail Paşa'nın oturduğu sandalyenin arkasında bir yere, Allah'a tevekkül edip oturdum ve bir hayret âlemine daldım gittim.</p>
				<p class="normal">Ön tarafımızda ise Hacı Râşid Paşa uğraşıyor, şuraya buraya adamlar koşturuyor, asker gönderiyor; bir başka tarafa cephâne emr ediyor, hem de arasında kah kah gülüyordu.</p>
				<p class="normal">Benim ise kalb helecânından kanım kurumuş olduğundan, Hacı Râşid Paşa'nın kahkahalarını zorâki, yapmacık ve yersiz bir şetâret sayarak, gerçekten kızıyordum. Mâlum ya! Her şey yerinde gerek. Şâirin birisi: "<span class="ideitalik">Serdî-i bezm-i edeb hande-i bîcâdandır.</span>"<sup class="calibre3"><a href="../Text/basimizagelenler_split_206.html#footnote-600-126" id="footnote-600-126-backlink" name="footnote-600-126-backlink">126</a></sup> demiş imiş. Ne kadar doğrudur!</p>
				<p class="normal">&#160;</p>
				<p class="solbaslik2">Halep taburu</p>
				<p class="normal">O sırada düşman sağ cenâhımızda bulunan tepe ile cephemiz olan birinci hattın ara yerindeki boşluktan zorlamaya başladı. Birinci hatta savaşan Şevket Paşa, yaveriyle bu durumu merkeze bildirdi. O yarığı kapatmak üzere ikinci hattan Halep redif taburu gönderildi.</p>
				<p class="normal">Biçâre asker savaş hattına varır varmaz ve daha ayakta iken düşmanın şiddetli bir ateşine tutularak sapır sapır dökülmeye başladı. Mermilerin tesirini azaltmak için hemen avcı kolunda yayıldılar; ama lâyıkıyla tâlim görmemiş olduklarından bir müddet de ayak üstünde o şiddetli ateşe hedef olup kaldılar. Bir zaman sonra zâbitlerin zoruyla ancak yere yatabildiler. Ama düşman bataryalarının serpintileri yine bunların başında patlıyordu.</p>
				<p class="normal">Gördükleri ateşin cehenneme benzeyen şiddetine karşılık cesaret ve sabırla sebat edip silâh kullanmakta kusur etmediler. Cenâb-ı Hak yardımcıları olsun... Düşman şiddetli ateşiyle bu kahramanları yerinden söktürmekten ümidini kesince, bunların solunu almaya başladı. Bu hareket, birinci hattaki Şevket Paşa'yı da tehdit ediyordu.</p>
				<p class="normal">&#160;</p>
				<p class="solbaslik2">İhtiyatta asker kalmadı</p>
				<p class="normal">Şevket Paşa, Binbaşı Hacı Süleyman Ağa'nın taburundan Karacehennemoğlu Kolağası Ârif Bey kumandasında dört bölüğü, derhal oraya sevk etti ve Haleplilerin solunu emniyete aldı. Bu hareketle harbin ahengi yine düzeldi.</p>
				<p class="normal">Ordugâhımızın cephesiyle sağ cenâhı yâni sağ köşesi<sup class="calibre3"><a href="../Text/basimizagelenler_split_207.html#footnote-800-23" id="footnote-800-23-backlink" name="footnote-800-23-backlink">(*23)</a></sup> ateşler içinde yanıyordu. Düşman cepheden ettiği yeni hücumları da söktüremeyerek, birkaç defa bozuldu; yine düzelerek yürüdü.</p>
				<p class="normal">Vakit ikindi olduysa da herif hücumdan hâlâ vaz geçmiyor; mutlaka muvaffak olacağım diye, var kuvvetini kurşuna, gülleye, hücuma veriyordu. Bizimkiler de oldum olasıya ateşe devam ederek ölüm saçıyorlardı.</p>
				<p class="normal">Akşama bir saat kala, düşman, harp hattımızın soluna doğru uzanmaya başladı. Bizim de korktuğumuz en zayıf yer orasıydı. Zâten ateş hattımız, askerin hâline ve mevcûduna göre tanzim edilmiş olduğundan, sol tarafımız mecbûren açık ve zayıf bulunuyordu.</p>
				<p class="normal">Bak derde ki, ihtiyatta da bir tabur askerden başka hiç bir kuvvetimiz yoktu. Zira sağ taraf ve cephe savaş hatlarının boşluklarını kapamak için bir tabur, dört bölük, bir bölük filân derken, gönderile gönderile çok asker sarf olunmuştu.</p>
				<p class="normal">&#160;</p>
				<p class="solbaslik2">Hacı Abdullah Ağa'nın kahramanlığı</p>
				<p class="normal">Düşmanın solumuza doğru taarruz ettiğini görmüş olan süvâri yüzbaşısı Hacı Abdullah Ağa, hâlin dehşetini anlayarak ve yapılması icap edeni kendisine vazife bilerek, hiç bir taraftan emir almadan, sırf tabiatindeki yiğitliğin sevkiyle, emrindeki süvâri bölüğünü solumuzdan gelen düşmana karşı hücuma kaldırdı.</p>
				<p class="normal">Allah'ın lûtf ü tevfîki bu kahramana yâver oldu. Sol tarafa taarruz eden düşmanın yüzü geri çevrildi. Hatta arkadan, bizim süvârilerin birçok kurşununu bile yediler. (Süvârinin piyâde üzerine bu şekildeki hücumunu harp fenni mütehassısları doğru bulmuyorlarsa da <span class="ideitalik">"Aş taşınca kepçenin bahası olmayacağı"</span> atasözünü bilenler –<span class="ideitalik">Ez-zarûrât tubîhul mahzûrât</span><sup class="calibre3"><a href="../Text/basimizagelenler_split_208.html#footnote-600-127" id="footnote-600-127-backlink" name="footnote-600-127-backlink">127</a></sup>– kàidesine teslim olurlar.</p>
				<p class="normal">Her ne ise, sular karardı, akşam oldu. Ama düşman, sağda ve cephe tarafındaki taarruz hareketini durdurmadı. Ta hava kararıp, bir saat de geçtikten sonra ateşi biraz hafifletti. O vakit bizimkine de sükûnet geldi. Yatsıdan sonra bile, düşmanın kurşunları, çat pat gelerek bizi buluyordu.</p>
				<p class="normal">Acaba şimdi ne oldu? Kazandık mı, kayıp mı ettik?... Mevkilerimizi terk etmeyişimizden, kaybetmediğimiz anlaşılıyorsa da, aceb düşman, gece nefeslendikten sonra sabahleyin yeniden harbe başlamak üzere mi geriye çekildi, yoksa bozularak fenâlaştı mı? Bunu anlamak zor!</p>
				<p class="normal">O gece ve ertesi gün akşama kadar bu meçhûlü çözebilseydik, düşmanın üzerine bu defa da bizim taarruz etmemiz ve büyük bir netice almaya çalışmamız lâzım gelecekti. Lâkin ne çâre anlayamadık!</p>
				<p class="normal">&#160;</p>
				<p class="solbaslik2">Birinci hattaki askere, Kumandan'ın iltifat ve tebriklerini bildirmeye gidişim</p>
				<p class="normal">Yatsıdan sonra İsmail Paşa, birinci hatta bulunan askere ve Şevket Paşa'ya, kendi tarafından umum devlet adına, sebatlarından dolayı, teşekkür ve memnuniyetlerini beyan etmek ve hepsine teşvik edici bazı sözler söylemek üzere fakiri gönderdi idi.</p>
				<p class="normal">Geceleyin, yanımda iki nefer de süvâri olduğu halde birinci hattın merkezindeki top tabyasının arka yüzüne vardım. Düşmanın tek tük attığı kurşunlar yolumuzu tuttuğundan, tepenin üzerine çıkarken attan indim, piyâde olarak tabyanın içine girdim.</p>
				<p class="normal">Şevket Paşa'yı bulduğumda, arkasını bir sipere vermiş ve öylece büzülerek oturmuş, biraz kavurma ile ekmek yiyordu.</p>
				<p class="normal">Önündeki sahaya da şehidleri, harman gibi birbirinin yanına sermişlerdi. Kiminin başı, kiminin kolu, kiminin ayağı yok. Kimisi tortop olmuş, kiminin kolları açık kalmış, kiminin bir bacağı çekilmiş; bazısı başka şekilde kıvrılmış, bazısı da doğrudan doğruya arkası üstüne yatmış olduğu halde ruhunu teslim etmiş ve öylece donarak kalmışlardı.</p>
				<p class="normal">Şevket Paşa ile öpüşüp görüştük... Benim dışardan geldiğimi gören ve siperlerde yatmakta olan askerler: <span class="ideitalik">"Bakalım bu yeni gelen adamda ne haber var!"</span> diye hep birden ayağa kalkıp başımıza toplandılar.</p>
				<p class="normal">Manzaranın dehşeti, hâlin ehemmiyeti ve askerin sebat ve gayreti zaten benim kanımı kaynatmıştı. Orada hâsıl olan teessür ile ağlayarak, yüksek sesle, Şevket Paşa'ya ve hazır bulunan askere şöyle hitap ettim:</p>
				<p class="normal"><span class="ideitalik">"Padişahımız efendimizin ve tarafından gönderilmiş olduğum kumandanın nâmına tebliğ-i selâm ederim. Bütün müslüman cemaati, bütün geçmiş şehidlerin ruhları, siz kahramanlarımızın gazâlarını tebrik ediyorlar."</span></p>
				<p class="normal">&#160;</p>
				<p class="solbaslik2">Şehid çavuşun ayağını öptüm</p>
				<p class="normal">Bunları söylediğim sırada, hakikaten kendimden geçmiş, fevkalâde bir heyecan içinde, nerede olduğumu bilmez bir halde idim. Sözlerime devam ederken, sol tarafımda bir topçu çavuşunun şehid olmuş yerde yattığını gördüm. Hâlisâne eğilip, cenazenin ayağını öptükten sonra devam ettim:</p>
				<p class="normal"><span class="ideitalik">"Bu çavuşun Allah'ın katında nasıl bir makàma nâil olduğunu acaba bilir miyiz? Şimdi hepimiz bu mübârek şehidin şefâatine muhtâcız. Bütün İslâm milletinin namusu sizlere emanet olduğundan, bu uğurda şehid olanların mükâfatının büyüklüğünü takdir ve târif etmek, bizim gibi âcizlerin haddi değildir. Çünkü o hazretlerin medihcisi Cenâb-ı Hudâ, rütbeleri ise makâm-ı enbiyâdır. Bunların ayaklarının tozu, her hastanın gözünü nurlandıracak bir ilaç ve tûtiyâdır."</span></p>
				<p class="normal">İçinde bulunduğum rûhânî cezbenin sevkıyle lisanımdan çıkan sözler, daha bunun gibi bir çok tesirli mânâları hâvî idi.</p>
				<p class="normal">Dinleyen askerlerden bâzıları:</p>
				<p class="normal"><span class="ideitalik">"İnşaallah, sabah bizler de bu saadete nâil olacağız!"</span></p>
				<p class="normal">Diye nurlu cevaplar veriyorlardı.</p>
				<p class="normal">İşte bu tesirli sözlere devam ederken, askerin içinde bir gulgule hâsıl oldu ki târif edemem. O esnâda neferlerden birisi yere düşmüştü. Meğer henüz atılmakta olan düşman kurşunlarından birisi isâbet etmiş. Biçâre, bir nâra vurarak, derhal Allah'ın rahmetine ve Cennet'e kavuşup gitti.</p>
				<p class="normal">Fakir de onun verdiği dehşet üzerine, sözümü kestim. Zâbitler, askeri yerlerine dağıttılar. Ben de Şevket Paşa'ya vedâ edip yerimize döndüm. İsmail Paşa'ya olanları anlattım.</p>
				<p class="normal">&#160;</p>
				<p class="solbaslik2">Kahramanlık gösterenler</p>
				<p class="normal">Ha, unutmayalım! Şevket Paşa orada, piyâde binbaşısı Livanalı Hacı Süleyman Ağa ile topçu kolağası Ahıskalı Şerif Ağa'nın derhal taltif olunmalarını, taltife lâyık ve güzel hizmetleri görülen başkalarını da bir genişliğe çıktığı anda arz edeceğini söyledi. Hatta Şevket Paşa, Binbaşı Hacı Süleyman Ağa için:</p>
				<p class="normal"><span class="ideitalik">"Benim yüzümün akı, bu zattır!"</span></p>
				<p class="normal">Diye askerin içinde yüzüne karşı söyledi. Ben de Kurt hazretlerine olanları aynen nakl ettim. Şerif Ağa'yı binbaşı ve Hacı Süleyman Ağa'yı kaymakamlıkla, yani birer derece terfi-i rütbe ile müjdelesin haberini, Şevket Paşa'ya gönderdi.</p>
				<p class="normal">Bir de Binbaşı Memiş Ağa nâmında gayretli bir zat varmış. İkindi vakti şehid olduğunu Şevket Paşa haber verdi. Hakikaten bütün zâbitler de merhum Memiş Ağa'yı hayırla anarak, yokluğunun büyük bir kayıp olduğunu söylediler.</p>
				<p class="normal">Sonraları Şevket Paşa'nın bâzı hallerinden şikâyet edenler olduysa da, fakir burada kendisini güzel bir halde gördüm. Artık bu başarı, Hacı Süleyman Ağa ile Memiş Ağa merhumun gayretleri neticesi mi, yoksa Şevket Paşa'nın şahsî cevherinden mi idi, orasını pek kestiremem.</p>
				<p class="normal">Fakat Şevket Paşa'nın bütün bütün atılacak derecede korkak ve liyâkatsiz olduğuna da hükm edemeyerek, bir askere lâzım olan sebat ve metânete sâhip olduğunu teslim ederim.</p>
				<p class="normal">&#160;</p>
				<p class="solbaslik2">Düşmanın, bizi meşgul etmesi</p>
				<p class="normal">O gece yaralılarımız, arkamızdaki idare mevkiine, yâni sekiz saat geride bulunan Köprüköyü'ne nakl edildi. Şehidlerin defni yarına kaldı. Çünkü asker pek yorgun olduğu ve sabahleyin dahi ne yapılacağı meçhul bulunduğundan, uyumaları lüzumlu görüldü.</p>
				<p class="normal">Yaralılar nakl olundu, bitti. Ayrılan bölükler taburlarıyla birleşti. Hesap edildi, yoklama olundu. Dörtyüz yetmiş kadar zâyiâtımız olduğu anlaşıldı. Bunun yüz altmış küsuru şehid ve üç yüz kadarı yaralı idi.</p>
				<p class="normal">O gece, düşmanın, derenin öte tarafındaki taşlığa yerleştirdiği bir bölük asker, sabaha kadar bizi kurşunla meşgul etti durdu. Sonradan anlıyoruz ki, bunun sebebi bizi harp hattının önüne yani hücum meydanına indirmemekmiş. Böylelikle, kendisi geniş geniş cenazelerini kaldıracak, ne kadar kaybı olduğunu da bize bildirmeyecek, ayrıca ordumuza dehşet salarak bir iş görmüş olacak...</p>
				<p class="normal">Sonradan anlaşıldığına göre, önümüzdeki derede beygirleri biterek kalmış olan bir top bataryasını da o kurşunların himâyesinde kurtarıp ordusuna çıkarmaya uğraşırmış.</p>
				<p class="normal">Her ne ise, kurşunların verdiği rahatsızlıkla, o gece askerle beraber istihkâm hendekleri içinde uyuduk. Sabahleyin erkence kalkarak yeniden savaşa yâni düşmanın bir daha taarruz etmesine muntazır olduk. Ama öyle bir şey zuhûr etmedi.</p>
				<p class="normal">&#160;</p>
				<p class="solbaslik2">Pılaçka...</p>
				<p class="normal">Güneş doğdu, yine düşman tarafından bir şey anlaşılamadı. Yalnız düşmanın bütün kuvvetlerini bir araya toplamış, tortop olarak gülle menzili dışında büyük bir kalabalık halinde öylece durduğu görülüyordu.</p>
				<p class="normal">Birinci hatta bulunan askerden bazıları:</p>
				<p class="normal"><span class="ideitalik">"Bakalım harp yerinde pılaçkadan ne var!"</span></p>
				<p class="normal">Diye sabahleyin tek tük firar edip gittikleri gibi, bâzı başıbozuk süvârisi, köylü, aşçı, uşak gibiler de ortalığı taramak için gitmişlerdi.</p>
				<p class="normal">Gidenler, kucak kucak Moskof tüfeği ile döndüler. Bunlara birer yirmilik kàime fiat konuldu, hepsi satın alındı, ama miktarını unuttuğumdan buraya yazamadım.</p>
				<p class="normal">Şimdi düşman ne halde? Acaba kendisini tanzim edip de yeniden üzerimize hücum mu edecek, yoksa olduğu yerde mi kalacak; yahut yıkılıp da gidecek mi? Bizim için burasını anlamak elzem idiyse de, her nasılsa anlayamadık.</p>
				<p class="normal">Lâkin o sırada düşman tarafından kaçarak gelen bazı köylülerin verdikleri habere göre, güya düşman yarın bizim sol köşemize bir daha hücum edecekmiş.</p>
				<p class="normal">&#160;</p>
				<p class="solbaslik2">Viyanalı gazeteci</p>
				<p class="normal">İşte bu havâdis fena! Zira bizim solumuz pek kuvvetsizdir. Derhal o tarafa biraz asker çıkarıp, bazı siperler yaptırmaya başladık. Ama her halde, düşmanın hâlinden doğru bir haber almamız lâzım. Fakat bu haberi hangi yiğidim getirecek? İşte böyle bir arkadaş pek nâdir, hatta yok!</p>
				<p class="normal">Ordugâhımızda, Viyana'nın <span class="ideitalik">"Nayefraye Prese"</span> [Neve Freie Presse] gazetesinin muhâbiri olarak, Avusturya topçu yüzbaşılarından Macarlı Baron İşloka nâmında bir zat bulunuyordu. Meğer bu adamcağız atına binerek, kendi hesabına işi anlamak için, ta karşıki dağların arkasına gitmiş, öğleden sonra döndü. Düşmanın fena halde bozulduğu haberini getirdi.</p>
				<p class="normal">Düşman, ordusunu kaldırmak için ağırlıklarını ve yaralılarını nakil işiyle ve ölülerini gömmekle meşgul imiş. Allah'a şükür, işte şimdi Macarlı yüzbaşının sâyesinde, muzaffer olduğumuz nihayet anlaşıldı.</p>
				<p class="normal">&#160;</p>
				<p class="solbaslik2">İlâve birkaç söz, bir düzeltme ve hakikati beyan</p>
				<p class="normal">Bu muhârebe gününde düşmanın aleyhimize beş bin nefer süvâri kullandığını <span class="ideitalik">"Ger Doryan"</span> [Guerre D'orient] adındaki Fransızca tarih yazmıştı.</p>
				<p class="normal">Yine bu tarih, harp sırasında bizim ordunun erkânıharp reisi olan Macarlı Ferik Feyzi Paşa'nın, savaş günü ordunun idâre ve kumandasında fevkalâde gayret ve başarı gösterdiğini ve hatta bir aralık, mahv ü perişan olmak derecelerine düşen sağ cenâhımızı, kâfi miktarda asker alarak bizzat gidip, yetişip düzelttiğini; velhâsıl Osmanlı ordusunun bu muharebeyi, sırf Feyzi Paşa'nın himmet ve tedbiri ile kazandığını yazmıştır.</p>
				<p class="normal">&#160;</p>
				<p class="solbaslik2">Avrupalıların aleyhimizdeki taassupları</p>
				<p class="normal">Yâhu Avrupalılar! Bu güne kadar Türklerin kazandıkları bunca zafer ve fetihlerin parlaklığı gözlerinizi mi kamaştırıyor ki, onların icraatlarını olduğu gibi görüp hakikati anlayamıyorsunuz! Bu ne kadar insafsızlıktır!</p>
				<p class="normal">Tarihlerinizi tedkik eden İslâm âlimleri, o kitaplarınızı Osmanlılar aleyhinde türlü türlü yalan ve hurâfelerle dolu buluyor. Taassuptan uzak olduğunuzu ve daima hakkı teslim etmeyi âdet edindiğinizi ilân eder, aksine Türkleri taassupla itham edersiniz. Ama kendi kendinize bir tenkid nazarıyla bakmıyorsunuz.</p>
				<p class="normal">Akıl ve mantığın en yüksek mertebelerine ulaşmak için mallarını canlarını feda ve telef eden araştırmacılarınızın çoğu, sırf taassupları ve sathî bakışları yüzünden, Türkler hakkında pek yanlış zanlara ve evhamlara düşmüşlerdir. Türkler sizin dediğiniz ve bildiğiniz gibi değildirler. Lisanlarını iyice öğrenin, içlerine girin, âdet ve ahlâklarını iyice anlayın. Türklerin ne kadar necip bir millet olduğunu o zaman göreceksiniz...</p>
				<p class="normal">İşte, Feyzi Paşa hakkındaki tahkikatınız da yanlıştır ve kendinizi beğenmenizin bir neticesidir. Güyâ Türklerde adam yokmuş da, bu muhârebe, bir Avrupalı kumandanın gayretiyle kazanılmış imiş! Ne kadar yanlış, ne kadar gerçeğe aykırı!</p>
				<p class="normal">&#160;</p>
				<p class="solbaslik2">Benim gördüğüm Feyzi Paşa</p>
				<p class="normal">Fakir, muhârebenin başından sonuna kadar Anadolu'da bulundum. Nerelerde, neler gördümse olduğu gibi yazdım. Hiç bir yerde ne kimseyi kayırdım, ne de kimsenin hakkını gizledim. Haksız yere ne kimseyi övdüm, ne de zemmettim. Maksadım, hayatımda tarih neşr etmek ve onunla kendimi âleme göstermek değildir. Emelim, doğruyu söyleyerek, Allah için hâlisâne, torunlarımıza bir ibret ve intibah dersi vermektir.</p>
				<p class="normal">Feyzi Paşa'nın eski hâlini bilmem. Benim gördüğüm muhârebe sırasında yaşı yetmişe varmış, gözleri görmekten kalmış idi. Yaşının icabı olarak, hayatını ve sıhhatini fazlaca sevdiğinden, bütün davranışları ona göre idi. Fakat askerî namus ve terbiyesi yerinde olduğundan, bizim bâzı zâbitlerimiz gibi temkinini kaybetmedi.</p>
				<p class="normal">Muhârebenin devam ettiği sekiz ay zarfında Feyzi Paşa daima yalnız kalmıştır. Hiç bir yerde onun reyiyle iş görülmedi, her yerde işi Türkler görmüştür.</p>
				<p class="normal">Çünkü aşağıda hikâye olunacağı üzere Feyzi Paşa, yaşının ve hâlinin icâbı olarak fevkalâde ihtiyatlı olduğundan, Başkumandan Muhtar Paşa ile tabiî olarak fikren anlaşamamışlardır ve dâima alargada bulunmuştur. Benim gördüğüme göre Horum'daki muhârebe mevkiini tâyin eden, siper ve hendeklerini çizen ve askerimizi tâbiye eden Muhtar Paşa'dır.</p>
				<p class="normal">Muhtar Paşa, İsmail Paşa'yı oraya celp edip de kendisi Eleşgirt fırkasına gider gitmez, zâten düşman üzerimize taarruz etmiştir.</p>
				<p class="normal">&#160;</p>
				<p class="solbaslik2">Savaşı Hacı Râşid Paşa idare etti</p>
				<p class="normal">Savaş sırasında askeri sevk eden ve hatta "Ger Doryan"ın dediği gibi, sağ cenâhımıza Şevket Paşa'nın talebi üzerine Halep redif taburunu gönderen ve işi idare eden Hacı Râşid Paşa'dır. Çünkü Râşid Paşa hem ihtiyat kumandanı, hem de İsmail Paşa'nın vekili ve muâvini olarak Kartiye Jeneral'de bulunuyordu. O günkü umûmî tertibatın bütün emir ve yasağı bu zâta âitti.</p>
				<p class="normal">Hatta savaş başlar başlamaz Feyzi Paşa hurçlarını, yatağını yükletip ordudan çıkarmış veya kaçırmış iken, bunu görüp de askerin kalbine bir fenalık gelmesin diye eşyasını yine ordugâhımıza çevirten Türk zâbitleridir.</p>
				<p class="normal">Bu muhârebenin olduğu gün: İsmail Paşa'ya <span class="ideitalik">Delâil-i Şerif</span> okumak, Feyzi Paşa'ya hiç söz etmeksizin fos fos çubuk içmek, Hacı Râşid Paşa'ya da bağırıp çağırarak öteye beriye adam ve asker koşturmak vazifeleri düşmüş idi.</p>
				<p class="normal">&#160;</p>
				<p class="solbaslik2">Avrupalılar hiçbir iyiliği Türklere yakıştıramaz</p>
				<p class="normal">Canım bu Avrupalıların hâli ne tuhaftır! Her sanatta mütefennin oldukları kadar, yine her şeyde hemen hemen ahmaklığa yakın derecede sâdedildirler. Ama ne çâre ki, servetleri kuvvetleri, ayıplarını örtüyor. Bizim ise fakrımız za'afımız bütün iyiliklerimizi örtüp, ayıplarımızı açığa çıkarıyor.</p>
				<p class="normal">Avrupalılar hiç bir iyiliği Türklere yakıştıramıyorlar. İşte böyle ecnebi matbuâtın bâzısı, ordumuzun zaferlerini, dediğimiz gibi Feyzi Paşa'nın kumandasına atf ederken, Rusların bâzı safları da, zaferimizi, ordumuzda muhâbir olarak bulunan İngiliz generali Kembil'den bildiler.</p>
				<p class="normal">Hatta bâzısı da 1870 tarihinde Fransa ile Almanya arasında vukû bulan savaşta Meç kalesini, çok sayıda askerle birlikte Almanlara teslim eden ve Fransızlar tarafından tard ve haps olunduktan sonra diyar diyar dolaşan Mareşal Bazain adındaki serserinin, güyâ ismini değiştirerek, gelip bizim orduya kumanda etmekte olduğu palavrasına kandılar.</p>
				<p class="normal">Halbuki, Allah'a şükür, sevkiyâtımız, muhârebelerimiz, zaferlerimiz ve tedbirlerimizin hepsi, Türk oğlu Türk, müslüman oğlu müslüman iş erlerimizin eliyle yapılmıştır; iyisi de kötüsü de, hep bize âittir.</p>
				<p class="normal">Onlar böyle gerçeğe aykırı haberleri yaydılarsa da sonradan işin hakikati ortaya çıktı. Onların garaz illetiyle marazlı oldukları da böylece anlaşıldı... Ama sen diyeceksin ki:</p>
				<p class="normal"><span class="ideitalik">"Adam olup da kendimize iftirâ ettirecek ipuçlarını düşmanlarımıza vermeyelim; yâni kadrimizi haddimizi bilelim; hadlerini bildirelim!"</span></p>
				<p class="normal">Orası başka, ona diyeceğim yok! Çalışalım da lûtf-i Hak'tan ümid-vâr olalım!</p>
				<p class="normal">&#160;</p>
				<p class="solbaslik2">Zivin muhârebesinin, Eleşgirt fırkasının askerî harekâtını durdurması</p>
				<p class="normal">Eleşgirt fırkasında bulunan Muhtar Paşa, bizim top dumanlarının yer değiştirmediğini görerek, yerimizde sâbit kaldığımızı anlamış. Fakat icrâsına başlayıp da Mustafa Câvid Paşa'nın telaşlı haberleri üzerine geri bıraktığı hareketi tamamlamak üzere, bizim taraftan, doğru bir haber gelmesini beklemiş.</p>
				<p class="normal">Harpten sonra Kurt İsmail Paşa tarafından, fakirin kalemiyle Muhtar Paşa'ya yazılanlarda:</p>
				<p class="normal"><span class="ideitalik">"Düşman geldi, şu vaziyeti aldı, böyle hücum etti, biz de akşama kadar harp ettik"</span> dedik. Ama, ne oldu, kazandık mı, kayıp mı ettik? Orasına dair bir şey söyleyemedik. Çünkü neticenin ne olduğunu veya olacağını biz de bilmiyorduk.</p>
				<p class="normal">Onun için, işin aslını anlayıp da kendisine bildirmek üzere, Muhtar Paşa, yâveri Kolağası Rıza Efendi'yi bizim orduya göndermişti. Onun dönmesini beklemeden bazı tenbihler ilâvesiyle diğer yâver Kolağası Osman Efendi'yi de göndermiş, geldi.</p>
				<p class="normal">Osman Efendi, bizim harbin ertesi günü ikindi vakti gelmişti. İsmail Paşa'ya bâzı emirler tebliğ ettiği sırada, Muhtar Paşa'nın fakiri de istemekte olduğunu söyledi. Osman Efendi'nin gelişinden birkaç saat önce ise Yâver Rıza Efendi, düşmanın ve bizim askerin hâlini gördükten ve İsmail Paşa ile şundan bundan gerekli malûmatı aldıktan sonra dönmüştü. Fakir de onun arkasından, iki süvâri alarak, Eleşgirt fırkasına doğru yola çıktım.</p>
				<p class="normal">Mustafa Câvid Paşa'nın: <span class="ideitalik">"Düşman geliyor ben ric'at edeceğim"</span> diye Muhtar Paşa'ya yazdığı şeyin esasının ne olduğunu o vakit biraz anlamıştık. Tam olarak ise harpten sonra öğrendik.</p>
				<p class="normal">&#160;</p>
				<p class="solbaslik2">Yolunu kaybeden Rus süvâri alayları</p>
				<p class="normal">Yukarıda bahsi geçen Fransızca <span class="ideitalik">"Ger Doryan"</span>, Rus ordularının durumunu bizimkinden iyi bilir. Bizim anladığımız şu ki, Horum'daki muhârebenin olduğu gün, birkaç bölük Rusya süvârisi, Horasan köyüne inmiş ve Aras nehri kenarında görünerek geri dönmüş. Bunların oralarda gezindiğini görmüş olan Mustafa Câvid Paşa feryâdı koparmış imiş!</p>
				<p class="normal"><span class="ideitalik">"Ger Doryan"</span>ın yazdığına göre ise, işin aslı ve sebebi başkadır. Buna göre, savaş devam ederken, bizim fırkanın arkasını almak veyahut sırf arkada görünüp bizi telâşa düşürmek üzere, düşman iki alay süvâri göndermiş imiş.<sup class="calibre3"><a href="../Text/basimizagelenler_split_209.html#footnote-800-24" id="footnote-800-24-backlink" name="footnote-800-24-backlink">(*24)</a></sup></p>
				<p class="normal">Arkamıza gönderilen bu süvâriler, arâzi gâyet kesik ve ârızalı olduğundan bizim arkamızı bulamamışlar. Tersleri dönmüş, kendi yollarını kaybederek, gündüz akşama kadar dağ tepe inmiş çıkmışlar. Öyle serseri olarak derelerde dolaşmışlar. Ancak ta ertesi günü Soğanlıdağı üstündeki ordularına dönebilmişler...</p>
				<p class="normal">İşte bu süvâriler yol aramak ve yön tayin etmek için öteye beriye çarpındıkları sırada, herhalde bir iki bölüğü de birara Aras kenarına inmişler ve Mustafa Câvid Paşa'yı korkutmuşlar. Bu olanlardan bizim fırkanın hiç haberi yok! Bizimkiler yalnız önlerindeki belânın def'i ile meşgul idiler.</p>
				<p class="normal">&#160;</p>
				<p class="solbaslik2">Eleşgirt fırkasına varışım</p>
				<p class="normal">Her ne ise, fakir yoluma devam ederek akşamla beraber mâhut Aras nehrinin kenarına indim. Suyu geçtikten sonra Tayhoca köyünde biraz dinlenerek yine yoluma devam ettim. Gece yarısından sonra Eleşgirt fırkasını ve karakoldan karakola, tepeden tepeye tepinerek, bin türlü güçlüklerle paşaların olduğu yeri buldum. O gece başıma gelen meşakkati anlatmak bahsi uzatacağından o yaprağı burada kapayalım.</p>
				<p class="normal">Fakir, paşaların olduğu yere vardığımda, kendilerini uykuda buldum. Yer dediğimiz şey de, dağın üzerinde rüzgârdan korunmak için yatacak olanın vücuduna siper olsun diye gün doğusu ve kuzey cihetlerine yığdırılan taşlardan yapılmış bir setin iç tarafından ibarettir. Ben gelince, bekçileri olan asker, paşaları uyandırdığından, Ahmed Fâzıl Paşa ile Miralay Âkif Bey olduklarını gördüm.</p>
				<p class="normal">Âkif Bey'le ta yüzbaşılığından beri devam eden dostluğumuz kardeşlikten de ileri olduğundan öpüşüp, koklaştık. Çünkü Âkif Bey, iki seneden beri Karadağ ve Sırbistan muharebelerinde idi, birbirimizi çok özlemiştik. Muhtar Paşa hazretlerini sordum. O gece, benim geldiğim Zivin ordugâhına doğru hareket etmiş, yolda rastlamam lâzımmış; ama, ben rastlamadım.</p>
				<p class="normal">Anlaşılan o başka yoldan gitmiş, fakir başka taraftan gelmişim. Yahut –orduluk hâli bu!– gece karanlıkta, süvâri ve piyâde çok adamlar gelip geçiyorlardı. İhtimal Kumandan Paşa hazretleri de onlardan birisi idi de tanımaksınız geçilmiştir.</p>
				<p class="normal">Dönmesinin sebebini sordum.</p>
				<p class="normal">Bir gün önce Zivin'de harp eden düşman ordusunun bozulmuş olduğu haberini aldığını, vaziyeti bizzat görüp anlamak ve doğru ise düşmanı takip etmek azmiyle gittiğini ve fakir geldiğimde, arkasından yine Zivin'e gönderilmekliğimi emr ettiğini söylediler.</p>
				<p class="normal">Eleşgirt fırkasının kumandasına eskisi gibi Ahmed Fâzıl Paşa'yı bırakmış. Onlara da içinde bulunduğumuz gecenin sabahı önlerindeki düşmanı takip ve icap ederse taarruz etmeleri emrini vermiş...</p>
				<p class="normal">Biraz daha sohbetten sonra Ahmed Fâzıl Paşa kaputunu başına çekip yattı. Fakir de, Âkif Bey'le beraber bir seccâdenin altına uzandık.</p>
				<p class="normal">&#160;</p>
				<p class="solbaslik2">Seccâdenin altında uyku getirmek için bâzı düşünceler</p>
				<p class="normal">Uykuyu getirmek üzere seccâdenin altından yıldızları seyr ederken; zihnim, düşmanı takip için Muhtar Paşa'nın Zivin'e gitmesinin sebebini düşünmeye ve bizde iş niçin böyledir, niçin her yerde Başkumandan'ın bizzat bulunması lâzım geliyor; fikrini mütâlaaya saptı. Sinirlerinin bu şekilde meşgul olması hâlinde insanın uyku uyuyamayacağı bellidir.</p>
				<p class="normal">Evvelâ şurası aklıma geldi: Ne demek! Oradaki kumandanlar takip işini yapamazlar mı imiş ki, Başkumandan buradan oraya gitmeye mecbur olmuş?! Sonra düşündüm ki, orası merkez, burası merkezin bir cenâhıdır. Herhalde Başkumandan'ın merkezde bulunması lâzımdır.</p>
				<p class="normal">Pek iyi ama, takip işinin, hemen savaşın arkasından olması lâzımdır ki, düşmanın tekrar canlanmasına ve toparlanmasına meydan verilmeksizin çarpılıp işi bitirilsin de, iler tutar yeri kalmasın.</p>
				<p class="normal">Yâni, ya tamamen veya kısmen düşman ordusunu esir etmeli, veyahut bütün ordusunu perişan bir halde dağıtıp, toplarını, edevâtını, mühimmâtını zapt etmelidir.</p>
				<p class="normal">Halbuki biz öyle yapmadık. Şimdi aradan epey zaman geçti, düşman da kendisini topladı. Bundan sonra hiç kendisini takip ettirir mi?</p>
				<p class="normal">&#160;</p>
				<p class="solbaslik2">Ciddî kafalar lâzım, kolaycılıkla birşey olmaz</p>
				<p class="normal">Horum'daki muhârebenin hemen arkasından, biz niçin düşmanın dalına binmedik? Binmediğimiz, bilmediğimizden mi, yahut bilip de binemediğimizden mi? Veya başka bir kusur ve noksandan mı? Herhalde bu hatâ, âlet ve edevâtımızın noksanlığından doğmuş olsa gerektir, dedimse de:</p>
				<p class="normal"><span class="ideitalik">"Acaba hiç bir noksanımız olmayaydı, hemen tâkibe kalkarak netice elde edebilecek mi idik?"</span> mütâlaasında bulundum. Yine kendi kendimden <span class="ideitalik">"Hayır!"</span> cevabını aldım.</p>
				<p class="normal">Niçin? Çünkü, düşmanın gerçekten bozulup bozulmadığını bilmiyorduk. Biz ertesi gün de harbin devam edeceğini bekliyorduk. Bir de, düşman bizi, sol cenâhımıza hücum edeceği şâyiasıyla kandırmıştı. Biz solumuzu muhâfaza derdine düştük; onunla meşgul olduğumuz sırada düşman toparlandı. Sonra da, ileride bir sakatlığa dûçar olmayayım korkusuyla savuşup gitmeyi kurdu.</p>
				<p class="normal"><span class="ideitalik">"Pek âlâ! Bu şekilde kandırılmamış olsaydık ve düşmanın da sâhiden bozulduğunu bilseydik, takip edecek mi idik?"</span> Suali aklıma geldi ise de, buna da yine <span class="ideitalik">"Hayır!"</span> cevabını verdim.</p>
				<p class="normal">Niçin? Çünkü biz, yerimizde hendekler içinde, müdâfaada olduğumuzdan, düşman üzerimize gelirse harp etmeye, yoksa oturup bakmaya ve o mevkiin muhâfazasına ve onu elimizden çıkarmamaya memuruz da ondan!</p>
				<p class="normal">Böyle yapacaksınız diye, elimizde bir tâlimâtımız mı var? Hayır yok, ama, hâlimiz, âdetimiz böyledir. Devlet-i Aliyye'nin, birbirini takip eden siyâsî hüsranlara düşmeye başladığı zamandan beri zuhûr eden ustalardan öyle öğrendik. Hâlin gerektirdiği şekilde veya devletimiz nâmına hayırlı bir netice elde etmek düşüncesiyle iş görmeye alışmadık.</p>
				<p class="normal">Böyle şeylere, ciddî, keşif ve icâda kabiliyetli olan kafalar lâzımdır. Halbuki, işin dışını parlatmak gibi kolaycılıklardan başka şeylerle bizim zihinlerimizin temrini yoktur.</p>
				<p class="normal">&#160;</p>
				<p class="solbaslik2">"Korkak olayım, sağ olayım..."</p>
				<p class="normal">Pek iyi! Bozulan düşman kendini tanzîm eder de yine gelirse ne olur? Ne olacak, biz de dişimizi sıkarak yine müdâfaaya devam ederiz.</p>
				<p class="normal">Allah korusun! Hiç, bulunduğumuz müstahkem mevki bırakılır da, düşman tâkip olunur mu?</p>
				<p class="normal">Çünkü, iş ters dönerek ric'atimiz icap eder de eskiden olduğumuz yeri de tutturamazsak, sonra ne yaparız? Düşmanın insafsız hücumlarına karşı canımızı nereye koyarız?</p>
				<p class="normal">Ha! Bir şey var ki, bak ona diyeceğim yoktur. Böyle bir durumda, keyfiyeti başkumandana yazar, izin isteriz; o, <span class="ideitalik">"kalkın takip edin"</span> emrini verirse, kalkar yürürüz. Yalnız onun izin kağıdını, muska gibi, canımız gibi saklar, mes'ûliyeti onun üzerine yükleriz...</p>
				<p class="normal">Ama ben izin isteyip de cevap alıncaya kadar, ele geçen fırsat kaçarmış! Varsın kaçsın!.. Türkçesi:</p>
				<p class="normal"><span class="ideitalik">"Ben başımdan korkarım, kendi kendime bir iş yapmaya cesaret edemem. Aklım, tecrübem, iz'ânım var; hiç emirsiz izinsiz öyle bir iş becermeye yeltenir miyim! Bu işde, düşündüğüm daha nice nice şahsî mahzurlar vardır ki, onların birisini bile söyleyemem. Elhâsıl, uzun sözün kısası: Korkak olayım, sağ olayım, vesselâm!"</span></p>
				<p class="normal">İşte hayâlimdeki bu konuşmalarla zihnim meşgul iken, netice şuraya vardı ki, Âkif Bey'in takip dediği, istenilen neticeyi elde etmek üzere bir takip harbi değildir. Bizim ordumuzu ilerletmek ve icap ederse Kars'a kadar sokmak üzere, sadece, bir gidiştir. Yoksa asıl tâkibin tavı geçti. Nitekim şimdi içinde bulunduğumuz fırkanın yapacağı da öyledir...</p>
				<p class="normal">&#160;</p>
				<p class="solbaslik2">Titreye titreye içilen kahve</p>
				<p class="normal">Bu düşüncelerden hâsıl olan zihin yorgunluğu ile bir müddet uyumuşum. Arkadaşların konuştuklarını duyarak uyandığımda, sabahın alaca karanlığı idi.</p>
				<p class="normal">Hep beraber kalktık. Fakat kaldığımız yer bir dağın başı olup, mevkii ise mâlum olduğu üzere Erzurum'un daha ilerisi ve yükseğidir. Şiddetli soğuğun tesiriyle titreye titreye birer kahve içtik. Fakir uyandığımda, askerin bir kısmı yarım saat önce yola çıkmış, kalanı da hareket etmek üzere idi.</p>
				<p class="normal">Âkif Bey'le vedâ ettik; o hayvanına binerek bir tarafa gitti, fakir de ayrılarak öğleden sonra Zivin karargâhına, Muhtar Paşa hazretlerinin yanına geldim.</p>
				<p class="normal">Dersaadet'e ve başka yerlere yazılacak birçok telgraf ve yazı birikmişti. Biz onları çıkarmakla meşgul olduğumuz sırada, kendisi de askeri seferber etmek tertibâtıyla uğraşıyordu.</p>
				<p class="normal">&#160;</p>
				<p class="solbaslik2">Kurt İsmail Paşa'nın Eleşgirt ve Van fırkaları kumandanlığı ve bizim düşmanı tâkip edişimiz</p>
				<p class="normal">O sırada Muhtar Paşa hazretleri, Kurt İsmail Paşa hazretlerini, Eleşgirt ve Van fırkalarını birleştirerek kumandanlığını deruhte etmek üzere hemen yola çıkardılar. Çünkü Ahmed Fâzıl Paşa, önündeki düşmanı takip ederek Eleşgirt fırkasıyla birlikte ileri gidecek, eğer bir engele rastlamazsa Bayezid'e varacak... Fâik Paşa da o sırada Bayezid'e inmiş olacağından, şu halde iki ferik iki fırka ile birleşecekler. Onların üzerine bir kumandan bulunması zarûrî olduğundan, işte Kurt İsmail Paşa da kumandan olacaktır.</p>
				<p class="normal">Meğer Muhtar Paşa, Halyaz'da<sup class="calibre3"><a href="../Text/basimizagelenler_split_210.html#footnote-800-25" id="footnote-800-25-backlink" name="footnote-800-25-backlink">(*25)</a></sup> muhârebe edip de neticeyi beklerken, Fâik Paşa'ya bir telgraf çekerek önündeki düşmanın hâlini bildirmiş ve derhal kumandasındaki asker ile Bayezid'e inip Eleşgirt cihetindeki düşmanın arkasını almasını emr eylemiş imiş.</p>
				<p class="normal">Aradan birkaç gün geçtiği halde Fâik Paşa'nın hareket haberini alamamış; bunun için de İsmail Paşa'ya: Doğruca Eleşgirt fırkasına gidip Ahmed Fâzıl Paşa ile görüşerek, hâlin icabına göre, onların takip hareketi ve iki fırkanın birleşecekleri yer üzerinde görüşüp anlaştıktan sonra, kendisi ayrılarak, yalnız başına, Malazgirt ve Anyat yoluyla Bargiri'ye gidip Van fırkasını bulması, bizzat kumandasını alarak harekete geçirmesi ve iki fırkayı birleştirmesi, emrini vermiş.</p>
</body>
</html>