<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="text/html;charset=utf-8" http-equiv="content-type"/>
    <title>basimizagelenler</title>
    <meta content="http://www.w3.org/1999/xhtml; charset=utf-8" http-equiv="Content-Type"/>
<link href="../Styles/stylesheet.css" rel="stylesheet" type="text/css"/>
<style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:3586e7dc-e1f0-496f-8994-c956cb94757c" name="Adept.expected.resource"/>
</head>
  <body class="calibre">
<h1 class="solbaslik" id="calibre_toc_19"><br class="chapter"/>&#160;&#160;&#160;DÖRDÜNCÜ BÖLÜM<br class="chapter"/>&#160;&#160;&#160;<span class="solbaslik1">Müdhiş Bir Gece</span></h1>
				<p class="normal">Fakir, o tarihe gelinceye kadar seferber olmamış ve asker içinde kalmamış, bir gece olsun yataksız yatmamıştım. Mâdem ki, Kumandan Paşa hazretlerinin refâkatindeyiz, tabii ki birlikte bulunacağız; elbette çadırımız, çergemiz ve sâir rahat ve huzûru temin edici şeylerimiz mükemmel olacak, diye ümid ediyordum.</p>
				<p class="normal">Zira, babam vaktiyle askerlik ederek, miralaylığa kadar terfi etmiş, 1236 tarihinden seksenbeşe [1821-1871] kadar, içerde ve dışarda, dâhilî ve hârici, devletin ne kadar muhârebesi olduysa, hepsinde hazır bulunmuştu.<sup class="calibre3"><a href="../Text/basimizagelenler_split_180.html#footnote-600-114" id="footnote-600-114-backlink" name="footnote-600-114-backlink">114</a></sup> Başından soğuk sıcak, çok şeyler geçmiş olduğundan, arada bir keyfi gelince, eski seferlerini, evde bize anlatırdı.</p>
				<p class="normal">Eski seferlerde ve hele Kırım Harbi'nde, paşaların ve bilhassa müşirlerin, hatta kiler çadırlarına varıncaya kadar, mevcut olduğunu, huzur ve rahatları için gerekli şeylerin mükemmel idüğünü tenkid şeklinde söyler idi.</p>
				<p class="normal">Kendisi, vaktiyle Mısırlılarla yapılan muharebelerde bulunmuştu.</p>
				<p class="normal"><span class="ideitalik">"Mehmed Ali ordusunda kumandan olan oğlu İbrahim Paşa, sâhip olduğu tulumu şişirir, nerede olsa öylece yatar imiş. Buna mukàbil bizim paşalarımız, azamet ve ihtişamlarını fazlasıyla muhâfaza ederlerdi. İşte bu sebeple de ordularımız İbrahim Paşa'ya karşı bozuldu ve hatta sadrâzamımız bile esir olduydu"</span> derdi.<sup class="calibre3"><a href="../Text/basimizagelenler_split_181.html#footnote-600-115" id="footnote-600-115-backlink" name="footnote-600-115-backlink">115</a></sup></p>
				<p class="normal">&#160;</p>
				<p class="solbaslik2">Beşi, yüz yaşındaki paşaların göreceği iş</p>
				<p class="normal">Sadedden çıkıyoruz ama, bu vesile ile hatıra gelen şeyleri de bir türlü terk edemiyorum.</p>
				<p class="normal">Yine merhum, bazan da:</p>
				<p class="normal"><span class="ideitalik">"Sadrâzam Reşid Paşa esir olduktan sonra, biz bozgun askerle kaçarak Konya'dan geçerken, kadınlar seyrimize çıkmışlardı: (Bu kadar kalabalık asker utanmadan niçin kaçıyorlar? Durup da düşmanlarına karşı koysalar olmaz mı?) diye kadınlar birbirleriyle söyleşirlerken, içlerinden bir ihtiyarcası demiş ki: (Hadi kızım hadi! Beşi, yüz yaşındaki paşaların göreceği iş bu kadar olur!)</span></p>
				<p class="normal"><span class="ideitalik">Hakikaten bizim o vakit Hüsrev Paşa köleliğinden yetişmiş, gâyet genç genç paşalarımız vardı. Maksadım paşaların gençliğine itiraz değildir, usûlünce yetişmemiş ve şahsen de değeri olmadığı halde himâye ve arka ile yükselmiş olan âmirlerin, devlet ve milletin varlığında açtıkları yaraları beyân etmek ve onlardan şikâyet etmektir. İşte Mısırlılara karşı bozulmaklığımızın bir sebebi de budur. Mahv ü perişan olduk, devletin namusunu bitirdik."</span></p>
				<p class="normal">Şeklinde acıklı acıklı anlatırdı. Geçmişi anmanın, bugün ile yakın ilgisi olduğundan, çocukluk hâtırası olarak, o yolda duyduklarımı da buracığa kaydetmeyi maksad ve mevzua uygun buldum.</p>
				<p class="normal">&#160;</p>
				<p class="solbaslik2">Sıcacık çay beklerken</p>
				<p class="normal">Babamın o sözleri kulağımda kaldığından, ben de, Müşir Paşa hazretlerinin otağının kurulmasını ve üstümüzü başımızı kurutarak bir sıcacık çay içtikten sonra, bir seyyar karyola üzerinde yatağımın içinde yatacağım zamanın gelmesini sabırsızlıkla bekliyor idim.</p>
				<p class="normal">Yatsıdan sonra olduğumuz yerde çamurun içine beş on tane taş döktüler. Üzerine de, bilmem ki nereden bulmuşlar, biraz da kuru ot yaydılar. Sâyesinde istirahat imkânlarının açılmasını beklediğimiz Kumandan hazretleri, o taşların üstüne çıkıp, kaputunu başına çekerek yatmasın mı!</p>
				<p class="normal">Yaverlere, şunlara bunlara işi sorduğumda, eski çamların bardak olduğunu ve herkesin nefsi nefsine, başının çâresini araması iktizâ ettiğini anladım.</p>
				<p class="normal">İşte o zaman kendimce kıyametin kopmuş olduğuna hükm ettim. Ama ne yapacaksın? Adamın dediği gibi <span class="ideitalik">"Yer demir, gök bakır, çare-i halâs yok".</span> Mecbûren başa gelen çekilir. <span class="ideitalik">"El ile kara gün bayram olur"</span> diyerek, hiç olmazsa yatarken başımı sulu çamurdan kaldırmak için, taştan, ağaçtan birşey bulmasını bizim Şaban Ağa'ya tenbih ettim. O da kim bilir nereden bir odun parçası yakalamış getirdi.</p>
				<p class="normal">Erkânıharbiye reisi biçâre ihtiyar Feyzi Paşa da, yine neferlerin tedârik ediverdikleri bir taş yığıntısının üzerine çıkarak uykuya vardı.</p>
				<p class="normal">Meğer bizim Şaban'ın bulduğu odun parçasına, binbaşı yâver Hüseyin Râgıp Efendi de evvelden göz koymuş imiş. Bu sebeple, odun parçasını müşterek kullanmaklığımız icap etti. Altımızdaki sulu çamuru mümkün olduğu kadar gidermeye çalıştık. Canevime kadar işlemiş olan yorgunluk, uykusuzluk ve ıslanıklığın zoruyla, muşambamı başıma çekerek derhal uzanıp yattım.</p>
				<p class="normal">&#160;</p>
				<p class="solbaslik2">Düşmanın üzerimize ateş açması</p>
				<p class="normal"><span class="ideitalik">"Öksüz oğlan bir kere hırsızlık etmeye niyet etmiş; ay akşamdan doğmuş"</span> meşhur meseli gibi, meğer bizim de uyku uyumaya niyet etmemiz boşuna imiş. Takrîben güneş battıktan üç saat sonra idi. Gözlerim dalar dalmaz bir silâh sesi geldi. Derken bir daha!.. O! Arkası gök gürültüsü gibi işledi. İstirahat döşeğimizden (!) bir helecan ile fırlayıp kalktım. Bizim yastık arkadaşı Hüseyin Efendi de fırladı. Acaba nedir? Ne oluyoruz? Diye birbirimizle titrek, boğanak, tıkanık seslerle lâkırdı ederken, kurşun cıv cıvları da işitilmesin mi! Anlaşıldı ki düşman, ordugâhımız üzerine ateş açarak, bir hücumda bulunuyor.</p>
				<p class="normal">Kurşunlu tüfeğin üzerimize doğru atıldığını ilk defa olarak orada gördüğümden; fikrim, şuurum, tedbir ve tasavvurum alt üst oldu. Veyahut bunlardan o sırada üzerimde hiçbir şey kalmadı. Kendimi telâş ve heyecan denizine dalmış buldum.</p>
				<p class="normal">&#160;</p>
				<p class="solbaslik2">Kaçmak için bir bahane lâzım!</p>
				<p class="normal">Yiğitliğe leke sürmeksizin ve görünüşte metânetimi hiç bozmaksızın, olduğum yerden sıvışmaya bir çâre aradım. Şeytan aklıma pek çok şekilleri birden getiriverdi. Zihnime gelen çârelerin hepsi, bizim, esas olan, görünüşü kurtarma kàidesine aykırı olduğundan, reddolundu.</p>
				<p class="normal">En sonunda şunda karar kıldım:</p>
				<p class="normal">Asker etrafa yerleştirilirken, bizim üst tarafımızdaki tepeye de iki taburla birlikte Şevket Paşa konulmuştu. Eğer Şevket Paşa askerine, düşmana karşı ateş açtırırsa; kurşunlar bizim olduğumuz yerdeki askerin üzerinden geçerek, hesapça tam düşmanın bulunduğu ve bulunacağı noktaya isabetle, bizi korurdu.</p>
				<p class="normal">Şunu Kumandan Paşa'nın aklına getireyim. Şevket Paşa'ya ateş ettirsin. Bu emrini tebliğ etmek bahanesiyle, ben de buradan savuşup, selâmete çıkayım, diye düşündüm. Bu kadar ihtimalleri ve ihtiyatlı kararları zihnimden geçirmemin hepsi, bir dakika bile sürmemiştir.</p>
				<p class="normal">&#160;</p>
				<p class="solbaslik2">Şevket Paşa'ya giderken başıma gelenler</p>
				<p class="normal">Önümüzde yatmakta olan Kumandan Paşa henüz uyanmamıştı. Kalktım, yanına gittim ve seslenerek uyandırdım.</p>
				<p class="normal"><span class="ideitalik">"Ne var, nedir o!"</span></p>
				<p class="normal">Diye kalktı.</p>
				<p class="normal">Yorgunluk ve uykusuzluğun tesiriyle <span class="ideitalik">"Beni niçin uyandırdılar?"</span> diye kızdığı, yüzünden belli oluyordu. Kalktı, oturdu.</p>
				<p class="normal"><span class="ideitalik">"Efendim! İşte görüyorsunuz! Tüfekler atılıyor, kurşunlar buralara kadar geliyor. Eğer irâde buyurursanız Şevket Paşa'ya gidip haber vereyim. Onun yeri yüksektir, önünü epeyce gördüğü umulur. Askerine ateş ettirirse belki iyi olur."</span></p>
				<p class="normal">Yolunda ağır ağır ve temkinli olarak beyan ettiğim mütâlaaya karşı, uyku hâliyle:</p>
				<p class="normal"><span class="ideitalik">"Ha! Ha!"</span></p>
				<p class="normal">Gibilerden verdiği cevabı, ben tamamıyle emir yerinde tutarak, zâten benden ayrılmak ihtimâli olmayan bizim Şaban Ağa, atımla beraber yanımda olduğundan, derhal atlarımıza binerek yola koyulduk. O karanlıkta Şevket Paşa'nın bulunduğu tepeyi zihnimde tâyin ettim ve atın başını o tarafa çevirip sürdüm.</p>
				<p class="normal">E! Ben acaba Şevket Paşa'yı bulsaydım, tasavvur ettiğim gibi ateş ettirecek mi idim? Hayır, ne mümkün!... Zira belki de edilecek ateşten, aksine olarak, bizim askere zarar gelir! Eğer Şevket Paşa ateş edilmesini kendisi de uygun bulur ve bir zararı olmayacağına karar verirse ateş ettirilecekti.</p>
				<p class="normal">Yoksa Kumandan Paşa'dan benim aldığım emrin pek çürük birşey olduğunu ve belki de uyku hâliyle, benim söylediğim sözleri hiç anlayamamış bulunduğunu pek alâ biliyordum. Hâl böyleyken, hiç öyle sakat bir şeye cesaret edebilir miydim!...</p>
				<p class="normal">Yalnız şu kadar ki, Şevket Paşa'ya götürmek üzere aldığımız emir, bizi o tehlikeli yerden çıkarabilirdi.</p>
				<p class="normal">Biraz gittikten sonra bizim karargâhın zincir hattında bulunan karakol neferi, arkamızdan:</p>
				<p class="normal"><span class="ideitalik">"Dur! Kimdir o! Nereye gidiyorsunuz?"</span></p>
				<p class="normal">Diye bağırdı.</p>
				<p class="normal">Neferden kurşun yeriz korkusuyla durduk ve seslenerek yavaş yavaş yanına geldik.</p>
				<p class="normal"><span class="ideitalik">"Nereye gidiyorsunuz, kimsiniz?" dedi.</span></p>
				<p class="normal">Şevket Paşa'ya bazı emirler tebliğ etmek üzere gidiyor olduğumu söyledim.</p>
				<p class="normal"><span class="ideitalik">"Orası Şevket Paşa tarafı değil, düşmanın bulunduğu yandır, ordugâhımızın dışıdır. Gitmek istediğiniz tepe sağ gerinizde kaldı!"</span></p>
				<p class="normal">Diye, nefercik bizi ikaz etmesin mi?</p>
				<p class="normal">Hay Allah iyilik versin?</p>
				<p class="normal">&#160;</p>
				<p class="solbaslik2">Bir kazadan kaçalım derken</p>
				<p class="normal">Meğer bizim karanlıkta tersimiz dönmüş! Adamcağız hayatımızı kurtardı. Kendisine teşekkür ettim. Hâlime göre hediye de verdim. Eğer bu nefer uykuda veya başka bir şekilde gaflette olsaydı, tehlikeden kaçalım derken, kendi ayağımızla tehlikeye tutuluyorduk. Bakındı işe, fesubhânallah!</p>
				<p class="normal"><span class="ideitalik">"Etme yılandan firar; görmeyesin ejderha"</span></p>
				<p class="normal">Mısraı tamâmen çıkacaktı.<sup class="calibre3"><a href="../Text/basimizagelenler_split_182.html#footnote-800-9" id="footnote-800-9-backlink" name="footnote-800-9-backlink">(*9)</a></sup></p>
				<p class="normal">Her ne ise sağımıza dönüp, yolsuz taşlı bir tepeye sardık. Atımız yürümedi, indik. Kâh ayağımıza taş dolaşır, yüzü koyun kapanırız; kâh yanımız üzerine düşeriz; kâh yedeğimdeki atın ayakları taşlara dolaşır, hayvan göğsüyle arkamdan çarparak muvazenemi bozar... Bir hal ki neûzü billâh! Çünkü ortalık zifiri karanlık, göz gözü görmüyor.</p>
				<p class="normal">Her ne ise, yolunda tepindiğimiz tepenin, zirvesi zannettiğimiz düzce bir yerine vardık. Orada avazım çıktığı kadar:</p>
				<p class="normal"><span class="ideitalik">"Asker! Şevket Paşa!"</span></p>
				<p class="normal">Diye bağırıyorum. Gecenin o dehşetli hâliyle, benim sesimden başka hiç bir sesin bana cevap verdiği yok.</p>
				<p class="normal">Anlaşıldı ki, biz yine yanlış geldik. Burada ne asker var, ne de Şevket Paşa!... Bir kere karakol neferinin ikazından gözümüz yıldığı için bilmediğimiz bir yerin ilerisine veya sağına soluna gitmeye ve aramaya cesaret edemediğimizden orada bizim Şaban Ağa ile bir istişâre etmekliğimiz icap etti.</p>
				<p class="normal">Şaban dedi ki:</p>
				<p class="normal"><span class="ideitalik">"Biz yanlış geldik; ne burada, ne de daha ileride, ne asker var, ne de Şevket Paşa... Beyhûde yere dağları dolaşıp durmayalım. Bir kazadan kaçalım derken, diğerine tutulmayalım; bana kalırsa dönelim; eski yerimize gidelim."</span></p>
				<p class="normal">Biz yiğitliğe leke sürmeyeceğiz ya!</p>
				<p class="normal"><span class="ideitalik">"Hayır, ben kazadan niçin kaçayım? Şevket Paşa'ya söyleyecek sözüm vardı da onun için geldim. Arıyorum. Madem ki bulamadık başka türlü çâresine bakarız."</span></p>
				<p class="normal">Diye, koca Şaban ile akd olunan meclis-i meşveret devam ettirilmekte iken, bizim alt tarafımızda olması gereken ordugâhımızda artık silâh sesinin kesilmiş olduğunu, konuşma sırasında ettiğim dikkat ile anladığımdan, derhal Şaban'ın reyinin doğru olduğu kararı verildi. Tepeye çıkarken gördüğümüz zahmeti tekrar çekerek, ordugâha döndük.</p>
				<p class="normal">&#160;</p>
				<p class="solbaslik2">Evhamlar içinde</p>
				<p class="normal">Hiçbir yerde ateş ve aydınlık olmadığından, rast geldiğimize sora sora Kumandan Paşa hazretlerinin olduğu yeri güç hâl ile bulduk. Bizim arkadaş Binbaşı Hüseyin Râgıp Efendi'ye vardım; Paşa'yı sordum.</p>
				<p class="normal"><span class="ideitalik">"Şimdi yattı, daha uyumadı"</span> dedi.</p>
				<p class="normal">Memuriyetimizin neticesini âmire bildirmek lâzım ya! Yavaş yavaş yanına sokularak:</p>
				<p class="normal"><span class="ideitalik">"Bendeniz geldim, lâkin Şevket Paşa'yı bulamadım"</span> dedim.</p>
				<p class="normal"><span class="ideitalik">"İsâbet olmuş. Haydi git yat. Şimdilerde hakiki birşey olmaz. Eğer olursa sabaha karşı olur."</span></p>
				<p class="normal">Dedi. Ve kaputunu başına çekti.</p>
				<p class="normal">Şimdi fakirin evham cephaneliğine ikinci bir fitil daha sokuldu. Ya! Acaip! Demek ki, sabaha karşı harp olacakmış, nasıl ederiz, ne yaparız? Acaba iş nasıl başlayacak ve kimler ölüp, kimler kalacak? Kazanırsak ne çıkacak? Allah korusun, kaybedersek sonumuz neye varacak?</p>
				<p class="normal">Zihninizi bir kere bu türlü evhamlara kaptırın, işin içinde kendi hayatınızın tehlikesini de hesaba katın, artık uyku uyuyabilirseniz, size aşk olsun derim.</p>
				<p class="normal">Hüseyin Râgıp Efendi ile müşterek yastığımızın yancağızına Hind dervişleri gibi büzülerek oturdum. Nâzeninim yağmur da serpiştirmeye başladı. Altı çamur üstü yağmur. Giydiğim muşambaların başlığını da geçirdim. Hesap ve tefekkür deryasına dalıp gittim.</p>
				<p class="normal">Her yeri, karanlığın dehşetiyle beraber bir sessizlik, bir sâkinlik kapladı. Ama benim hayâlimdeki vehimlerin, fikirlerin kalabalığından, onların dırıltı ve dedikodusundan fırsat yok ki, gecenin o tesirli halinden, şâirâne bir huzûr ve sükûn ile zevk alayım.</p>
				<p class="normal">&#160;</p>
				<p class="solbaslik2">Kıyâmeti bilmenin zararı</p>
				<p class="normal">O sırada kulaklarım etrafımda uyuyanların mışıltısından başka birşey işitmiyordu. Kendi kendime dedim ki:</p>
				<p class="normal"><span class="ideitalik">"Yâ Rabbi! Keşke şu dalmış uyuyanların birisi de ben olaydım. Veyahut onlardan bazısının âsâbı da benimki kadar zayıf ve hassas olaydı, uyku uyuyamıyaydı da şuracıkta, beraberce sohbet edeydik. Vah bîçâreler, hiç birisinin sabahın koparacağı kıyametten haberi yok. Acaba yarın ne kadar zevceler dul ve ne kadar ana baba, ciğerpârelerinin yokluğu ile melûl ve mahzûn olacaklar? Ve kim bilir ne kadar sıbyan ve çocuklar harp felâketi ile yetim kalacaklar?!"</span></p>
				<p class="normal">E! Sanki kıyâmetin yarın kopacağını ben işittim de iyi birşey mi oldu? Hayır ne gezer!.. Kıyâmet asıl bizim uykunun başına koptu. Sabahleyin yine herkesle beraber asıl kıyâmete iştirak edeceğim de cabası!... İşte böyle bin türlü tasavvurlar, vehimler ve fâcialar ile zaman geçirirken, gözlerim de ara sıra fecir yerinde seher nûrunun işaretlerini arıyordu.</p>
				<p class="normal">&#160;</p>
				<p class="solbaslik2">Düşman bizi yoklamış</p>
				<p class="normal">Yavaş yavaş fecir söktü. Türkçesi, tan yeri ağarmaya ve havadan da bulutlar sıyrılarak incecik bir kuzey rüzgârı esmeye başladı. Bilmem üstümüzün başımızın yaş olmasından ve rüzgâr tesirinden midir, yoksa beklenen dehşetli vaktin yaklaşmasıyla âsap bozulmasından mıdır, nedir? Beni bir titremedir aldı. Bir yandan da düşmanın bulunduğu tarafta bir hareket oluyor mu diye bakıyordum.</p>
				<p class="normal">Uzatmayalım, fecir yayıldı. Sabah oldu. Herkes de uykudan uyandı. Geçirilen gecenin ağır tahribâtının perişan ettiği şahsî ve umûmî ahvâlin tâmir ve ıslâhına başlandı. Fakir de ilk top ve tüfeğin hangi taraftan ses vereceğini bekliyordum. Bekleyiş uzadı, lâkin hiç bir taraftan bir çıt bile çıkmadı.</p>
				<p class="normal">Güneşin yüzünü göstermesine az bir vakit kaldığından, nazarlarımız hiç bir engele çarpmadan dağ ve tepeleri gözetleyebiliyorduk. Dürbünler, düşmanın akşamki yerine çevrilmiş, herkes görüş kuvvetine göre, kimisi <span class="ideitalik">"Bir karaltı gözüküyor"</span> ve kimisi <span class="ideitalik">"Hayır kimse yoktur"</span> filân diyorlardı. Nihayet düşmanın olduğu noktada kimsenin bulunmadığı sâbit oldu. Fakirin de helecanda olan kalbim biraz ferah buldu.</p>
				<p class="normal">Meğer gece beni dağlara düşürmüş olan silâh patırtısı, bizim taraftan hiç bir ateş ve aydınlık göremeyen düşman tarafından, bizi yoklamak için çıkarılmış.</p>
				<p class="normal">Acaba Türkler boğazın içine çekilip gittiler mi, yoksa oldukları yerde sâbit midirler, diye anlamak için üzerimize doğru bir hayli silâh atmışlar. Bizim taraftan da silâhla cevap verilince, boğazın ağzında olduğumuzu anlayarak ve daha kimbilir ne gibi fikirlerle veya esâsen aldıkları vazife icâbı bize yakın durmak işlerine gelmediğinden, Kars'a doğru çekilip gitmişler.</p>
				<p class="normal">&#160;</p>
				<p class="solbaslik2">Dağıstanlı süvâriler</p>
				<p class="normal">Bir çeyrek saat sonra ise düşmanın bulunduğu mevkiin sağ tarafından bir takım süvârilerin bize doğru gelmekte olduğu görüldü. Herkes dikkatini o tarafa çevirdi. Süvâriler geldiler. Civar köylerde yerleşmiş olan Dağıstan muhâcirlerinden bir kısmının, ordu-yu hümâyûnda hizmet etmek üzere bize katıldıkları anlaşılarak memnun kalındı. Düşmanın ne olup, nereye gittiğini onlardan sorduk. Daha geceden, gerisin geri gitmiş oldukları haberini aldık.</p>
				<p class="normal">O sırada Kumandan Paşa hazretleri, hâlimizin bir telgrafla İstanbul ve Erzurum'a yazılmasını emretti. Sabahın soğuğu, uykusuzluk ve yorgunluk hâli ve kalbimin rahatsızlığı yüzünden, parmaklarıma pek güççe kalem tutturabildim. Telgraf yazıldı bitti.<sup class="calibre3"><a href="../Text/basimizagelenler_split_183.html#footnote-800-10" id="footnote-800-10-backlink" name="footnote-800-10-backlink">(*10)</a></sup></p>
				<p class="normal">&#160;</p>
				<p class="solbaslik2">Erzurum Kars yolları</p>
				<p class="normal">Telgraf bir iki süvâri ile, çekilmek için, Çıldır sancağı musarrıflığının merkezi olan Oltu kasabasına gönderildi. O kasaba, olduğumuz yere on iki saat mesafede idi. Telgrafımız tabii akşamdan sonra Oltu'ya varıp, ancak çekilebilirdi.</p>
				<p class="normal">İstanbul ise iki üç günden beri Muhtar Paşa'nın nerede ve ne işte olduğundan haber alamamış olduğundan, merak ederek, Erzurum ve Oltu'dan sorar dururmuş. Erzurum ise ne halde olduğumuzu bilmezdi ki, bir cevap versin! Bizi bulup, bir doğru haber getirsinler diye, onlar da bize doğru vazifeliler çıkarmışlar. Ertesi günü bu memurlar bize kavuştular.</p>
				<p class="normal">Bir münasebetle denildiği gibi, Erzurum ile Kars sancaklarını Soğanlı denilen dağ silsilesi ayırır. Erzurum'dan gelen yol bu dağa varınca üçe ayrılır. Birincisi: Yeniköy, Çakırbaba, Hünkârdüzü, Çıplaklı'dan geçer. İkincisi: Mecingert, Sarıkamış, Karaurgan yoludur. Üçüncüsü: Hamamlı caddesidir. Bu üç yol, dağın Erzurum tarafında, Pasinler kazasına bağlı Zivin köyünün altında birleşir.</p>
				<p class="normal">Aras nehri boyunca Hamamlı caddesinden ayrılan ve Zivin köyünde birleşmeyen başka, incecik bir yol daha vardır. Fakat Zivin'in mevkii yüksekçe olduğundan, bu yolu da görüş ve müdâfaa altına alabilir. Dağın üzerinde, yolların birbirine olan uzaklıkları ancak birer veya bir buçukar saat kadardır. Lâkin Soğanlıdağı bitirilip de Kars ovasına inildiğinde böyle değildir. Ovada her üç yol da birbirini görmeden ayrı ayrı Kars'a kadar giderler.</p>
				<p class="normal">İçinde bulunduğumuz Nisan ayının onbeş ve onaltısında Soğanlıdağı'nın karları henüz erimemişti. Dağın üstündeki yollardan hiç biri askerî harekât için elverişli değildi. Yalnız, boğazının nice güçlüklerle tutulduğunu anlatmış olduğum Bardiz yolu askerî harekât ve sevkiyat için müsâiddi. Bu yol kış yoludur. Soğanlıdağı'na çıkmaksızın bir dere içinden gider. Dağın arkasında, Erzurum tarafında bulunan Çakırbaba mevkiinde, yukarıdan gelen yaz yolu yâni Hünkârdüzü yoluyla birleşir.</p>
				<p class="normal">&#160;</p>
				<p class="solbaslik2">Askerin boğaza yerleşmesi ve diğer tedbirler</p>
				<p class="normal">Allah'a şükür, bu kış yolu şimdi bizim elimizde bulunuyordu. Dağlar misafir kabul edinceye, yâni Mayıs ayı girinceye kadar, bizim askerin, bu yolu muhâfaza etmesi; bunun için de tuttuğumuz boğazda kalması icap ediyordu.</p>
				<p class="normal">Boğazın ağzında, müdâfaa için yerleşecek askere, hendekler ve siperler yaptırılmaya başlandı. İhtiyatta kalacak olan askerle, kumandanın ikàmetgâhı, boğazın bir saat kadar gerisinde, Bardiz nâhiyesine bağlı Zakim köyüne nakl olundu. (Şimdi, bu Bardiz nâhiyesi de, harp tazminatı olarak Ruslara verilen topraklarla birlikte elimizden çıkmıştır.)</p>
				<p class="normal">Bir gece evvel çekilenlerden sonra, bu köyde, 'ahır sekisi' tâbir edilen yerlerde edilen rahatın, dayalı döşeli köşkler kadar insanın hoşuna gideceği muhakkaktır. (Bu 'ahır sekisi', ahır zemininden toprak ve taşla yarım arşın<sup class="calibre3"><a href="../Text/basimizagelenler_split_184.html#footnote-600-116" id="footnote-600-116-backlink" name="footnote-600-116-backlink">116</a></sup> kadar yükseltilmiş bir setceğizden ibarettir.) Çünkü, yirmi otuz evlik öyle bir köyceğizde ve bilhassa o havâlide, o mevsimde bir ahır sekisi bulmak, hele öyle bir ordulukta, her kula nasip olacak saadetlerden değildir.</p>
				<p class="normal">Nasılsa, Kumandan Paşa'nın refâkatinde bulunmaklığımız meziyeti, bizi de bir ahır sekisi bulmak şeref ve imtiyâzına nâil etti.<sup class="calibre3"><a href="../Text/basimizagelenler_split_185.html#footnote-800-11" id="footnote-800-11-backlink" name="footnote-800-11-backlink">(*11)</a></sup></p>
				<p class="normal">Kumandan hazretleriyle erkânıharp reisi Feyzi Paşa bir ahır sekisinde oldukları gibi, bizim arkadaş Binbaşı Hüseyin Râgıp Efendi ile biz de, bir başka ahır sekisini yine birlikte kullanıyorduk. Öteki yâverler, yâni Kolağası Osman Efendi, Rıza Efendi, Yüzbaşı Mustafa Bey, Hüseyin Efendi dahi öyle birer yere sokulmuşlardı. Bütün köyün ahırlarına ordu hayvanları bağlanmış olduğundan, köylülerinki ne oldu ve nerede kaldı? Orasını bilemem.</p>
				<p class="normal">Kumandan ve Feyzi Paşalar, kendi hayvanlarının bağlı olduğu yerde kalıyorlardı.</p>
				<p class="normal">&#160;</p>
				<p class="solbaslik2">Kars'ın telgrafı kesilmiş</p>
				<p class="normal">Bu köyde kalınan on dört gün zarfında, burası bir muâmele ve muhâbere merkezi halini aldı. Bizim yazı yazmak vazifesine dâimî yardımcı olmak üzere, dördüncü ordu tahrîrat kalemi kâtiplerinden Eğinli Mustafa Efendi, bu köyde bulunduğumuz sırada Erzurum'dan getirtildi.</p>
				<p class="normal">Kars'ın durumunu öğrenmek ve Ardahan'la Eleşgirt cihetindeki fırkamız ile haberleşmek üzere süvâri nokta ve postaları tesis olundu.</p>
				<p class="normal">Bizi boğazdan içeri tıkmış olan düşman, Kars'a doğru çekilip gitmişti. Tahkik edilerek anlaşıldı ki, düşman bizden ayrılıp da giderken, Kars'ın telgrafını kesmiş ve yolu üzerine süvâri noktaları koyarak, Kars'ın öte tarafındaki umumî ordugâhına dönmüştür.</p>
				<p class="normal">Yalnız şu kadarı var ki, düşman, bizim geldiğimiz dağ yolunu, yâni Bozkale yolunu kapayamamıştı. Çünkü burası ordugâhına uzaktı ve arada bağlantı kurulamadığından, buraya müfreze bırakamamıştı. Bu hal süvâri kollarımızın keşifleriyle anlaşıldı.</p>
				<p class="normal">Bu yol vasıtasıyla mevcut olan haberleşme hürriyetinden hayli istifâdeler edildi. Hatta iki üç defa Erzurum'dan bize gelmiş olan cephane, mühimmat ve levâzımat kafileleri Kars'a sokuldu. Lâkin bu sevkiyat dâima elden gelen son derecede dikkat ve muhâfaza altında yapıldı. Çünkü her kafile için yol üzerinde büyük tehlikeler mevcuttu.</p>
				<p class="normal">&#160;</p>
				<p class="solbaslik2">Toplandığı bildirilen asker, toplanmamıştı</p>
				<p class="normal">Ordumuzun büyük noksanlarından birinin de süvârisizlik olduğu, yukarıdan beri geçen sözlerden elbette anlaşılmıştır. Erzurum, Dersaadet ve diğer vilâyetlerle yapılan muhâbereler sırasında, Çerkes Musa Paşa kumandasındaki dört alay Çerkes süvârisinin acele yetiştirilmesi istendi. Bu süvârilerin Sivas ve Samsun taraflarında vaktiyle tertip olunduğu ve Mirliva Çerkes Musa Paşa kumandasına verildiği işitilmişti.</p>
				<p class="normal">Tertip olunduğu, birçok şaşaalı sözlerle, ilân-ı harpten çok önce, Erzurum valisi Kurt İsmail Paşa hazretleri tarafından Dersaadet'e bildirilen süvâri ve piyâde muâvine askerleri, meğer henüz toplanamamış imiş. Halbuki Kurt İsmail Paşa o havâli ahâlisinden olduğu için, muâvine askerleri ve ordunun ihtiyacı olan levâzımı daha kolay toplayabilir ümidiyle Erzurum valiliğine tâyin olunmuştu.</p>
				<p class="normal">&#160;</p>
				<p class="solbaslik2">Serhad halkının ahvâli ve mizâcı</p>
				<p class="normal">O havâli eskiden beri serhad olduğundan, buraların eşrâfıyla halkı arasında münâsebetler, Anadolu ve Rumeli'nin diğer yerlerindeki gibi değildir. Yerleri icâbı, serhad ahâlisi askerlikle meşgul olageldiklerinden, halkın zâbitlere yani memleketin ileri gelenlerine itaat ve hürmeti vardır. Bu hürmet ve itaatin bir sebebi de, memleketin kalbur üstü kimselerinin timar ve zeâmet erbâbı, yurtluk ve ocaklık olarak mülk sâhibi olmalarıdır.</p>
				<p class="normal">Bu sebeplerle Tanzimat'tan önce asıp kesmek, döğmek ve hapsetmek gibi cezâları fazlasıyla kullandıklarından, nüfuzları ahâli yanında tesirli olarak devam etmiştir.</p>
				<p class="normal">Tanzimat'tan, yâni devletçe merkezî idarenin kurulmasından ve timar, zeâmet, mukâta'a gibi şeylerin devlet hazinesince zapt edilmesinden ve böyle şeylere bir dereceye kadar son verilmesinden sonra, eşraf ile halk arasındaki büyüklük küçüklük münâsebeti oldukça gevşemiştir. Fakat yine de eşrafın vaktiyle bir kere büyük olarak görülmüş ve tanınmış olması ve hele Kürtlerle Gürcülerdeki ırkî bağlılığın tamamen ortadan kalkmayışı, hükûmetin de bunları işe yarar kimselerden saymasına sebep olmuştu.</p>
				<p class="normal">&#160;</p>
				<p class="solbaslik2">Harpten önce tertip olunduğu söylenen muâvine askerlerin hâli ve miktarı</p>
				<p class="normal">İşte bu kanaat ve hikmete dayanan İsmail Paşa hazretleri, her kazada bulunan en meşhur ve mûteber bir bey ile bir ağaya, mevkiine göre, süvâri ve piyâde, bir tabur, iki tabur gönüllü muâvine askeri hazırlatmak üzere, bunların hepsini harpten önce Erzurum'a celp etmişti.</p>
				<p class="normal">Kimisi iki, kimisi üç, kimisi beş tabur çıkaracağım sözünü vermişlerdi. Hepsinin devletten devamlı bir menfaate erişmek ümidi vardı. Bu sözlere dayanan İsmail Paşa hazretlerinin de topyekûn olarak elli tabur muâvine asker tertip ettiğini bildirdiği işitilmişti. Harbin ilânından sonra, bu elli taburdan, hatta bir tabur olsun görülememiştir.</p>
				<p class="normal">Bunlardan Kars ile hudut arasında bulunan Şüregel ve Zaruşat kazâları ahâlisinden, rahatça on taburdan fazla asker toplanacağı hesap olunmuştu. Gerçi bu hesap pek de yanlış değildi. Fakat ortaya çıkan mâniler, mümkün olan bu tasavvuru, hayâl-i muhâl şekline soktu.</p>
				<p class="normal">Bu iki kazânın halkı meşrepleri farklı üç kavimden, yâni Kürt ve Karapapaklarla yerli Türklerden ibaretti.</p>
				<p class="normal">Kürtler: Kaskanlı, Zeylanlı, Camadanlı aşiretleri olarak anılırlar.<sup class="calibre3"><a href="../Text/basimizagelenler_split_187.html#footnote-800-12" id="footnote-800-12-backlink" name="footnote-800-12-backlink">(*12)</a></sup></p>
				<p class="normal">Reisleri Reşid Bey, Ahmed ve Maksud Ağalardır. Hepsi bin beşyüz, iki bin çadır kadar olabilir. Burada çadır demek hâne demektir.</p>
				<p class="normal">&#160;</p>
				<p class="solbaslik2">Karapapaklar hakkında</p>
				<p class="normal">Karapapaklara gelince, bunlar, Acemlerle Dağıstanlılar arasında husûsî bir milliyet gösterirse de, lisanları Azerbaycan Türkçesidir. Kıyâfetleri Acem gibidir. Lâkin kalpakları başka türlüdür. Bâzısının mezhebi Sünnî bazısınınki Şii'dir. Bunlar da, adı geçen kazâlarda iki bin, ikibin beşyüz hâne halkı kadar olabilirler. Gâyet yiğit ve cesur bir kavimdir. Pek iyi süvâridirler. Hele at üzerinde silâh kullanmakta, bunlar kadar usta olanı pek az görülür.</p>
				<p class="normal">Nitekim bunlardan Mehrali adında birinin, ordu-yu hümâyûna nasıl hizmetler ettiği ve savaşlarda ne gibi yararlıklar gösterdiği ileride sırası geldiğinde görülecektir.</p>
				<p class="normal">İşte nâhiyeleriyle beraber bu iki kazâdaki Karapapaklar, öteden beri İsmail Paşa hazretlerinin ailesini büyük tanımışlardır. Çünkü İsmail Paşa'nın babası Şerif Ağa, vaktiyle Şüregel kazâsına bağlı Hacıveli köyünde ikàmet eder ve Karapapak cemaatinde kumandası yürür bir zat imiş. İsmail Paşa'nın yeğeni ve yine o köyde sâkin Mededbeyzâde Yusuf Bey, Karapapaklardan beş tabur asker yazmış ve hatta defterlerini bile amcasına göndermiş imiş.</p>
				<p class="normal">Bu Karapapaklardan, Ardahan ve Çıldır kazâlarında da bir hayli halk yerleşmiş olduğundan, onlardan da çıkarabildiği kadar muâvine askeri toplamak ve bütün Çıldır sancağında bulunan diğer kazalardan da muâvine celp etmek vazifesi ise Ardahanlı Hacı Hüseyin Paşa'ya havâle kılınmıştı.</p>
				<p class="normal">Bu işlerin cümlesi, ilân-ı harpten önce ve geçen kış tertip edilerek, defterleri yazılmış; zâbitleri de yine eşraftan olmak üzere tâyin olunmuştu.</p>
				<p class="normal">&#160;</p>
				<p class="solbaslik2">Muâvine askerler neden toplanamadı?</p>
				<p class="normal">Muâvine askerler kış vakti toplattırılıp da, boş yere yedirmek, giydirmek, yatırıp kaldırmak, aylık vermek ve bu kadar halkı bir veya birkaç yerde topluca bulundurmak külfetine düşülmemek için, lüzûmu hâlinde toplatılmak üzere hepsi evlerinde bırakılmıştı.</p>
				<p class="normal">Bu sene ise, o havâlinin meşhur olan kışı Mart'ın yirmisinden sonra hafiflemeye başladıysa da muâvine askerlerin toplanılmasına yine cesâret olunamadı. Zira:</p>
				<p class="normal"><span class="ideitalik">"Toplarız da, ya harp olmayıverir veya iş birkaç ay daha uzadıktan sonra olursa; o vakte kadar bu askerin bakımı ordunun ve hükûmetin başına belâ olur."</span></p>
				<p class="normal">Düşüncesi, celp ve toplanmalarında ağır davranılmasına sebep olmuştu.</p>
				<p class="normal">Bu askerin Mart'ın yirmisinden sonra toplanılmasına başlansaydı bile, yine iş yetiştirilemeyecekmiş ya! Çünkü beş on gün sonra harp ilân olunacak ve toplanmış olanlar da, istilâ altına düşen çoluk çocuklarının muhâfazası telâşına düşerek, hiç birisi askerliği kendine mâl etmiyecek imiş. Nitekim öyle de oldu.</p>
				<p class="normal">Elhâsıl, mukaddimede yazıldığı gibi, ordunun erkân ve ümerâsı ve hatta hükûmet memurlarının bile ekserisi, gazetelerin ağzına bakarak ve devletin hâl ve mâlini ve politikanın esâsını akıllarınca ölçerek, harbin vukû bulacağı zannında birlik değildiler.</p>
				<p class="normal">Lâkin Cenab-ı Hak kazâsını infâzı murâd edince, gözler görmez, akıllar önündeki tehlikenin derecesini kestiremez olurmuş.</p>
				<p class="normal">Muhtar Paşa'nın Erzurum'a gelmesi üzerine, ordu-yu hümâyûn dairesindeki memurlara harp hazırlığı için emir verildiği sırada, muâvine askeri tertip olunan yerlerdeki memurlar da vazifeye davet olunmuştu. Meğer harbin patlamasına on iki gün kalmış imiş...</p>
				<p class="normal">Serhadlerde bulunan memleketlerin eşrâfı, askerlerini toplamaya başladıkları esnada, düşman hudûdumuzu geçti. Toplanmış olan az bir kısım da istilâ sebebiyle dağılıp, evlerinde evlâd ü iyallerinin başı ucunda kaldıklarından, iş mükellef askerler olan nizâmiye ve redif taburlarının himmetine münhasır kaldı.</p>
				<p class="normal">&#160;</p>
				<p class="solbaslik2">Düşmana katılan dostlar(!)</p>
				<p class="normal">Rusya erkânıharp generallerinden Keşmişof 1884 tarihinde neşr olunan tarihinde, <span class="ideitalik">"Rusya'nın Kars tarafından hudûdu geçtiği gün, Osmanlı tarafı ahâlisinden ve Karapapaklardan iki bölük süvârinin, Rus ordusu kumandanını selâmlayarak onların (milisya) dedikleri askere katılmış olduklarını"</span> yazıyor... İbret alın ey dostlar!</p>
				<p class="normal">Buna yakın bâzı havâdisleri biz de duymuştuk. İsmail Paşa'nın yeğeni olan Şüregelli Yusuf Bey, Rusya tarafında yerleşmiş olan Karapapaklardan birisinin kızıyla harbe yakın bir zamanda evlenmişti. Harp çıkınca, haremi Rusya'ya aşırıldı. O tarafla alâkalarının kesilmeyeceği hissedilerek tedbir alındı. İsmail Paşa'nın namusuna leke gelmesin diye, Yusuf Bey Anadolu içerlerine doğru sürülmeyerek, muhârebenin sonuna kadar bizim kumandanın yanında yâver sıfatıyla göz hapsinde bulunduruldu. Fakat askerî hiç bir işe karıştırılmadı.</p>
				<p class="normal">Eğer önce bizim asker hududu geçip Rusya'ya girseydi, yazılıp da gelmeyen o askerlerden başka, dünyanın her köşesinden kıyâmet gibi yardımcı asker efrâdı üzerimize üşüşecekti. Fâtihlik şânımız, yine eskisi gibi âfâkı tutacaktı.</p>
				<p class="normal">Elhamdulillah iş yine Avrupalıların zannı ve düşmanımızın tahmîni gibi olmadı ya! Devlet-i Aliyye, bu harpte dahi varlığını ve siyâsî canlılığını gösterdi. Askerî şan ve şerefini dünyaya ilân etti.</p>
				<p class="normal">&#160;</p>
				<p class="solbaslik2">Müdâfaada kalan, yalnız kalır</p>
				<p class="normal">Mâdem ki hal icâbı, müdâfaa bize düştü, istediğimiz şekil ve miktarda asker bulamayacağımız ve yalnız mükellef askerlerimizle kalacağımız tabiîdir.</p>
				<p class="normal">Tecrübe ile sâbittir ki, müdâfaada bulunan askerin kalb kuvveti, taarruz ve hücumda bulunan askerin kalb metâneti ile bir olmuyor. Hücumda olan askerin her birinin yüreği arslan kafası gibi şişip, düşmanın kalbine korku salıyor.</p>
				<p class="normal">Müdâfaadaki askerin kalbi ise, âciz ve zayıf bir tavşanın yüreği gibi helecanla doluyor. Hele bir de bozgunluk belâsına dûçâr olursa –Rabbim göstermesin– gerçekten tavşanlaşarak, "Peh!" desen ödü kopuyor.</p>
				<p class="normal">&#160;</p>
				<p class="solbaslik2">Eşkıyâdan Mehrali ve Tülü Musa'nın afları</p>
				<p class="normal">Fırkamız Zakim köyünde bulunduğu sırada, Kars kumandanı Hüseyin Hâmi Paşa bir mektup yazarak, Mehrali ve Tülü Musa gibi Rusya ordularında hizmet etmekte bulundukları zannolunan iki şakînin, Devlet-i Aliyye ordularında hizmet etmek üzere bize sığınacaklarını bildirmiş ve devletin kanunlarına karşı evvelce işledikleri suçlarınını affolunmaları lüzumunu iltimâs etmişti. Muhtar Paşa hazretleri de: <span class="ideitalik">"Eski suçları devletçe affolunmuştur, ordumuza gelebilirler"</span> cevabını vermişti.</p>
				<p class="normal">Şimdi bu adamları, hâl ve mevkilerini okuyucularıma tanıtmam iktizâ ediyor:</p>
				<p class="normal">Bu iki kişi, demincek zikri geçen Karapapak kabilelerindendir. Bunlardan, Kars'ın bâzı kazâlarında meskûn olanlar bulunduğu gibi, Rusya'da da bir haylice nüfus vardır. Hazar denizinin batısında bulunan Şeki, Şirvan ve Nahcivan ve daha beri taraftaki Revan beldelerinin batı tarafı, bizim huduttaki Arpaçayı'nın ötesindeki arâzi ve ekseriyetle Tiflis'in civarı olan köyler, hep bu kavimle meskûn gibidir.</p>
				<p class="normal">Bunların, İran'ın, bizim Bayezid sancağı civarında bulunan Maku ve Ovacık kazaları ile civarında da yerleşmiş olanları vardır.</p>
				<p class="normal">Rusya devleti, harp sırasında, Dağıstan, Çerkes ve Kafkasya'nın diğer kavimlerinden teşkil eylediği süvâri alaylarını bize karşı olarak ordusunda kullandığı gibi, Tülü Musa dediğimiz şahıs Rusya'nın askerî hizmetine girmişlerden ve Mehrali ise o hizmete girmek üzere hazırlanmışlardan idiler.</p>
				<p class="normal">&#160;</p>
				<p class="solbaslik2">Mehrali'nin hayatı</p>
				<p class="normal">Mehrali, Tiflis'in Karapapak köylerinin birindendir. Mezhebi Sünnîdir. Vaktiyle onyedi onsekiz yaşında iken vefat eden babası, Karapapak millî âdetlerine muhâlif olarak konulmuş olan yeni bir usûle göre gömülmüş veya hükûmetçe gömdürülmüş imiş. Mahallî Rus hükûmeti intizâmı korumak için mezarlığa geçici bir de karakol koymuş.</p>
				<p class="normal">Mehrali, millî taassub ile galeyan eden hiddetinin önüne geçemeyerek, bir gece gizlice mezarlığa gidip babasının kabrini açmış; cenazeyi eski kabristana nakletmek üzere çıkarırken, kendisini önlemek isteyen karakol neferini öldürmüş. Pederinin cesedini alıp götürüp, eski usul üzere gömdükten sonra hükûmetten kaçmaya mecbur kalmış.</p>
				<p class="normal">Hükümet bu genç câniyi aradıkça o kaçar, kaçtıkça da cinâyetleri artarmış. Bağları ve kırları mesken edinip, hükûmetten gizlenenlerin bundan başka ne hünerleri olabilir! Nihayet araştırmalar şiddetlenip yakayı ele vereceğini anlayınca, hudûdu geçmiş, bizim taraftaki Karapapakların içine ilticâ edip gizlenmiş.</p>
				<p class="normal">Rusya devleti, sefâreti vâsıtasıyla, bu Karapapakların içine saklanmış ne kadar câni varsa, hepsini Bâbıâlî'den isterken, Mehrali'yi de ister. Devlet, bu iâdeye mecbur olarak, birtakımlarını tutup Rusya'ya gönderir. Fakat Mehrali tutulacağını anlayınca bizim zâbıtaya da karşı gelir. Mes'ele büyür, tâkip şiddetlenir. Neticede Mehrali bizden de bir iki zaptiye öldürerek Rusya'ya kaçar.</p>
				<p class="normal">&#160;</p>
				<p class="solbaslik2">İdam edilecekken hapisten kaçtı</p>
				<p class="normal">Öteden sıkıştırılır, yine bir cinayet işleyip bizim tarafa geçer. Burada da câni olduğundan tâkipler devam eder. Dersaadet'teki Rusya sefâreti ise Şüregel kazâsı idarecilerini Mehrali'ye yataklık etmekle ithâm eder. Kazâ idarecileri bundan telâşa düşer. Büyük bir kuvvetle Mehrali'yi tâkibe çıkarlar. Düz bir ovada sıkıştırırlar.</p>
				<p class="normal">Mehrali teslim olmaz, silâhına davranır, ateş açarak sıkıştırırlar. Nihayet o kazânın idare meclisi âzâsından Karib Ağa ile bir de zaptiyemizi vurup öldürdükten sonra, kendisi de yaralanıp yere düşer, harekete mecâli kalmayarak tutulur.</p>
				<p class="normal">Muhâkeme ve sorgusu yapılır. Mahkemede hiç bir suale cevap vermez. İnkâr ediyor sayılıp şâhidler dinlenir. Kars Meclis-i Temyîz'i kanun gereği idamına karar verir. Hüküm evrâkı bizim Erzurum'daki Divan-ı Temyîz'in dahi tasdîkinden geçtikten sonra, Dersaadet'teki Mahkeme-i Temyîz'e gönderilir. Orada da tasdîk olunduktan sonra gereğinin icrâsı için irâde-i seniyye çıkmak üzere iken, Mehrali Kars hapishânesinden firar eder. Rusya'nın Kafkasya idaresine ve bizim mahallî hükümete, yine hayli telâşlar verir.</p>
				<p class="normal">&#160;</p>
				<p class="solbaslik2">Mehrali'nin kaçış mâcerası</p>
				<p class="normal">Mehrali'nin kaçış şekli de sergüzeşti ve kendisi kadar tuhaf olduğundan, tafsilâtını, sonradan bizzat kendisinden dinlediğim şekilde buraya derc eyledim:</p>
				<p class="normal">Mehrali, Kars hapishânesinde kocaman prangalar içinde tutulduğu sırada, aldığı kurşun yaraları tedâvi edilirken, <span class="ideitalik">"Zehirli bir ilâç kullanırlar da beni öldürürler"</span> vehmi ile yarasını bizim hükûmet cerrahlarına baktırmaz. Kendisi Karapapakların âdeti üzere ilâçlar yaparak, kendini tedavi eder; kısa zamanda da iyileşir. Hapishânede mahpus olan kocasına yemek getiren bir kadını, kocası vasıtasıyla kandırır. Kadının ekmek içinde getirdiği bir demir eğesi elde eder.</p>
				<p class="normal">Önce eğe ile pranga demirini becerir, sonra da hapishânede bulunduğu odanın temel tarafını kazmaya başlar; duvarın öbür tarafına geçilebilecek şekilde bir delik vücûda getirir.</p>
				<p class="normal">Sonra bütün mahpusları firâra teşvik eder;</p>
				<p class="normal"><span class="ideitalik">"Hepimiz birden filân gün, filân saatte, hapishânenin kapısındaki demir parmaklık açıldığı sırada, birden kapıya hücum edersek, zaptiyeler kâfi gelmez, müdâfaa edemez ve şaşırırlar; biz de kurtuluruz"</span> diye herkesi kandırır.</p>
				<p class="normal">Hakikaten öyle bir zamanda kapıya hücum ederler. Zaptiyeler karşı koyar. O sırada asker de getirilir. Ateş ederler, mahpuslardan bazıları yaralanır. Hapishâneden hiç kimsenin kaçmasına meydan verilmeden işin önü alınır. Ama o gürültüde Mehrali, arka tarafta hazırlamış olduğu delikten fırlayıp kaçar ve o civarda birinin damı üzerindeki ot yığıntısının üstüne çıkarak, otların içine saklanır.</p>
				<p class="normal">&#160;</p>
				<p class="solbaslik2">Nerede saklandı?</p>
				<p class="normal">Hapishâne memurları, mahpusları yoklama ederken Mehrali'nin firâr ettiğini anlarlar. Şehrin içine dışına süvâri ve piyâde zaptiyeler dağılır. Onlar istedikleri kadar arayıp zahmet çeksinler, nerde bulunacak? Mehrali hapishâneden kurtulur kurtulmaz ilk adımını attığı yere gizlenmiş, biçâre zaptiyeler ise kendisini pek uzaklarda aramışlar...</p>
				<p class="normal">Nihayet taharrî memurları Mehrali'nin bulunmasından ümîdi keserler. Mehrali de iki gece üç gün otların içinde aç susuz yatar kalır. Üçüncü gece, artık araştırmaların gevşediğini anlayarak, olduğu yerden iner.</p>
				<p class="normal">Meğer gizlendiği yer, Kars'ta bulunan piyâde taburunun saka beygirlerinin bağlandığı ahıra yakınmış! Otun üstünden daha önce tayin ettiği noktadan ahırın damına çıkar. Tepede bulunan bir pencereden aşağı sarkarak içeri girer. Beygirlerin birisini çözer, dışarı çıkarır, binerek savuşur gider. Uykuda olan saka neferlerinin haberi bile olmaz!</p>
				<p class="normal">Mehrali, o gece, Kars'a beş altı saat mesâfede olan Şüregel kazasındaki Karapapaklara kadar gider. Onların yardımıyla atını silâhını düzüp koştuktan sonra, kendisi artık tosunlukta ve yiğitlikte şöhret bulmuş olduğundan, Karapapaklardan birlikte gelmek isteyen bazı serseri delikanlıları da yanına alarak Rusya arazisine geçer. Orada da rahat bırakılmadığından, yine silâh kuvveti ile dağlarda bayırlarda oturup gizlenmeye devam eder.</p>
				<p class="normal">&#160;</p>
				<p class="solbaslik2">Mehrali'nin cihada katılması</p>
				<p class="normal">Nihayet işin Devlet-i Aliyye ile harbe doğru gittiği sırada, Rusya hükûmeti, ordusunda hizmet etmek üzere, Lezgi, Çerkes ve Karapapaklardan, Mehrali gibi meşhur eşkiyâya af ilan eder.</p>
				<p class="normal">Mehrali de bunu memnûniyetle kabul ederek, serbest serbest, beraberinde gönüllü olarak süvâri toplamaya başlar. Bu sırada bir taraftan da Kars kumandanı Hüseyin Hâmi Paşa'ya Karapapaklar vâsıtasıyla ve gizlice bir mektup gönderir. Eğer bu tarafta da affolunursa tedârik ettiği yüz yirmi seçkin süvâri ile ordu-yu hümâyûna gelip, din uğruna harp ve cihad hizmetinde bulunarak can vermeye hazır olduğunu bildirdi.</p>
				<p class="normal">Yukarıda hikâye olunduğu gibi, bu taraftan da affolunduğu haberi kendisine bildirilince, o kadar süvâri ile Rusya'dan pervâsızca çıkıp Kars'a geldi.</p>
				<p class="normal">Koca herif! Hem kendisini affettirecek dar bir zamanı ve fırsatı buldu, hem de ordumuza büyük hizmetler etti. Bunlar aşağıda sırası geldikçe görülecektir.</p>
				<p class="normal">&#160;</p>
				<p class="solbaslik2">Tülü Musa'nın hayatı</p>
				<p class="normal">Gelelim Tülü Musa'ya:</p>
				<p class="normal">Bu adam da birkaç sene evvel Erzurum'dan İran'a geçmekte olan bir transit kervanına hücum ederek mallarını gasp eden eşkiyânın reisi idi. Bin belâ güçlüklerle tutularak, o vakit Erzurum'da kürek merkezi olan Taşhan'da onbeş sene müddetle küreğe konmuştu.</p>
				<p class="normal">Tülü Musa da muhârebeden hayli zaman önce hapishânede isyan çıkararak yakayı sıyırmış ve şakîler için bulunmaz bir sığınak haline gelmiş olan Şüregel'deki Karapapakların yanına sığınmıştı. Orada, hükümet tarafından sıkıştırıldıkça, mekiin hudutta bulunmasından istifade ederek derhal Rusya'ya geçer. Rusya tarafından arandıkça bu tarafa kaçar...</p>
				<p class="normal">Nihayet ilân-ı harpten sonra, yine kendi gibi ve Karapapaklardan olan Mansur ve diğer şakîlerle beraber Rusya ordusunda hizmete girerler. Bu sırada Mehrali'nin bizim tarafa ilticâ edeceğini işitip bu da sığınmak azim ve emeline düşer... Sonunda affa mazhar olarak Kars'a geldi.</p>
				<p class="normal">Kars'ta süvâriye ihtiyaç varsa da, bizimle beraber bulunan seyyar fırkaların bütün bütün süvârisiz olduğu bilindiğinden, Hüseyin Hâmi Paşa, Mehrali'yi süvârisiyle birlikte Kars'ta alıkoymakla beraber, Tülü Musa'yı yanındaki bir kaç süvârisiyle bizim tarafa gönderdi.</p>
				<p class="normal">&#160;</p>
				<p class="solbaslik2">Tülü Musa'nın sonu</p>
				<p class="normal">Bu herif, Zakim köyünde birkaç gün kaldı ve bâzı keşif ve haber hizmetlerinde kullanıldı ise de, bozuk mayasının icabı veya bilmediğimiz bir sebebin sevkiyle, birgün gönderildiği keşiften geri dönmedi. Tekrar Rusya ordusuna savuşup gitmek alçaklığını irtikâb ettiği anlaşıldı.</p>
				<p class="normal">Sonunda, Rusyalılara hizmet ederek, Kars ovasındaki Çerkes köylerinden bir köy ahalisine bazı levâzımâtın tedâriki için şiddetle musallat olduğu bir sırada, şahsını ve hâlini bilen Çerkeslerden birisinin kurşunuyla gebertildi. Her neyse, âlem, elinden ve şerrinden kurtuldu; kendisi de kötü bir nam bırakarak defolup gitti.</p>
</body>
</html>