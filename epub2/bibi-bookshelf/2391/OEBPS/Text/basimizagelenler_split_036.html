<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="text/html;charset=utf-8" http-equiv="content-type"/>
    <title>basimizagelenler</title>
    <meta content="http://www.w3.org/1999/xhtml; charset=utf-8" http-equiv="Content-Type"/>
<link href="../Styles/stylesheet.css" rel="stylesheet" type="text/css"/>
<style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:3586e7dc-e1f0-496f-8994-c956cb94757c" name="Adept.expected.resource"/>
</head>
  <body class="calibre">
<h1 class="solbaslik" id="calibre_toc_34"><br class="chapter"/>&#160;&#160;&#160;ONDOKUZUNCU BÖLÜM<br class="chapter"/>&#160;&#160;&#160;<span class="solbaslik1">Bozgun</span></h1>
				<p class="normal">Bakındı hâle nasıl oldu: Biz Mutasarrıf'la görüşüp dururken, ordunun karmakarışık bir halde Kars'a doğru akıp gelmekte olduğu haber verildi. Fakir, yine bozgunluğu katiyen hatır ve hayâlime almayarak:</p>
				<p class="normal"><span class="ideitalik">"Acaba asker niçin Kars'a geliyor. Bu hareketten Kumandan'ın bir maksadı mı var, başka bir manevra icrâ etmek mi istiyor?"</span></p>
				<p class="normal">Diyor, hâlâ askeri Kumandan'ın emriyle geliyor zannediyordum.</p>
				<p class="normal">İşi bu bakımdan Mutasarrıf'la görüşüp bir neticeye varamayınca, bizzat görmek için istihkâm kapısına gittik.</p>
				<p class="normal">Bir de ne görelim, <span class="ideitalik">ilâ mâ haşerallâh!...</span><sup class="calibre3"><a href="../Text/basimizagelenler_split_312.html#footnote-600-194" id="footnote-600-194-backlink" name="footnote-600-194-backlink">194</a></sup> İstihkâm kapısının dışına asker dolmuş, yığılmış; intizam kalmamış, tedbir elden gitmiş, söz ayağa düşmüş; bir gulgule, bir uğultu, bir gürültüdür gidiyor. Kimden ne sorarsın, kime ne söylersin?!.. İşin ne olduğunu ve oraya niçin gelindiğini öğrenmek için, doğru bir şey bilene rastlamak imkânsız!</p>
				<p class="normal">Başkumandan nerede?. Kimse bilmiyor... İşin aslını bilecek ümerâ ve zâbitandan ise meydanda eser yok! Aman yâ Rabbi ne olacağız, ne edeceğiz? Hâlin vehâmeti, istikbâlin meçhûliyeti düşünüldükçe hâsıl olan kalb kasâveti ve iç ızdırâbı ile o anda çıldırmak, işten bile değildir...</p>
				<p class="normal">Güneş gurub ettikten sonra bir aralık Kars kumandanı Hüseyin Hâmi Paşa'yı o kalabalık içinde gördük.<sup class="calibre3"><a href="../Text/basimizagelenler_split_313.html#footnote-800-61" id="footnote-800-61-backlink" name="footnote-800-61-backlink">(*61)</a></sup> Hüseyin Hâmi Paşa, <span class="ideitalik">"Ordunun bozulduğunu; askeri, içeri şehre koymamak için Kars'ta bulunan üç beş taburdan bâzısını istihkâmlara çıkarmak ve bozgun askerin önünü almak tedbiriyle meşgul olduğunu"</span> söyledi.</p>
				<p class="normal">Bu sözü işitince, kalb helecanı ve göğüs darlığı, büsbütün arttı. Ama kendimizi kapıp koyuvermenin halkın metânetini sarsacağını düşünebildiğimden, yapmacık da olsa, soğukkanlı durup kendimi tuttum. Hatta o sırada icrâsı mümkün olacak daha başka tedbirleri Hüseyin Hâmi Paşa'nın aklına getirmekte bulunan Mutasarrıf Paşa'nın fikrini tasdik edici bâzı sözler de söyledim.</p>
				<p class="normal">Ordunun umûmî ve kat'î bir hezîmete uğradığını gösteren bu hâlin ötesinde ne olacak, ne yapılacak? İşte meydanda bunu tâyin edecek kimsenin bulunmaması, telâşa sebep olan endişelerin başında geliyordu.</p>
				<p class="normal">&#160;</p>
				<p class="solbaslik2">Muhtar Paşa'nın hâli</p>
				<p class="normal">Akşamdan iki saat sonra kalabalığın içinden Muhtar Paşa hazretlerinin sesi işitildi. Kendisinin o anda İstihkâm kapısının önüne geldiği ve selâmette bulunduğu anlaşıldı. Cenab-ı Hakk'a şükürler edildi. Uzatmayalım, birleşilerek hükümet konağına gidildi.</p>
				<p class="normal">Kendisinin yüzü gözü simsiyah olmuş, sesi kısılmıştı. Sağ kolunu kımıldatamamakta ve devamlı ağlamakta idi. Bozgun askeri çevirmek için, rast geldiğine vura vura, kolu hareketsiz kalmış; kimseyi geri çevirmeye ve emrini icrâya kàdir olamayınca da öfkesi ve ızdırabı, gözyaşı hâlini almıştı.</p>
				<p class="normal">Zâten mağlûbiyet kadar nefse ağır gelen hiç bir hâl tasavvur olunamaz. Eğer bu mağlûbiyet, yüce hislerle dolu bir kalbe isabet ederse ve bu devletin hayat ve memâtıyla ilgili bir hâl ise, artık bir belâ yıldırımı olur. Onun ağırlığı ve zorluğu ancak kendine kıyas ile bilinebilir.</p>
				<p class="normal">Satranç oynarken bile, adam mağlûbiyeti hazm edemiyor; nerede kaldı ki bir muhârebeyi kayp etmek!... Allah göstermesin; yenilir, yutulur zehirlerden değildir!</p>
				<p class="normal">O sırada Kumandan hazretlerini teselli filân ettik ama, işin teselli götürecek yeri yok ki! Bütün Anadolu'nun yegâne müdâfaacısı yalnız bu ordu idi. Bu da gittikten sonra dayanacak elde bir şey kalmıyor ki, teselliye muhtaç olan insan onunla avutulsun!.. Hâlimizin derecesi bir vukuât telgrafı ile o saatte İstanbul'a bildirildi.</p>
				<p class="normal">Bayezid kolordu kumandanı İsmail Paşa'ya da başımıza gelen kazâdan bahsedilerek, Erzurum'a doğru hemen ric'at etmesi emri, telgrafla verildi. Mümkün olursa yolda muhâbere ve bağlantımızın temin olunacağı da yazıldı. Zira bizim bu iki ordumuz, bulundukları yerlerde ancak birbirlerinin varlığı sâyesinde durabilirlerdi.</p>
				<p class="normal">Herhangi birisi ric'at etse öteki tehlikeye düşer; bundan sonra da onun için kurtuluş mevzûbahs olamaz. Çünkü ric'at yolu derhal düşmanın eline geçer... Bu sebeple birlikte hareket etmek mecburidir.</p>
				<p class="normal">&#160;</p>
				<p class="solbaslik2">İlâve birkaç söz: Rumeli cephesi</p>
				<p class="normal">Bu vukûattan iki ay sonra Muhtar Paşa ile Erzurum'dan Dersaadet'e gelirken, yolda, Erzurum ile Bayburt arasında Purnekapan köyünde, devletine muhâbirlik etmek için ordumuza gelmiş olduğu yukarıda zikr edilmiş olan General Kembil ile karşılaştık. Plevne'nin düştüğünü ve Gâzi Osman Paşa hazretlerinin esir olduğunu haber verdi. Teessüfler ettik; kederlere gark olarak, bu olanların sebepleri üzerine hasbihaller eyledik.</p>
				<p class="normal">Orada Muhtar Paşa hazretleri:</p>
				<p class="normal"><span class="ideitalik">"Şimdi Şıpka'daki askerin Edirne'ye ric'at ettirilmesi lâzımdır. İstanbul'a, Serasker'e bir telgraf yazıp da ihtâr edelim. Zirâ askeri Şıpka'da bırakırlarsa, Moskof arkasını alır ve hepsini esir eder"</span> dedi.</p>
				<p class="normal">Ona cevâben fakir de:</p>
				<p class="normal"><span class="ideitalik">"İstanbul'da Seraskerlik makâmında bulunan Rauf Paşa hazretlerinin erkânıharbiye heyeti de vardır. Buradan zâtıâliniz öyle bir şey yazarsanız, belki de hoş görmeyerek, aleyhinize konuşmaları mümkündür, ama yine irâde sizindir."</span></p>
				<p class="normal">Diye fikrimi beyan ettim.</p>
				<p class="normal">Kabul ederek sükûtu ihtiyâr eyledi. Sonraları:</p>
				<p class="normal"><span class="ideitalik">"Keşke aleyhinde konuşulaydı da, Şıpka'daki askerimiz esir olmayaydı"</span> gibi kendi kendime düştüğüm üzüntüden hâlâ yakayı sıyıramıyorum.</p>
				<p class="normal">Zira orada Veysel Paşa kumandasında kırk tabur bulunuyordu. Eğer Muhtar Paşa'nın dediği zamanda telgraf çekilmiş olsaydı, telgrafımız onların esârete düşmelerinden üç gün önce İstanbul'a varmış olacaktı. Meâli uygun görülüp de Veysel Paşa'ya emir verilse idi, Osmanlı kuvvetleri o kazâya dûçar olmadıktan mâadâ, belki de siyâsî bir kazanca da sebep olacaktı.</p>
				<p class="normal">Teessüf olunur ki, bizim İstanbul'daki askerî heyet içinde bu kadarcık şeyi düşünecek kimse yok imiş; yahut vardı da, bizim gibi sesini çıkaramamak mecbûriyetinde kalmıştır. Arapların <span class="ideitalik">"Sâhib-üd dâri edrâ bimâ fîhâ"</span><sup class="calibre3"><a href="../Text/basimizagelenler_split_314.html#footnote-600-195" id="footnote-600-195-backlink" name="footnote-600-195-backlink">195</a></sup> darbımeseli hükmünce, burasını Veysel Paşa'dan sormalı. Acaba Plevne düşer düşmez, Şıpka'dan ric'at etmek tedbirini niçin düşünemedi. Veyahut düşündü de bir mâni yüzünden mi icrâya muvaffak olamadı?</p>
				<p class="normal">&#160;</p>
				<p class="solbaslik2">Düşman peşimize düşseydi</p>
				<p class="normal">Ordumuzun başına gelen vukûatı bildirmek için İstanbul'a yazılacak telgraflar yatsıdan üç saat sonra ancak bitirilebildi. Kars'ın İstihkâm kapısının önüne yığılmış olan asker içeriye alındı. Lâkin bunları gece hâliyle tanzim etmek kàbil olamadığından; şöyle böyle et, şunu çağır, ötekine git gibi gürültülerle ayak üzerinde sabah edildi.</p>
				<p class="normal">Kars'ın Hâfızpaşa istihkâmı sahasına koyun sürüsü gibi dolmuş olan bu askerin tanzimine, yâni tabur tabur ayrılmasına başlanıldı. Bir taraftan da dünkü gün ric'atine emir verilmiş olan Hacı Râşid Paşa fırkasıyla sâir paşaların ve dağınık taburların hâlâ gelip yetişememiş olmalarının sebebi merak olunuyordu.</p>
				<p class="normal">Acaba muhâsara mı edildiler, muhârebe mi ediyorlar? Buralarını anlamak ve imdatlarına yetişilmek lâzım ise de, elde nizâma sokulmuş bir asker yok ki, icâbınca hareket olunsun.</p>
				<p class="normal">Bereket versin, düşman lûtf etti de, süvârisiyle olsun arkamıza düşmedi. Eğer tâkip etmiş olaydı; halk yığıntı ve derintisinden ibâret bir kalabalık hâlini almış olduğumuzdan, bir neferimizin bile silâh kullanmaya kudreti yoktu.</p>
				<p class="normal">Kalbleri, o derece bir ürküntü kaplamıştı ki, beş bin neferimiz, düşmanın bir süvâri bölüğüne teslim olarak, ağıla hayvan sevk eder gibi istenilen yere sürülüp götürülebilirdik...</p>
				<p class="normal">&#160;</p>
				<p class="solbaslik2">Yürürken bozulan kahramanlara ne olmuştu?</p>
				<p class="normal">Küçük Yahni tepesinde Kaptan Mehmed Paşa kumandasında bulunan altı tabur askerden başka, elde muntazam askerimiz kalmadı. Bizim asker, ikinci müdâfaa hattı tâyin olunan Vezin tepesinden aşağı uğrayıp da, döndürülmeleri kàbil olamayarak Kars'ın yolunu tuttukları vakit, artık iş işten geçmişti. Kaptan Mehmed Paşa'nın hemen Kars'a ric'at etmesi husûsi yâverle kendisine emr olunmuştu.</p>
				<p class="normal">Bakındı tuhaflığa ki, bu asker kalbi bozulacak derecede bir vukûat görmediği ve o gün hiç harp etmediği, evvelki muhârebelerde de dâima galip geldiği halde... Kars'a ric'at edildiği esnâda, kumandanları önlerinde ve asker kol nizâmında arkada gelirken, arka tarafta ve uzakta bir hayvan sürücüsü mü görürler yahut başka bir karaltı mı var sanılır, elhâsıl bir şey olur. <span class="ideitalik">"Düşman geliyormuş!"</span> diye askerin içine bir velvele düşer; yürüyüşlerindeki intizâmı bozarak ve birbirini çiğneyerek, karmakarışık bir halde Kars'a doğru koşuşmaya başlarlar.</p>
				<p class="normal">Kaptan askerin önüne geçerek:</p>
				<p class="normal"><span class="ideitalik">"Be kuzum bir şey yoktur! Be asker ettiğiniz ayıptır!"</span></p>
				<p class="normal">Sözleriyle ve zâbitan bin türlü taltif, tekdir ve hatta bazısını dayak zoruyla durdururlar. Bunları tekrar tanzim edip de yürütünceye kadar, Kaptan'ın başına hal gelir. Onun için bu asker, akşamdan pek çok sonra Kars'a vâsıl olabildi idi.</p>
				<p class="normal">Eh şimdi bu askere ne oldu? Ne gördüler de böyle takip olunuyoruz diye ürktüler? Bunların yeri, harbin vukû bulduğu yerin iki saat kadar solundaydı. Arâzi ârızalı olduğundan, kim gâlip kim mağluptur, orasını bile göremediler. Yalnız topların sesini işitiyor ve uzaktan büyük bir duman görüyorlardı. Öteki bozgun askerle de daha hiç görüşmemişlerdi. Peki, bu korku, bu askerin gönlüne, nereden ve nasıl bulaştı?</p>
				<p class="normal">Halbuki bundan on üç gün evvel yapılan muhârebede, bu askerin iki taburunun sebâtı karşısında, düşman yirmi bir tabur değiştirmişti. Hattâ bu iki taburun sancaklarına nişan bile verilmişti. Şimdi ne oldu da bu asker bu hâle geldi?!</p>
				<p class="normal">&#160;</p>
				<p class="solbaslik2">Çekilen asker korkak oluyor</p>
				<p class="normal">Yine bir münâsebetle yukarıda zikr ettiğimiz vechile, bizde ileri giden askerin kalbi pek kavi, ric'at edeninki pek zayıf oluyor. Burasına insan tabiatinin bir husûsiyeti diyelim. Zira insan bir tehlikeye karşı dururken zararı yoktur; ama arkasını çevirdiği gibi iş değişir. Artık göz, o tehlikenin varlığından ve cinsinden, insana bir bilgi ulaştıramıyor.</p>
				<p class="normal">İnsan arkasını göremediğinden düşünce ve davranışları, aklın elinden çıkarak, evhamın eline geçiyor. O zaman artık neler oluyor, orasını anlamak, bir hayvanın ürktüğünde gösterdiği acaip tavır ve hareketlerle mukâyese olunduğunda mümkün olur.</p>
				<p class="normal">Bunun çâresi yok mu? Var! Lâkin geniş ve rahat vakitlerde yapılmak yani zaman ve meydan ister! Sözün askere büyük tesirleri vardır. Evvelâ zâbitanımız hitâbete muktedir olmalı; ikincisi dâimâ alay ve ordu tâlimleri yapılarak,</p>
				<p class="normal"><span class="ideitalik">"İcâbına göre, asker ileri de gider, geri de. Bazan geri gitmek ilerlemek içindir!"</span> diye anlatılmalı ve bunlar fiilen de gösterilmelidir.</p>
				<p class="normal">Üçüncüsü, zâbitânın nasp ve tâyininde kàide ve kanundan başka hiç bir şey hâkim olmamalıdır!<sup class="calibre3"><a href="../Text/basimizagelenler_split_315.html#footnote-800-62" id="footnote-800-62-backlink" name="footnote-800-62-backlink">(*62)</a></sup></p>
				<p class="normal">İşte bu üç esas kàideye riâyetten sonra bir harp vukû bulsa da ric'at etmek icap etse, ve o aralık kalbleri korku da istilâ etmiş bulunsa; asker alıştığı harp nizâmını bozmaz; ve şiddetli bir ateş yiyerek bozulmaya mecbur olursa bile, çarçabuk düzeltilmesi kolay olur.</p>
				<p class="normal">&#160;</p>
				<p class="solbaslik2">Ordumuzun bir kısmından haber yok</p>
				<p class="normal">Şimdi iş, gelip yetişemeyen Hacı Râşid, Hasan Kâzım ve Şevket Paşalarla, Ömer, Naci ve Musa Paşalarda ve onların yanındaki askerde kaldı. Gün öğleye geldi, hâlâ bunlardan bir haber alınamadı. Bir haber getirmek üzere, bulundukları cihetlere keşifçiler gönderildi. Onlarla bizim aramızda Rus fırkaları girmiş olduğundan hallerini lâyıkıyla görüp anlayamadılar. Ancak o taraflarda muhârebe vukû bulduğuna dâir hiç bir alâmet olmadığını haber verebildiler.</p>
				<p class="normal">Gizlice doğru bir haber alınabilmek için, köylülerin bâzı işbilirlerine çokça nakdî mükâfat verilerek saldırıldı ise de onlardan da bir şey çıkmadı.</p>
				<p class="normal">İş erleri, bir taraftan gelecekleri bekliyor; bir taraftan da eldeki bozgun askeri tertip ve tanzim ile meşgul oluyorlardı. Bu askeri, tabur tabur Kars istihkâmlarına sevk ve ta'biye etmekte idiler. Bu iş çok mühimdi. Çünkü o sırada kazâen, düşmanın bir taburu Kars üzerine gelse, karşı koymak için elde bir bölük asker bile yoktu. Düşman düşmanın hâlini bilmiyor.</p>
				<p class="normal">Moskof, kendisine elveren bu fırsatı, süvârisi ile bizi takip etmeyerek kaybetti. Yoksa o gün, ertesi gün ve daha ertesi gün, hiç zahmetsiz Kars istihkâmlarını ele geçirmek onlar için mümkündü.</p>
				<p class="normal">O gün de ötekileri bekleyerek ve berikileri nizâma sokarak, iki ateş arasında akşam edildi. Gece karakolları elden geldiği kadar tanzim olundu. Sabah olup da öteki askerden yine bir haber çıkmayınca Muhtar Paşa hazretleri, diğerlerine nisbetle oldukça muntazam bulunan Kaptan Mehmed Paşa livâsını yanına alarak, işi bizzat keşf etmek için Kars'ın Karadağ istihkâmı önünden dışarıya çıktı. Kars'daki tanzim ve ta'biye işlerini Hüseyin Hâmi Paşa'ya bıraktı.</p>
				<p class="normal">&#160;</p>
				<p class="solbaslik2">Paşalar ve asker esir düştüler!</p>
				<p class="normal">Muhtar Paşa Vezin köyünün solundan ve uzaktan gide dursun, o sırada kendisine verilmek üzere, bir köylü bir pusula getirdi. Paşa'yı arıyordu. Pusulayı elinden aldım, okudum.</p>
				<p class="normal">Mirlivâ Mustafa Paşa'dandı:</p>
				<p class="normal"><span class="ideitalik">"Alacadağ'daki asker Paşalarla beraber esir oldular, bâzı arkadaşlarla ben çıktım. Dağdan dağa yol bularak Soğanlıdağı'nın alt tarafındaki köylerden birine geldim. Emriniz nedir?"</span></p>
				<p class="normal">İşte haberin en dehşetlisi bu!... Derhal pusulayı bir zarf içersine koyarak, yetişip bulup vermesi için bir süvâri ile Muhtar Paşa hazretlerinin arkasından gönderdim. Bizim süvâri iki saat sonra Paşa'yı bularak pusulayı vermiş. Onun üzerine, beraberindeki askerle geriye döndüler.</p>
				<p class="normal">Bu haberin gelişinden sonra Rus ordusuna gitmiş olan köylüler de, onu teyid eden haberler getirmişlerdi. Her ne ise, bu feci havâdisin ordumuza yayılmasından hâsıl olan dehşeti bırakarak, bu asker nasıl olmuş da esir düşmüş, orasını anlatalım.</p>
				<p class="normal">&#160;</p>
				<p class="solbaslik2">Bizim asker dere içine tıkılıp kalmış</p>
				<p class="normal">Büyük muhârebe günü Evliyâ tepesinin düştüğü görülünce, Muhtar Paşa, Hasan Kâzım Paşa'yı merkezde bırakarak, öteki Paşaların ric'at etmeleri için emir vermişti. Kendisi de ikinci harp hattını teşkil etmek üzere Vezin köyü tarafına çekilmişti.</p>
				<p class="normal">Hacı Râşid Paşa, emri aldığı sırada, cepheden kendine hücum eden düşmanla savaşıyormuş. Bu yüzden zarûrî olarak kademe nizâmıyla ric'ate başlar, düşman da arkasına takılır.</p>
				<p class="normal">Ric'at sırasında top beygirleri vurulur; yolsuz yerlerden geçtiklerinden, dağda ârızalı yerlere rast gelince toplar yürütülemez olur. Bırakmak da istemez, uğraşır. Bir taraftan da teşkil ettiği kademelerle müdâfaa ede ede bir yere kadar gelir. Orada asker, artık kademe teşkil edemez olur; karmakarışık bir halde firara başlarlar. Düşman da arkadan gülle ve kurşunla sıkıştırmaktan geri durmaz. Mecbûren topları bırakırlar.</p>
				<p class="normal">Halbuki Hacı Râşid Paşa'nın, Evliyâ tepesinin düştüğünden ve düşmanın ara yere girmiş olduğundan haberi de yok, önünü açık biliyor. Merkezden geçerken Hasan Kâzım Paşa ile birleşirler. Orada Evliyâ tepesinin düştüğünü anlar.</p>
				<p class="normal">Bir gün evvel, düşman Şâtıroğlu dağına taarruz ederken, icabında arkasını almak vazifesiyle, Musa Paşa üç taburla Alacadağ'ın üstüne çıkarılmıştı. Onun da ric'atini yâni gelip kendilerine katılması emrini gönderir. Bozuk bozuk yine yola devam ederler.</p>
				<p class="normal">Daha Evliyâ tepesine gelmeksizin, önlerine çıkan bir çukur derenin içine sevk-i tabiatle dolarlar. Burada Ferik Ömer Paşa ile Nâci Paşa'yı taburlarıyla ve bozuk bir halde bulurlar. Düşman önlerini tutmuş olduğundan, ilerisini söktüremeyerek, derenin içine tıkılıp kalmışlar imiş. Hacı Râşid Paşa da bunlara katılır. Azîm bir halk yığıntısıyla derenin içi dolar.</p>
				<p class="normal">&#160;</p>
				<p class="solbaslik2">Düşmanın, teslim teklifi</p>
				<p class="normal">Hacı Râşid Paşa'nın arkasından gelmekte olan düşman yetişir. Derenin civarındaki yüksek yerlere koyduğu toplarını çukurun içine çevirerek bizim askeri döğmeye başlar. Artık asker için hiç bir taraftan selâmet ve necat çâresi kalmaz. Çünkü harp nizamları tamamen bozulmuş olup kumanda işlemez olmuştur.</p>
				<p class="normal">Bu hal ile akşama bir saat kala, düşman, ibâdullâhı boş yere kırdırmayıp teslim olmaları için, beyaz bayraklı elçileri vâsıtasıyla haber gönderir. Oradaki erkân ve ümerâ işi müzâkere için toplandıkları sırada, üç taburla Alacadağ'da bulunan Musa Paşa da gelir, yetişir. Hâlin derecesi Musa Paşa'ya da anlatılır. O da zâhirde ötekilere katılırsa da içinden <span class="ideitalik">"Mutlaka bir yol bulup çıkmaya çalışırım"</span> diye düşünür.</p>
				<p class="normal">Çünkü Musa Paşa, zâten Rus generallerindendir. Muhârebeden on sene önce beş bin hâne kadar Çeçen kabilesi halkıyla, Rus tâbiyetini ve hizmetini terk ederek, memâlik-i Devlet-i Aliyye'ye hicret ve iltica etmiştir.</p>
				<p class="normal">Eğer bu defa yakası ele geçerse, mutlaka kurşuna dizilecektir. Kurşuna dizilmese bile, düşmanın içinde bulunan eski arkadaşlarının yanına esir olarak gitmek gibi bir âr'a tahammül edemeyeceğinden teslim olmamaya iyice karar verir.</p>
				<p class="normal">&#160;</p>
				<p class="solbaslik2">Musa Paşa'nın ve bazı erlerin kaçışı</p>
				<p class="normal">Berikiler teslim olma kararını verirler, bu karar Ruslar'a bildirilir. Teslim ve tesellüm işlerine başlandığı sırada, güneş batalı bir buçuk saati geçmiş bulunur.</p>
				<p class="normal">Musa Paşa, taburlarının yanına giderek, kendisinin teslim olmayıp savuşacağını ve ayağına güvenenlerin beraber bulunabileceklerini umûma tebliğ eder. Onlardan yalnız, adını şimdi unuttuğum bir binbaşı ile erkânıharbiye kolağalarından Danyal Efendi, Musa Paşa ile beraber gelirler.</p>
				<p class="normal">Ayrıca Miralay Hakkı Bey de, harbi seyr etsin diye birkaç gün evvel Erzurum'dan getirmiş olduğu on üç, on dört yaşında bulunan oğlu ile beraber onlara katılır. Muhâsara hattından çıkarlar.</p>
				<p class="normal">Bu teslim olunacağı haberi, asker arasında duyulunca, ayağına ve vücuduna güvenen bâzı efrad, gece karanlığından istifâde ederek tek tük savuşmuş ve bu suretle bir haylisi yakayı kurtarmıştır.</p>
				<p class="normal">Musa Paşa da geceleyin çıktığı yerden ileride Rusların karakol hattına rastlar. Fakat Rusça yüksek sesle, hâle ve mevkie münâsip bâzı sözler söyler, karakol neferleri de kendisini Rus zâbiti zannederek geçmesine mâni olmazlar.</p>
				<p class="normal">&#160;</p>
				<p class="solbaslik2">Altı bin askerimiz Rusya'ya esir kampına</p>
				<p class="normal">Elhâsıl sabah olur, teslim işi tamamlanır. Moskof, esirlere erzak dağıtır, muhâfaza altında hepsini Rus memleketine doğru yola dizer. O sırada dahi, sağdan soldan, dağdan ve dereden, zuhûr eden fırsatlarda, başkaca firar edenler de bulunur. Bu firariler Kağızman kazâsına geçer, Aras nehri boyunda Pasin kazasına çıkarlar... Teslimden on beş gün sonra Erzurum'a varanların miktarı tahminen bin yüz nefer kadar vardı.</p>
				<p class="normal">Şimdi aşağı yukarı hesap edildi:</p>
				<p class="normal">Paşalarla beraber esir olan asker beşbin yediyüz nefer mevcutlu yirmi yedi piyâde taburuydu. Her alaydan olmak üzere perakendelerle beraber beş altı yüz kadar da süvâri vardı. Evliyâ tepesinde ve Vezin köyü bozgununda bırakılanlarla beraber altmıştan fazla top gitmişti. Alacadağ'dan Vezin köyüne nakl edilen cephâne, erzak, çadır ve diğer ağırlıklarla, sağ kalan yük hayvanlarının da ekserisi düşmanın eline geçmişti.</p>
				<p class="normal">&#160;</p>
				<p class="solbaslik2">Hasan Kâzım Paşa</p>
				<p class="normal">Her ne vakit ordumuzda bir muhârebe vukû bulsa da bizzat o muhârebeye memur edilse, erkânıharbiye reisi Hasan Kâzım Paşa, mâlik olduğu otuz dört adet Fransız altını ile bir altın saatini, şâyet harpten sağ olarak dönemezse çocuklarına verilmek üzere, fakire bırakmayı âdet edinmişti.</p>
				<p class="normal">Bu muhârebenin başlayacağı gece de yine emânetlerini fakire verdi. Bunları, Paşa'nın esâreti anlaşıldıktan sonra, İstanbul'daki çocuklarına teslim ettim.</p>
				<p class="normal">Bunu yazmaktan maksadım, kendisinin, kıdemli ümerâ-yı askeriyeden biri olduğu halde, nakit olarak otuz dört altından başka bir şeye mâlik bulunmadığını söylemektir. Aklına, zekâsına, namuskârlığına, iffet ve şecaatine, Allah için şehâdet ederim.</p>
				<p class="normal">Nitekim sonradan bu zat, esir düşmesi sebebiyle, günâhsız yere askerden tard olunmasıyla, utandığından, kendisini denize atıp hayatına son verdi idi. Allah rahmet eylesin.</p>
				<p class="normal">&#160;</p>
				<p class="solbaslik2">Nizamsızlık ve korku, belâ getirdi</p>
				<p class="normal">İşte esâretin zillet ve belâsını başımıza getiren şey, askerin nizâmının bozulması, kumanda dinlenecek bir hâlin kalmamasıdır. Eğer muntazaman ric'at edeydiler, toplarını ve diğer ağırlıklarını bırakarak, düşmanın bir tarafından vurup çıkarlar, gece karanlığından da istifâde ederlerdi.</p>
				<p class="normal">Ama askerin kalbini dehşet istilâ etti. Hele önlerinin de kapalı olduğunu işittikleri gibi, bütün bütün ümidleri kesildi. Herkes kendi başının çaresini aramaya başladı. Fikirler, reyler dağıldı; iş bu neticeye vardı.</p>
				<p class="normal">Bu musîbet haberi Kars'a aks edince, askerin ve halkın zihnine fevkalâde dehşet verdi. Her kafadan bir ses gelmeye başladı. Halkın, askere ve kumandanlara olan itimadı sarsıldı. Askerin kalbinde zâten mevcut olan korku da yenilendi.</p>
				<p class="normal">&#160;</p>
				<p class="solbaslik2">Düşman, Kars'ı muhâsara ediyor</p>
				<p class="normal">Kars'a girildiğinin birinci ve ikinci günleri, mevcut askerin istihkamlara ta'biyesi işiyle geceli gündüzlü uğraşıldı. Üçüncü gün düşmanın bir fırkası Kars önünde gözüktü. Süvârisi, mûtad üzere şehri muhâsara için lüzumlu noktaları tutmakla meşgul olmaya başladı...</p>
				<p class="normal">Bu üç gün zarfında, eteği kesilip yakasına konmak, altı üstüne çevrilmek, perakende neferâtı taksim etmek gibi muâmelelerle, otuz dokuz tabur piyâde vücuda getirilmişti. Bunun otuz taburu Kars istihkâmlarına taksim olunup yerleştirildi. Dokuz tabur hâriçte bırakıldı.</p>
				<p class="normal">Geride yâni Erzurum cihetinde, Kars'ın müdâfaasından daha mühim olarak yapılacak işler vardı. Hem ric'at etmekte bulunan İsmail Paşa fırkasının selâmeti temin edilecek, hem de harekât üssü ve mühimmat merkezi olan Erzurum muhâfaza olunacaktı.</p>
				<p class="normal">Düşman ise, Kars'ın dört ay önceki muhâsarası sırasında düştüğü hatayı tekrar etmemek ve Muhtar Paşa'yı Kars dışına çıkmaya bırakmamak için Kars'ı çevirme hareketine sür'at veriyordu.</p>
				<p class="normal">&#160;</p>
				<p class="solbaslik2">Muhtar Paşa'nın Kars'ı muhâsaraya terk ederek, dokuz taburla çıkması</p>
				<p class="normal">Muhtar Paşa, yukarıda bahsi geçen Kars dışında çıktığı keşif sırasında, düşman içindeki askerimizin esârete düştüğünü haber alınca, hemen Kars'a dönerek telgrafhânede makine başına oturmuştu... İsmail Paşa kolordusuna, ne yapıp edip serîan Köprüköyü'ne ric'at emrini verdiği gibi, Dersaadet'e Seraskerlik makâmına da aşağıdaki telgrafnâmeyi yazdı:</p>
				<p class="normal"><span class="ideitalik">"Şu vaziyette Anadolu'ca en mühim iş, bundan sonra Erzurum'u muhâfaza etmektir. Fakat bu işi yapacak kimseyi göremediğimden kendim oraya gitmeye mecburum. O takdirde de Kars'ın kumandasına emniyetle bırakılacak erkândan kimse yoktur. Yâni Kars'ta kalırsam Erzurum'dan hayır yok, Kars'tan çıkarsam Kars'tan hayır yoktur. Bana kalırsa Kars'ın kumandasını artık Allah'a emânet ederek, eskisi gibi Hüseyin Hâmi Paşa'ya bırakıp Erzurum'a gideceğim. Çünkü yirmidört saat sonra burası tamamiyle kapanacaktır, artık çıkamam."</span></p>
				<p class="normal">Düşman süvârisi sür'atle hareket etmeye çalışıyorsa da iş, sulh zamanlarının bir süvâri gezintisine benzemediğinden, diğer asker sınıfları ile birlikte hareket ediyor, bu da güç olup, muhâsaranın tamamlanmasını geciktiriyordu.</p>
				<p class="normal">Kars'a varışımızın üçüncü günü, yâni Teşrînievvel'in altısında [18 Ekim 1877] akşam üzeri, Kars'ın Hâfızpaşa istihkâmları sahasındaki çadırlarda, Muhtar Paşa hazretleri yine tertibat ve teşkilât ile meşgul idi. Akşamdan iki saat sonra, Kars kumandanı Hüseyin Hâmi Paşa'ya son tavsiyelerde bulunduktan sonra, Kars'ı , kumandanını ve askerini Allah'a emanet ederek, yukarıda bahsi geçen dokuz taburla, Kaptan Mehmed Paşa ve topçu livâsı Hüseyin Paşa da beraber olduğu halde Tahmas istihkâmları altından dağ yoluyla Soğanlı'ya müteveccihen Kars'tan çıkıldı.</p>
				<p class="normal">&#160;</p>
				<p class="solbaslik2">Yağmur çamur içinde yolculuk</p>
				<p class="normal">Geceleyin önümüze sert ve dik bir yokuş çıktı. Mevsim icabı yağmurlar başlamış, yollar çamur ve batak hâline gelmişti. Beraberimizde bulunan bir batarya Krup topu çamura saplanmaya, beygirlere ve efrâda zahmet vermeye başladı.</p>
				<p class="normal">Bu toplar bizimle oldukça, hareketimizi yavaşlatacaktı. Halbuki Muhtar Paşa'nın bir an evvel buradan uzaklaşıp, muhâsaradan çıkması lâzımdı. Beraberimizdeki toplar Kars'a gönderilip yerine bir batarya dağ topu getirtildi. Dağ toplarının gelmesiyle yola devam olundu.</p>
				<p class="normal">Karla karışık bir yağmur başladı. Artık yollar yürünmez bir hal aldı. Hele gecenin zifiri karanlığı, göz gözü görmez dereceyi buldu. Yokuşlarda insan ve hayvanlardan ayakları kayıp düşen ve yuvarlananların haddi hesâbı yok!...</p>
				<p class="normal">Gece, imsâke bir saat kalıncaya kadar bu şekilde yol alındı. Askerde, bilhassa piyâde kısmında yorgunluk iyice kendini gösterdi. Hesap ve tahminlere göre epeyce yol alınmış ve Kars'ın muhâsara hattı hâricine çıkılmıştı. Belki daha da fazla yol alındığından artık önümüzde, adını unuttuğum bir köyde kalınmak üzere ileriye adam çıkarıldı.</p>
				<p class="normal">Askere yol göstermek için köyün önünde büyük bir ateş yaktırıldı. Çünkü asker fevkalâde yorulmuş ve çok ıslanmış halde bulunduğundan, artık harekete mecâli kalmayarak dağılmıştı. İntizamsız perişan bir halde idi. Herkesin ateşin olduğu yere gitmesi tenbihi yayıldı. Yarım saat sonra da köye varıldı. Ertesi gün düşmanla çatışılıp, bir harp edilmek ihtimâli dahi haritada bulunduğundan, askerin birkaç saat olsun rahat ettirilmesi farz hükmünü almıştı.</p>
				<p class="normal">Evlere ve ahırlara muntazam bir şekilde, tabur tabur, bölük bölük, takım takım dağıtılmasına imkân olmadığı gibi, bu iş için geçecek vakti askerin dahi beklemeye tahammülü yoktu. Kendi kendilerine karmakarışık bir halde evlere ve samanlıklara sokulup barındılar.</p>
				<p class="normal">&#160;</p>
				<p class="solbaslik2">Herkes birliğini kaybetti</p>
				<p class="normal">Bölüğü nerededir, yüzbaşısı bilmez... Bir çavuş takımını her evde bulunan askeri birer birer gözden geçirmedikçe bir araya toplayamazdı. Bu suretle sabahı bulduk. Sabahtan bir iki saat de geçti, hava da dindi. Hazır ol boruları çalınmaya başladı. Lâkin kimsede hareket yok; bir daha boru , bir daha boru. Hep taburların boruları birden feryâda başladılar...</p>
				<p class="normal">Hayır. Evlerden samanlıklardan bir nefer bile çıkmıyor. Boruların feryâdı hemen yarım saat sürdüğü halde, dâvetlerine icâbet eden bir fert bile meydanda gözükmedi. Artık zâbitler, çavuşlar, şunlar bunlar evlere dalıp, sopa, dayak ile kimisini uykudan kaldırdılar; kimisini, ıslaklık bozgunluk hâliyle miskin miskin bozulup kalmış olduğu yerden çıkardılar.</p>
				<p class="normal">Elhâsıl hepimiz bu işi yaptık. Zira düşman yakındır; gece civarlarından geçmiş olduğumuzu haber alıp peşimize düşecektir. Şâyet bizi köyde ve evlerde bu şekilde bastırırsa iş fenâ; bir neferimiz bile kalmayarak mahv oluruz!</p>
				<p class="normal"><span class="ideitalik">"Aman asker; biraz canlan, toplan; şimdi düşman gelirse, hep birden bir belâya uğrarız. Taburunu bul; alayının, sancağının başına toplan!"</span></p>
				<p class="normal">Sözleriyle onlara biraz uyanıklık da verildi. Zannedersem bir saat de tanzim işiyle vakit geçirildi. Hayli geç olarak yola çıkabildik. Takriben iki saat kadar yol yürüdükten sonra Soğanlıdağı'nın üzerine çıktık.</p>
				<p class="normal">Demek ki geceden haylice yol alınmış imiş. Çünkü Soğanlıdağı'nda bizim bulunduğumuz Hünkârdüzü noktası, Kars'a tamam elli kilometrelik yâni on saatlik yoldur.</p>
				<p class="normal">&#160;</p>
				<p class="solbaslik2">Düşman ne yapacak?</p>
				<p class="normal">Dağın üzerinden, düşmanın olduğu yere bakılınca, Kars ovasında muhâsara için gerekli noktalara çadır kurmakta oldukları görülüyordu. Yalnız, bir iki alay kadar süvârisi bizim geldiğimiz yol boyunca gezinip geliyordu. Bu süvârinin bizi gözetlemeye memur olduğu anlaşıldı.</p>
				<p class="normal">Biz yine yolumuza devam ettik; Çakırbaba'yı geçerek, dağın Erzurum cihetindeki Yeniköy'e indik. Vakit akşam oldu, o gece de orada kalındı. Sabahleyin Hünkârdüzü'nde bırakılan karakollarımızdan düşmanın ahvâline dâir haber bekledik. Dünkü hâl ve vaziyette olduklarını öğrenince yine Yeniköy'de kalındı.</p>
				<p class="normal">Çünkü Muhtar Paşa'nın düşüncesine göre, düşmanın hakikî hareketi ve aleyhimize taarruz etmek niyeti iyice belli olmadıkça geriye gitmek doğru olmazdı. Hemen geri gidildiği takdirde düşman süvârisinin boş yere bu kadar arâziyi ve köyleri çiğnemesine rızâ gösterilmiş olacaktı. Bu sebeple asker o gün de Yeniköy'de istirahatte bırakıldı. İleride yapılacaklar ve alınacak tertibat hakkında Dersaadet'le ve diğer cihetlerle muhâbere olundu.</p>
				<p class="normal">&#160;</p>
				<p class="solbaslik2">Anadolu ordusunun takviye olunmasına dâir verilen karar</p>
				<p class="normal">Seraskerlik makâmından cevap olarak gelen telgrafta, Anadolu ordusunun bozulan vaziyetini tâmir ve kuvvetlerini tamamlamak için Bağdat ordusundan yirmi üç tabur piyâde, Batum fırkasından on tabur piyâde, Dersaadet'ten de on tabur piyâde ile dört batarya topun tertip ve gönderilmekte olduğu, bildiriliyordu.</p>
				<p class="normal">Şu halde, demek ki, ordumuza yeniden kırküç tabur piyâde gelecektir. Gelecek ama, <span class="ideitalik">ba'de harâbil Basra!...</span><sup class="calibre3"><a href="../Text/basimizagelenler_split_316.html#footnote-600-196" id="footnote-600-196-backlink" name="footnote-600-196-backlink">196</a></sup> Bağdat'dan tertip olunan taburlar, bize iki aydan önce vâsıl olamayacaklar. Batum'dan ve Dersaadet'ten gönderilecekler ise –eğer hazır iseler– en az yirmişer günden aşağı gelemeyecekler... Bakalım karşımızda bulunan düşman, bu kadar mühlet vererek, kendimizi toparlamamıza meydan bırakacak mı!? Ben Rusya ordusu kumandanı olsam, sıcağı sıcağına işimi görür ve neticeyi alırdım.</p>
				<p class="normal">&#160;</p>
				<p class="solbaslik2">Takviye, neden daha önce gelmedi!?</p>
				<p class="normal">Canım pek âlâ! Mâdem ki kırk üç tabur çıkarmaya muktedir idik, niçin evvelce davranmadık, yâni bu taburlar niçin ordumuzun bozulmasından önce gönderilmedi?</p>
				<p class="normal">Bu asker evvelce elde olsaydı, hem ordu bu neticeyi bulmaz ve hem de gâlibâne muhârebeler edilirdi. Nakliye vâsıtaları için de bir çâre bulunarak, belki düşman arazisine de girilir ve o sırada bir taraftan da sulhün çâreleri aranılırdı?</p>
				<p class="normal">İşte buraları kimseden sual edilemez ve mes'ul bir muhâtap da bulunamaz. Bulunsa bile hangi kuvvet hesap soracak, kime cevap verecektir?!...</p>
				<p class="normal">Gerçi o târihte İstanbul'da, <span class="ideitalik">Meclis-i Meb'usan</span> vardı. Lâkin zamanımızın târihi mütâlaa olunursa, hakikati görüleceği üzere, onlar da türlü türlü garazların icrâsına vesîle ve âlet oluyorlardı.</p>
				<p class="normal">Harbin ilânı târihi olan Nisan'dan, içinde bulunduğumuz Teşrînievvel'e [Ekim] kadar geçen yedi ay zarfında, Dersaadet'te üç Serasker değişti. Hangi birinden, ne sual edeceksin?!</p>
				<p class="normal">Her ne ise, o taburlar gele dursun; bir taraftan da eldeki asker tanzim edilip, imdat askeri gelinceye kadar, bunları sakatlığa uğratmamaya çalışılıyordu. İstanbul sonradan va'd eylediği top bataryalarının ikisini gönderdi, diğer ikisinin ise hayvanları olmadığı cevâbıyla özür diledi ya! Her ne ise, bu da şöylece şimdilik bir tarafa kalsın, biz sadedimize bakalım.</p>
				<p class="normal">&#160;</p>
				<p class="solbaslik2">Bahara hazırlık düşüncesi</p>
				<p class="normal">Yeniköy'e gelindiğinin ikinci günü, bâzı düşman kollarının arkamızdan Soğanlıdağı'na doğru gelmekte olduğu haberi alındı. Bizim dokuz taburumuz da iki saat kadar geriye çekilip işin sonunu bekledi.</p>
				<p class="normal">Çünkü şimdilik yâni hâl-i hâzırda bu dokuz tabur için muayyen bir hareket hattı yoktu. Ancak vaziyetlerden ve zamandan istifâde ile Bayezid'den ric'at etmekte bulunan İsmail Paşa hazretlerinin ordusuyla birleşmek ilk işi idi. Bunun için de o ordunun geçeceği yollar ve muhtaç olduğu günlerin ehemmiyetle hesap edilmesi gibi gâyet sıkıntılı bir bekleyiş içinde bulunuyorduk.</p>
				<p class="normal">Bu ızdıraplı intizar hayırlısıyla bir sona ererse, ondan sonraki hesap, İsmail Paşa ordusuyla buluşarak ve kendimizi büyük bir hasara uğratmayarak İstanbul'dan gelecek yeni imdat kuvveti ile birleşip ordunun geleceğini emniyet altına almaktan ibâretti.</p>
				<p class="normal">Bir de önümüz kıştır, hem de o havâlinin mâruf ve meşhur olan kışıdır. Onun için zarûrî olarak biz Erzurum'a ve civârına nakl ederiz. Düşman da askerî harekette bulunamayacağından o da kendisine bir kışlak aramaya mecbur olur.</p>
				<p class="normal">Bahara kadar ise biz ordumuzu ikmâl ve noksanlarımızı gereği gibi tâmir ederiz. Ondan sonrası için ise Allah kerimdir. Ya bir sulh vukû bulur, veyahut harp devam ederse, bâri biz de hasmımıza karşı kendimizi gösterecek bir hâle geliriz... İşte bu gibi ferahlık verici düşünceler de hatırlarımızdan çıkmıyordu.</p>
				<p class="normal">&#160;</p>
				<p class="solbaslik2">Rus askerinin dayanıklılığı</p>
				<p class="normal">Meğer kışı beklemek abes imiş! İleride görüleceği gibi, dağlarda iki metre kar varken bile, düşmanımız hareketini tâtil etmedi. Öyle dağlarda, askerini çalıştırarak yollar açtı; toplarını, erzak ve mühimmat arabalarını öyle yerlerden aşırdı ki, görülmüş olsa hayrette kalınır.</p>
				<p class="normal">Buralarda yaz günü bile yol yaparak dağlardan top aşırmak, takdir olunacak derecede büyük büyük himmetler ister; nerede kaldı ki, kışın, insanın nefesinin donduğu ve tükürüğünün yere buz olup düştüğü bir zamanda askerî harekât icrâsına kalkışılsın!!...</p>
				<p class="normal">Bu gibi meşakkatleri kabul edip girişmekte, Rusların benzeri yoktur. Avrupa ahâlisinden hiç biri ve hiç bir devletin askeri böyle yorgunluk ve zorluğa tahammül edemezler zannındayım. Bizim askerin dayanıklığı ise Ruslara nisbetle ikinci derecede kalır.</p>
				<p class="normal">&#160;</p>
				<p class="solbaslik2">Ruslar nasıl hazırlanmış?</p>
				<p class="normal">Bir de, harpten sonra Fransızca tarihlerden öğrendiğimize göre: Ruslar, bize karşı bulunan bu ordularıyla, muhârebeden önce, iki sene mütemâdiyen, kış mevsiminde manevraların envâını icra etmişler.</p>
				<p class="normal">Askeri ve hayvanları açıkta yatırmışlar, yol yaptırmışlar, dağlara çıkarmışlar, ovalara indirmişler; elhâsıl kış mevsiminde mümkün ve mutasavver olan zorlukların cümlesine askeri ve zâbitlerini alıştırmışlar imiş.</p>
				<p class="normal">Ah! Ömrüm müsâid olsa da, şu Avrupa devletlerinden birisinin, şu yeni ve dehşetli silâhlar asrında, Moskoflarla bir tutuştuklarını görsem de yararlıkları derecesini anlasam, dünyada daha bir şey istemem! Zira Türklerin nasıl dehşetli bir fırtına içinde oldukları o vakit fiilen anlaşılacak ve himmetleri takdir olunacaktır...</p>
</body>
</html>