<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta content="text/html;charset=utf-8" http-equiv="content-type"/>
    <title>basimizagelenler</title>
    <meta content="http://www.w3.org/1999/xhtml; charset=utf-8" http-equiv="Content-Type"/>
<link href="../Styles/stylesheet.css" rel="stylesheet" type="text/css"/>
<style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:3586e7dc-e1f0-496f-8994-c956cb94757c" name="Adept.expected.resource"/>
</head>
  <body class="calibre">
<h1 class="solbaslik" id="calibre_toc_29"><br class="chapter"/>&#160;&#160;&#160;ONDÖRDÜNCÜ BÖLÜM<br class="chapter"/>&#160;&#160;&#160;<span class="solbaslik1">Gedikler Zaferi</span></h1>
				<p class="normal">Fakir, kendimden bahsederek söylüyorum. Düşman karşısında bulunan bir ordugâhta çadır altında yatılırken, sabaha karşı, umum ordu borusu ve <span class="ideitalik">"Hazır ol, silâh başına!"</span> kumandasıyla uykudan uyanmak gibi dehşetli bir şey tasavvur edemem.</p>
				<p class="normal">Bir kere Kumandan'ın yanındaki borazancı, borusuyla <span class="ideitalik">'umum ordu'</span> işâretini çalınca , fırka, livâ, alay ve taburların boruları, çalınan kumandan borusunu işittiklerinin alâmeti olmak üzere, hep birden onu tekrar ediyorlar. Arkasından <span class="ideitalik">"Hazır ol, silâh başına!"</span> notasıyla ses verildiği gibi, ötekilerin boruları da aldıkları emri yine bir ağızdan cemaatlerine tebliğe kalkışıyorlar.</p>
				<p class="normal">&#160;</p>
				<p class="solbaslik2">"Şehidlik, uykudan hayırlıdır!"</p>
				<p class="normal">Bu hâl güyâ ordugâhımız bir musallâ imiş de, feyz ü fütûh-i Rabb-i Müste'ân'ı murâkıb olarak, silâhlığı belinde, tüfengi omuzunda, çarığı ayağında muntazır-ı sabâh-ül hayr-i zafer olan cemâat-i kübrâ-yı muvahhidîni, müezzinîn-i harp ü vegâ hükmünde bulunan boruzenler <span class="ideitalik">"Hayye alel cihâd"</span> ve <span class="ideitalik">"Mevt-üş şehâdeti hayrun min nevmi-il hayât"</span> sedâ-yı rikkat-efzâsıyla iktisâb-ı hayât-ı ebedîye dâvet ediyorlar, hâtırasını tevlîd ediyor.<sup class="calibre3"><a href="../Text/basimizagelenler_split_252.html#footnote-600-153" id="footnote-600-153-backlink" name="footnote-600-153-backlink">153</a></sup></p>
				<p class="normal">Bu düşünce ile beraber bir de fecir vaktinde ve âlemi saran feyizli sükûnet içinde, yetmiş seksen kadar borunun birdenbire yayılan, dağlarda, taşlarda akislenerek çoğalan sesleri, insanda mahşerin dehşeti kadar bir hâl ve hayret uyandırıyor.</p>
				<p class="normal">&#160;</p>
				<p class="solbaslik2">Dişlerim çatırdıyor</p>
				<p class="normal">İşte bu gibi tasavvurlarla beraber, ne oluyoruz veya olacağız, düşüncesi, hâlin ve istikbâlin meçhullüğü korkusu, hayatını koruma endişesi, sabaha karşı bulunduğumuz dağın ciğerlere işleyen soğuk rüzgârının vücûda tesiri, adamı tirtir titretiyor. Dişlerini değirmen çakçağı gibi çatır çatır birbirine çattırıyor. Bu hal bâzan yarım saat, bir saat devam ediyor.</p>
				<p class="normal">Harp görmüş ümerâ ve zâbitânın bazılarına bu titremeden şikâyet edip sebebini sordum. <span class="ideitalik">"Alışırsınız, geçer, birşey değildir"</span> dediler. Ama sulh oluncaya kadar işin içinde bulundum; alışmak mümkün olamadı gitti, vesselâm.</p>
				<p class="normal">Sabaha karşı yapılan muhârebelerin hepsinde bu hâli hissettim; pek garip bir haldir. Bazı arkadaşlarımda da bu hâli görüyordum. Tecrübesi olanlar, bunun ne kadar rahatsız edici bir şey olduğunu takdir ve tasdik ederler.</p>
				<p class="normal">&#160;</p>
				<p class="solbaslik2">Âkif Bey ile Râşid Paşa Erzurum'a gittiler</p>
				<p class="normal">Her ne ise, biz yine sadede gelelim.</p>
				<p class="normal">Ordumuz hâlâ nakliyesini tamamlayamadı ve zahire işlerini intizâma sokamadı. Gerçi bu sırada seçilerek ve irâde-i seniyye ile Erzurum vâli vekâletine getirilmiş olan Trabzon defterdârı Hacı Âkif Efendi işleri bir miktar yoluna koydu.</p>
				<p class="normal">Bu zat, işbilir, hamiyet ve gayretiyle mümtaz ve mâruf bir devlet adamı idi. Fakat askerî ve mülkî memurlar arasında öteden beri mevcut olan anlaşmazlık, işlerin intizâma girmesine mâni oluyordu.</p>
				<p class="normal">Avâma mahsus olan, <span class="ideitalik">"Biz, siz, demişsiniz, deriz ki, dediler ki, dedik ki"</span> gibi dedikodulardan, büyüklere kadar akseden ihtilâfın kaldırılması, münâsebetlerin düzene girmesi ve yaklaşmakta olan kış sebebiyle ordunun muhtaç olacağı şeylerin tedâriki çok lâzımdı.</p>
				<p class="normal">Bunun için, Hacı Âkif Efendi ile birlikte hareket etmek ve nakliyâtı plânlamak memuriyetiyle, ordumuzun akıl ve zekâsıyla mümtaz olan erkânından Ferik Hacı Râşid Paşa Erzurum'a gönderildi.</p>
				<p class="normal">Bu bapta Muhtar Paşa tarafından Seraskerlik makâmına yazılan 10 Ağustos 93 [22 Ağustos 1877] tarihli telgrafnâme, ordunun o günkü vaziyetini anlattığı için, üç gün sonra vukû bulacak muhârebenin tafsilâtı yazıldıktan sonra, diğer bazı telgraflarla beraber buraya derc olunacaktır.</p>
				<p class="normal">&#160;</p>
				<p class="solbaslik2">Düşman saldırmaya hazırlanıyor</p>
				<p class="normal">Düşman, Kars'a karşı henüz kayda değer bir iş başaramamıştı. Şimdiye kadar teşebbüs ettiği taarruzlar dahi Allah'ın yardımı ile boşa çıkmış, kat'î bir hücûmu ise, ettiği tecrübeler sebebiyle göze kestirememiştir. Lâkin bu sırada, büyük ihtiyatlarla, bizden beklemekte olduğu hücûmu göremeyince, artık bizim olduğumuz yerde müdâfaaya kat'î olarak karar vermiş bulunduğumuzu da anlamıştı.</p>
				<p class="normal">Hiç şüphe yok ki, bundan da çok memnun kaldı. Zira bir yerde oturup da düşmanın bize hücum ve taarruzunu bekleyecek isek, altımızı üstümüze getirmek kendisince pek kolaydır.</p>
				<p class="normal">Kırım muhârebesi sırasında düşman, topluca bir kuvvetle, bizim Ardahan ve Bayezid'deki küçük küçük kuvvetlerimizi ayrı ayrı bitirdikten sonra Kars'ın üzerine hücum ile orayı da muhâsara edip işini bitirmiştir. Bu defa da öyle yapmak istedi. Çünkü Ardahan'daki kuvvetimizi zâten evvelce bitirmiş ve oradaki fırkasını da bizim karşımıza getirerek, burasını takviye eylemişti.</p>
				<p class="normal">Ama Kars cihetinde ilân-ı harpten beri yaptığı manevraların hiç birisi ümit ettiği gibi neticelenmedi; aksi tesirler hâsıl etti. Bunu gören düşman, şimdi Bayezid'deki kolordumuzu Ardahan gibi mahv ederek, oradaki fırkasını da bizim karşımıza getirip, arkadan başka fırka gelmeksizin Kafkasya ordusunun mevcûdu ile işi bitirmek azmine düşmüştü.</p>
				<p class="normal">Çünkü bütün kuvvetleri ile, bizim üzerimize hücum etmese bile Bayezid'den Erzurum'a ilerlediği anda, Erzurum'u korumak için bizi nefessiz ve pabuçsuz, Erzurum'a kadar ric'at ettirirdi. Bu ric'at esnasında ise kim bilir başımıza ne belâlar açardı...</p>
				<p class="normal">&#160;</p>
				<p class="solbaslik2">Uzaklaşan düşman taburları</p>
				<p class="normal">Düşmanın bu plânı düşündüğü, Ağustos'un onikinci günü, Gedikler ordusundan sekiz on tabur kadar askerini kaldırıp Arpaçayı'ndan hududun içerisine geçirmesiyle sâbit oldu.</p>
				<p class="normal">Huduttan içeri geçirdiği askerin, Bayezid'deki Tergoukassof fırkasına iki veya ikibuçuk günde vâsıl olacağı mâlumdur. Fakat bizim ordugâhtan imdat gönderilse sekiz günden önce yetişemez, arazi ve yolların durumu öyledir...</p>
				<p class="normal">Bulunduğumuz arâzi her ne kadar arızalı ise de, mevkiimiz gâyet yüksek olduğundan, düşmanın Gedikler ordusundan ayırdığı taburlar akşama kadar Muhtar Paşa'nın sehpalı dürbününün görüş sahasından kaybolamadı.</p>
				<p class="normal">Artık o taburlar düşmana lâzım olsa ve dönmesi emr olunsa da, yedi sekiz saatten önce ordugâhlarına geri gelemezlerdi. Bu kadar uzaklaştıkları iyice görüldü.</p>
				<p class="normal">&#160;</p>
				<p class="solbaslik2">Kumandan Paşa'nın taarruz kararı</p>
				<p class="normal">Demek ki şimdi biz gâyet mühim bir hâl ve ânın içinde bulunuyoruz. Eğer daha iki üç gün geçirirsek, düşman Bayezid'deki maksad ve emeline nâil olarak, bütün Anadolu Harp Ordusu mahv olacak ve Memâlik-i Osmâniyye'nin bütün Anadolu kısmı, ta Ankara ve İzmir'e kadar düşman ayağı altına düşecektir.</p>
				<p class="normal">O gün ikindiden sonra Kumandan Paşa hazretleri, erkânıharbiye reisi Hasan Kâzım Paşa ile vaziyet hakkında müşâvere ederek, düşmanın Gedikler'de kalan ordusu üzerine taarruz etmeye karar verdi.</p>
				<p class="normal">Taarruz kararının icrâ ve tatbîkine teşebbüs edilmek üzere, orduda bulunan erkân ve ümerânın çağırılarak herkesin vazifesinin ve göreceği işin tâyin olunması gerekiyordu. İki sebebe mebnî olarak, bu işin bir iki saat geciktirilmesi icap etti.</p>
				<p class="normal">Bu sebeplerden birisi, düşman ordusuyla pek yakın bulunmamız idi. Ordumuzun hazırlığa kalkmasıyla, taarruzu arasında çok bir zaman kalmasın istendi. Zira, belki ordunun içinde düşman casusu vardır; düşmana haber salmasına fırsat verilmiş olur, diye düşünüldü.</p>
				<p class="normal">İkinci sebep ise, Muhtar Paşa'nın çadırının düşman ordugâhından gözükmekte ve daimî olarak gözetlenmekte bulunması idi. Kalabalık bir heyetin çadıra girip çıkmasından, belki kuşkulanarak, müteyakkız bulunurlardı.</p>
				<p class="normal">Elhâsıl, güneşin batması beklendi. Sular karardı; uzaktan kimse kimseyi göremez oldu. Ondan sonra Muhtar Paşa, fırka ve livâ kumandanlarıyla, diğer icap edenleri celp ederek, çadırının arka tarafında taşlık bir yerde meclis topladı.</p>
				<p class="normal">&#160;</p>
				<p class="solbaslik2">Savaş tâlimatı</p>
				<p class="normal">Bu gece düşmanın Gedikler ordusuna taarruz etmemiz icap ettiğini, cümlesini o sebeple çağırdığını söyledi ve askerî vazifelere dâir kısa ve öz bir nutuk îrad etti. Sonra da, evvelce hazırlanmış olan hücum plânının tatbîkine girişildi; herkesin göreceği iş tâyin olundu.</p>
				<p class="normal">Muhtar Paşa'nın yanında bulunanlar çadırlarına döndükten bir zaman sonra kararlaştırıldığı gibi hareket etmeye başlayacaklardı. Tabur kumandanları çağırılarak;</p>
				<p class="normal"><span class="ideitalik">"Belki sabaha karşı bir hareket yapılır, taburların levâzımatında bir eksiklik varsa, tamamlansın."</span></p>
				<p class="normal">Emri verilecekti. Ondan sonra topçu ve süvâri zâbitânına da hazır bulunmaları tenbih olunacaktı.</p>
				<p class="normal">Gece, güneşin doğmasına daha beş saat varken, boru çalınmaksızın, çavuşlar vasıtasıyla bütün asker uykudan kaldırılıp fişenkleri taksim edilecek, cephâneler yükletilecekti. Mekkâre beygirlerinin boynunda çıngırak filân varsa koparılacak, hiç bir yerde ateş yakılmayacak, hele asker yola çıktıktan sonra sigara ve çubuk içilmesine de izin verilmeyecekti.<sup class="calibre3"><a href="../Text/basimizagelenler_split_253.html#footnote-800-42" id="footnote-800-42-backlink" name="footnote-800-42-backlink">(*42)</a></sup></p>
				<p class="normal">Güneşin doğmasına ikibuçuk saat kaldığında, filan livâ şu vaziyette ve filân yerde bulunacak; öteki filân yere vardığında orada kalacak; sonra hâle göre şöyle veya böyle hareket edecekti.</p>
				<p class="normal">Süvâriler şurada ve şu vaziyette bulunup, alacakları emre göre hareket edecek; topların ihtiyatları filân yerde duracak, diğer bataryalar da gösterilen mevkilerine, tâyin olunan saatlerde vararak ateşe başlayacaklardı... Ayrı ayrı herkese, gerek şifâhen, gerek harita üzerinde tâlimatı verildi.</p>
				<p class="normal">&#160;</p>
				<p class="solbaslik2">Kaptan Mehmed Bey'in yemini</p>
				<p class="normal">Sonra kumandan hazretleri:</p>
				<p class="normal"><span class="ideitalik">"Bana, düşman ordusunun dayanağı olan Kızıltepe'ye hücum edecek, taarruzu tesirli bir livâ lâzım. Bu livâ gönüllü olacaktır."</span></p>
				<p class="normal">Diye, hazır bulunan kumandanların hepsine birden hitap ederek etrafına bakındı.</p>
				<p class="normal">Dördüncü ordunun beşinci Van redif alayının miralayı, Ardahan'da Emiroğlu tabyasının müdâfii bulunan Kaptan Mehmed Bey, livâ kumandanı sıfatıyla orada, mecliste bulunuyordu.</p>
				<p class="normal">Herkesten evvel söze başlayarak:</p>
				<p class="normal"><span class="ideitalik">"En ileri gidecek ve taarruz edecek olan livânın, kumanda etmekte bulunduğum livâ olmasını ricâ ederim"</span> dedi.</p>
				<p class="normal">Bu Kaptan Mehmed Bey'in, 1283 [1867] tarihinde Girit'te yapılan bir muhârebe<sup class="calibre3"><a href="../Text/basimizagelenler_split_254.html#footnote-600-154" id="footnote-600-154-backlink" name="footnote-600-154-backlink">154</a></sup> sebebiyle, "<span class="ideitalik">korkaktır</span>" gibilerden kötü bir şöhreti vardı. Bu mes'elenin Muhtar Paşa'nın zihnini işgâl ettiğini bilen Mehmed Bey dedi ki:</p>
				<p class="normal"><span class="ideitalik">"Ben yarın livâmla taarruz edeceğim. Ya muvaffak olup, mükâfaten terfî ederek bilfiil mirlivâ olacağım veyahut nazarınızın üzerimde görmekte olduğu lekeyi kanımla temizleyeceğim. Allah etmesin, muvaffak olamadığım halde, sağ olarak dönmek benim için değildir..."</span></p>
				<p class="normal">Bu sözleri gayet tesirli ve ciddî bir tavırla söylediğinden, işe karar verilerek Fâtiha'sı çekildi.</p>
				<p class="normal">Mehmed Bey, Erzurum'a giden Hacı Râşid Paşa fırkasının ikinci livâsı olduğundan, birinci livâ Hâşim Paşa dahi Mehmed Bey livâsının ihtiyatı ve bu iki livâya da süvâri feriki Gedik Ali Paşa vekâleten fırka kumandanı tâyin olundu.</p>
				<p class="normal">&#160;</p>
				<p class="solbaslik2">Hazırlıkların tamamlanması</p>
				<p class="normal">Şimdi yalnız bir cihet kalmıştı. O da, bu taraftan Gedikler ordusuna taarruz olunurken, düşmanın Karayal ve Paldırvan tarafında bulunan ve Gedikler'e takriben on kilometre mesafede olan ordusunu meşgul etmek mes'elesi idi. Bu işe, Vezir köyü tepesinde bulunan Hüseyin Hâmi Paşa memur edildi.</p>
				<p class="normal">Hüseyin Paşa'nın yeri, Muhtar Paşa'nın bulunduğu merkeze iki üç saat kadar uzak olduğundan, bizzat çağırılmayarak telgrafla emir verildi:</p>
				<p class="normal"><span class="ideitalik">"Yarın fecirle beraber düşmanın Gedikler ordusuna taarruz edeceğiz; siz bu gece fırkanızla hareket ederek Yahniler dağının beriki yüzünde sabahı bulunuz, ve sabahleyin hâlin icâbına göre davranarak, her halde ordumuzun solunu düşmanın Karayal ordusundaki kuvvetin taarruzundan muhâfaza ediniz."</span></p>
				<p class="normal">Hüseyin Hâmi Paşa da cevap olarak bir telgraf çekip:</p>
				<p class="normal"><span class="ideitalik">"Casusların getirdiği habere göre düşman akşamdan, benim önümdeki Camışboğan gölüne doğru gelmiş; bu geceyi orada geçirip sabahleyin benim fırkamın üzerine hücum edecekmiş. Buna göre, bu gece olduğum yerden hareket etmem tehlikelidir."</span></p>
				<p class="normal">Haberini gönderdi.</p>
				<p class="normal">Muhtar Paşa hazretleri cevâben:</p>
				<p class="normal"><span class="ideitalik">"Benim mevkiim yüksek olduğundan, ordugâhımızın ekser ciheti gözümün önündedir; hatta siz görmüyorsanız da ben sizin önünüzü görüyorum. Camış gölünde kimse yoktur, bildirildiği şekilde hareket ediniz."</span></p>
				<p class="normal">Diyerek emrini tekrar etti.</p>
				<p class="normal">&#160;</p>
				<p class="solbaslik2">Birliklerin tertibi</p>
				<p class="normal">Hüseyin Hâmi Paşa, casusun sözünün doğru olduğunu, ama emre uyarak hareket edeceğini bildirdi. Her ne ise, Ferik Paşa'ya güç hâl ile haber anlatıldı.</p>
				<p class="normal">Ondan sonra, Kars kumandanı Ferik Ahmed Fâzıl Paşa'ya yine o gece telgrafla denildi ki:</p>
				<p class="normal"><span class="ideitalik">"Sabaha karşı ordumuzca bâzı harp harekâtı icrâ olunacaktır; siz, yedi tabur ve iki batarya topla, fecir ile beraber Kars'tan çıkıp Hüseyin Hâmi Paşa'nın fırkasının solunu muhafaza ederek, düşmanın Karayal ordugâhına doğru ilerleyiniz, sonra karşılaşacağınız hâle göre askerce hareket ediniz. Düşmanla karşılaştığınızda yine muhâbere edelim."</span></p>
				<p class="normal">Şimdi demek ki, ordumuz arkasını Alacadağ'a, sağını Devlet-i Aliyye ve Rusya arâzisinin hudûdu olan Arpaçayı'nın Sa'bülmürûr deresine vererek, o cihetteki arâzinin sarplığı ile sağ cenâhını emniyete almış ve solunun emniyetine de Hüseyin Hâmi Paşa fırkası ve onun solunun muhâfazasına ise, Kars'tan çıkacak olan Ahmed Fâzıl Paşa memur edilmiştir.</p>
				<p class="normal">&#160;</p>
				<p class="solbaslik2">Kumandan Paşa secdeye kapanarak</p>
				<p class="normal">İşte bu tedbirler yatsıdan sonraya kadar alındı, bitti. Artık biz de sabah güneşimizin, baht ve tâlihe uygun olarak doğmasını duâya başladık. Ne münâsebet uyku mu gelir!</p>
				<p class="normal">Elhâsıl tulûa beş saat kala, her alay ve tabur vazifesini sessiz ve gürültüsüzce icrâ ederek, asker yola dizildi. İmsâktan sonra, Kumandan Paşa hazretleri, abdest alarak birkaç rekât namaz kıldıktan sonra secdeye kapanarak, bârigâh-ı Kàdiyyülhâcât'a tazarrû ve niyâzlar etti.</p>
				<p class="normal">Fakiri merkezde bırakarak, icâbına göre lâzım gelen yerlere telgrafla emir verilmek gerekirse, göndereceği haber üzerine telgraflar çekmekliğimi ve merkezdeki muhâbere âlet ve edevâtı ile göndereceği emirleri infâz etmekliğimi emr ederek atına bindi.</p>
				<p class="normal">Bu sırada tan yeri ağarmakta ve taarruz eden fırkanın öncüsü süvâriler, düşmanın ileri karakollarına çatmış bulunduklarından savaş başlamış bulunmakta idi.<sup class="calibre3"><a href="../Text/basimizagelenler_split_255.html#footnote-600-155" id="footnote-600-155-backlink" name="footnote-600-155-backlink">155</a></sup></p>
				<p class="normal">&#160;</p>
				<p class="solbaslik2">Beklemediği taarruz düşmana dehşet verdi</p>
				<p class="normal">En önce hücum edilecek nokta, düşmanın Gedikler'deki ordusunun dayanak noktası olan Kızıltepe adındaki ufacık bir dağdır. Düşman ordusu bu tepenin arka ve yan taraflarında idi. Tepenin dâimî muhâfızı olan askerlerden gayrısı, icâbı hâlinde çıkmak üzere aşağıda imişler.</p>
				<p class="normal">Düşman ordugâhında, bir taraftan tepeye tırmanmakta olan askerimize ateş edile dursun; bir yandan da borular çalınıyor, gürültü kıyâmet ayyûka çıkıyordu.</p>
				<p class="normal">Hatta sonradan işitildi ki: Düşman ordusunda devlet teminatı altında bakkallar ve sâir satıcılar var imiş. Gecenin karanlığında birdenbire böyle bir kıyâmetin koptuğunu gördükleri gibi, hepsi Başkumandan Loris Melikof'a koşarak, telâş ile, ne yapacaklarını, kendilerinin ve eşyalarının nereye konulacağını sormuşlar.</p>
				<p class="normal">Loris Melikof da:</p>
				<p class="normal"><span class="ideitalik">"Be adamlar, ben ne yapayım! Şimdi sizinle uğraşmaya vaktim yok! Bütün ordumuz tehlikede bulunuyor, siz ise dört buçuk rublelik malınızı arıyorsunuz!"</span></p>
				<p class="normal">Diye yanından koğmuş imiş.</p>
				<p class="normal">Bunu hikâyeden maksadım, taarruzun, Rus ordusuna fevkalâde dehşet vermiş olduğunu beyandan ibarettir. Çünkü onlar bizim ordudan bir taarruz hareketi ümid etmiyorlardı. Ümid ve tasavvurun dışında olarak zuhûr eden bütün hallerin insana dehşet vermesi, yaradılışı icabı değil midir!</p>
				<p class="normal">&#160;</p>
				<p class="solbaslik2">Müdhiş bir savaş sahnesi</p>
				<p class="normal">Aşağıdaki düşman, tepedeki mevkilerini muhâfaza etmek için tepenin bir tarafından tırmanırken, bizimkiler de kalblere itmînan veren '<span class="ideitalik">Allah Allah!</span>' zikri ile öteki tarafından tırmanıyorlardı.<sup class="calibre3"><a href="../Text/basimizagelenler_split_256.html#footnote-600-156" id="footnote-600-156-backlink" name="footnote-600-156-backlink">156</a></sup> Yukarıda istihkâmlarda bulunan Ruslar, bizimkilerin üzerine şiddetle ateş etmekte idiler. İki tarafın topları, alacakaranlıkta milyonlarca ateş böceği gibi kaynaşmakta olan tüfek parıltılarına göre nişan alıp gülle atıyorlardı.</p>
				<p class="normal">İşte bu dehşetli manzarayı, silâh başında, gelecek emri bekleyen, taarruzdaki livâmızın arkasındaki ihtiyat livâların efrâdı da seyr ediyorlardı... Ya onların o sırada, her birinin bir başka fikir, bir başka lisan ile seher vaktinde dergâh-ı İlâhî'ye karşı, hazin hazin duâ ve niyazlarla sızlanmalarına ve ateş içinde bulunan kardeşlerinin selâmetleri ve İlâhî yardıma mazhar olmaları için gösterdikleri enin ve ıztırâbın derecesine, en katı kalplilerin bile yürekleri dayanmaz idi.</p>
				<p class="normal">O esnâda efrâd arasında hemen ağlamadık kimse yok gibiydi. Zira mevsim yaz, vakit seher, düşman kuvvetli, netice meçhul... Elhâsıl dünyada ince hisleri tahrik edecek ne kadar sebep varsa, hepsi o gecenin o saatinde, oracıkta toplanmıştı.</p>
				<p class="normal">Fuzûlî'nin meşhur mısraı burada hâle pek uygun düşüyor:</p>
				<p class="normal"><span class="ideitalik">"Dert çok, hemdert yok, düşman kavî, tâli' zebûn"</span></p>
				<p class="normal">&#160;</p>
				<p class="solbaslik2">"Padişahım çok yaşa!"</p>
				<p class="normal">Her ne ise, bu müdhiş hâl ve acılı tatlılı manzara bir veya birbuçuk saat kadar sürmedi, askerimiz muzafferen tepenin üzerine çıktı.</p>
				<p class="normal">Bu tepenin zirvesine ilk çıkan süvâriler, Şeyh Şâmilzâde Ferik Gâzi Mehmed Paşa'nın Dağıstan süvârileri ile, Kars'ın Kürt aşiretlerinden Camadanlı, Zeylanlı, Kaskanlı aşiretlerinin ağaları, Maksud ve Ahmed Ağalar kumandasında gelmiş olan yiğitlerdir.</p>
				<p class="normal">Düşman askeri patır kütür tepenin öbür yüzünden aşağı dökülürken, arkalarından bizim askerin kurşunlarını yiyerek de dökülüyorlardı. Henüz güneş doğmamıştı. Tepeyi zapt eden askerin <span class="ideitalik">"Allah, Allah!"</span> gulgule-i mahmûdesiyle karışık <span class="ideitalik">"Padişahım çok yaşa!"</span> sevinç ve müjde haykırışlarını işiten insan, müslümansa, çelikten bir kalbi de olsa, gözünden sevinç ve meserret yaşları akıtmaması imkânsızdır.</p>
				<p class="normal">&#160;</p>
				<p class="solbaslik2">Düşmanın karşı hücûmu</p>
				<p class="normal">İyi, pek âlâ. Şimdi iş bitti deyip de istirahate varmayalım; asıl işin büyüğü bundan sonra kendisini gösterecek. Çünkü öyle azametli bir devletin ordusu, böyle bir hezimeti yutmaz. Ne kadar kayıp verirse versin, askerin gittiğine bakmayarak, namusunu kurtarmadan duramaz. Bu böylece bilinmeli... Üstelik, Karayal'daki askerin de bir saat sonra gelip çatacağını hesap etmiştir...</p>
				<p class="normal">Bu bakımdan, zapt olunan tepede bulunan askerimiz hemen takviye olundu. Az sonra da öteki taraftan düşmanın hücum kolları yürümeye başladı. Düşmanın, tepenin sağ ve sol cenahlarını sararak ileriye yürümesi, arâzi icâbı olarak zarûrî idi.</p>
				<p class="normal">Bu sebeple bizim ordumuz da tepeyi merkez edinerek kollarını tepenin sağında solunda bulunan ve uzaktan düz ova şeklinde görünen ârızalı bir zemine doğru sarkıttı. Bu şekilde teşekkül eden bir harp hattına düşman hücum ediyor ve iki tarafın ateşi şiddetlendikçe şiddetleniyordu.</p>
				<p class="normal">Güneş çıktıktan bir saat sonra, tepenin üzerine hücum eden düşman askeri, hayli yaklaştığı halde püskürtüldü. Bunun üzerine var kuvvetini topa vererek, tepenin karşısına yerleştirdiği bataryalarla, zâten pek fazla geniş olmayan zirveyi, gülleleriyle âdetâ nadas edilmiş bir tarlaya çevirdi.</p>
				<p class="normal">&#160;</p>
				<p class="solbaslik2">Düşman kara bulut gibi geliyor</p>
				<p class="normal">Dürbünlerle bakılınca görülüyordu ki, düşmanın Karayal ordusundan fevc fevc çıkmakta olan askeri, elimizde tutmaya çalıştığımız Kızıltepe'ye doğru kara bulut gibi geliyor...</p>
				<p class="normal">Hüseyin Hâmi Paşa fırkası akşamdan ilerleyerek, düşmanın bu ordusundan gelecek olan askeri meşgul etmeye ve bizim fırkanın solunu korumaya memur edilmişti. Sabah oldu, Hüseyin Hâmi Paşa'dan haber yok; güneş çıktı, hâlâ Hüseyin Hâmi Paşa fırkası gözükmüyor.</p>
				<p class="normal">Düşman yaklaşmakta ve Allah korusun, kazanılmış olan bir harbi kaybetmek şöyle dursun, ordumuzun bütün bütün mahv olması ihtimâli zihinlerde büyümekte idi. Hüseyin Hâmi Paşa'nın acele olarak ilerlemesi için, Kumandan Paşa birbiri arkasından yâverler koşturuyor, kalplerimiz sabırsızlıkla Paşa'nın askerine intizâr ediyor idi.</p>
				<p class="normal">O sırada geçen zamanın her dakikasında, hakikaten büyük bir üzüntü ve korkunç bir helecânın tazyîki altında idik. Öğleye bir saat kaldı. Sıcak şiddetle her tarafı sardı. Hâlâ Hüseyin Hâmi Paşa gözükmüyordu...</p>
				<p class="normal">Düşmanın üzerimize gelmekte olan askeri, hemen hemen top menziline yaklaşmış ve bizler tam yeise düşmekte iken, düşman askerinin birdenbire sağına doğru istikamet değiştirdiği görüldü.</p>
				<p class="normal">&#160;</p>
				<p class="solbaslik2">Yardım yetişti</p>
				<p class="normal">Meğer arâzi ârızalı olduğundan, düşman, Hüseyin Hâmi Paşa fırkasının kendi ricat hattına doğru ilerlemekte olduğunu bizden önce görmüş ve ona göre hareketini değiştirmiş imiş. Çeyrek saat geçmeden, beklediğimiz fırkanın düşmana yaklaştığı, tarafımızdan da görüldü. Az sonra onlar da ateşe başladılar.</p>
				<p class="normal">Şu halde bizim askerimizin Karayal'daki düşmandan bir korkusu kalmadıysa da, Kızıltepe önünde bulunan düşman askeri, şiddetli hücumlarını tekrar edip durmakta idi.</p>
				<p class="normal">Muhtar Paşa, Kızıltepe'nin üstüne çıkmış, oradan etrafa bakmakta ve icap eden yerlere emirler göndermekte idi. Bu sırada ön tarafına düşen bir düşman güllesi patlayarak, bir parçasıyla Paşa'nın hayvanını burnundan vurmuş. Biçâre hayvan yaranın tesiriyle kıç üstüne oturarak birkaç defa fırıl fırıl dönmüşse de yine kendisini toplamış. Muhtar Paşa ise hiç istifini bozmadan, atın üstünde yine işine devam eylemiştir.</p>
				<p class="normal">Bu sırada başka bir güllenin bizim bir top kapaklısına tesâdüf etmesi üzerine, içindeki cephane ateş alarak patlamış ve birkaç askerimizin şehâdetine sebep olmuştur.</p>
				<p class="normal">&#160;</p>
				<p class="solbaslik2">Kızıltepe tehlikede</p>
				<p class="normal">Hüseyin Hâmi Paşa'ya giden yâverler döndüler. Meğer Paşa, fecirle beraber askerini yola koymuş, fakat Kızıltepe'nin üstünde patlayan topları düşman bataryaları zannederek, âdeta nereye gideceğini şaşırarak fırkasını durdurmuş. Neticeyi ve ikinci bir emri bekler imiş.</p>
				<p class="normal">Kızıltepe'nin üstündeki ateşlerin bizim askerin ateşi olduğunu ve o tepenin tarafımızdan zapt edilmiş bulunduğunu ve şimdi kendisinin bulunduğu istikamette ileriye doğru hareket ederek Karayal'dan gelmekte olan düşmanın ric'at hattını tehdit etmesi lüzumunun kendisine emir olunduğunu yaverlerden işitince, kalbine kuvvet gelerek yürümüş.</p>
				<p class="normal">Bu esnada Kızıltepe'nin üstünde bulunan Muhtar Paşa, tepenin sağ cenahında savaşmakta ve düşmanın hücûmuna göğüs germekte olan askerimizin, ateşin şiddetine dayanamayarak bozulup geriye kaçmakta olduklarını görmüştü. Tepeden aşağı inerek oraya koştu. Süvâri üçüncü alayın miralayı Ömer Bey'in emrindeki süvâriyi ava yayarak bozgun askeri olduğu yerde tutmaya çalıştığını gördü.</p>
				<p class="normal">Firarilerin öyle kolayca yerlerine döndürülemeyeceğini anladı. Bunun üzerine, kaçanlara ateş açmalarını süvârilere emr ettikten sonra, ihtiyattan da bir miktar piyâde askeri getirterek, parçalanmış olan savaş hattını yoluna koydu. Asker karşı hücuma kaldırıldı ve düşman püskürtüldü.</p>
				<p class="normal">Ömer Bey'in o günkü gayret ve fedâkârlığı, ve bir emir almaksızın, işin icâbı neyse üzerine vazife bilerek ve askerini ava yayarak firarilerin geçmelerine mâni olması, Kumandan Paşa'nın takdirini celp etti. Gedikler muharebesi sebebiyle terfi edenlerden birisi de bu Ömer Bey olmuştur.</p>
				<p class="normal">&#160;</p>
				<p class="solbaslik2">Harp hattı on beş kilometre uzadı</p>
				<p class="normal">Gerek Kızıltepe'den ve gerek cenahlarından püskürtülen düşmanın, artık bütün bütün yıkılıp gitmiş olduğu zannolunmasın. Hücum nizâmını yenileyip, yine evvelki vaziyetini alıyor ve savaş hattımıza, ateş ederek adım adım yaklaşmaya çalışıyordu. Rus'un hücumdaki askerinin arkasına ta'biye kılınmış olan top bataryaları dahi, ardı arkası kesilmeksizin, bizim askerin üzerine göz açtırmayacak derecede gülle yağdırıyordu.</p>
				<p class="normal">Cenâb-ı Hakk'ın lûtf edeceği neticeyi iki taraf da ele geçirmeye çalışa dursun, Karayal ve Kürkdere tarafından gelen, düşmanın büyük fırkası, öğleden sonra Hüseyin Hâmi Paşa fırkasının solunu almaya, harp fenni üstadlarının daima korktuğu ve yine onların ıstılâhınca 'anfilât' tâbir ettikleri yandan ateş etmeye başladı.</p>
				<p class="normal">Fırkamızın hem cephesinden, hem de yandan ateş yiyerek, vaziyeti fenalaşmaya yüz tuttuğu sırada, Ahmed Fâzıl Paşa kumandasında, sabahleyin Kars'tan çıkmış olan yedi tabur piyâde, geliş istikametleri Hüseyin Hâmi Paşa fırkasının tamamen sol cihetine uygun olarak göründüler. Hemen savaşa ve ateşe giriştiler. Hüseyin Hâmi Paşa'nın solu temizlendi ve o cihetteki tehlike ilâhî imdat ve yardım ile izâle olundu.</p>
				<p class="normal">Düşmanın vaziyetine ve hâlin icâbına göre, harp hattının boyu uzadıkça uzadı. Tahminime göre, bir uçtan öbürüne onbeş kilometre boyunda bir arâziyi kapladı.</p>
				<p class="normal">&#160;</p>
				<p class="solbaslik2">Muhârebenin neticesine dâir bir düşünce</p>
				<p class="normal">Eğer düşman, Hüseyin Hâmi Paşa'nın fırkasını bozarak onun yerine geçseydi. Allah korusun, üç ay sonra ordunun başına gelecek olan kazâ, üç ay evvel gelmiş bulunacaktı. Yalnız Kars ile değil, Kars'la beraber arkamızda bulunan mühimmat merkezimizle ve bütün memleketle bağlantımız kesilecekti.</p>
				<p class="normal">Ya bütün bütün esârete düşecek veyahut topları, mühimmâtımızı ve bütün levâzımâtımızı bırakarak, ayağına ve kuvvetine güvenen askerimizle düşman harp hattını yarıp çıkmaya mecbur olacaktık.</p>
				<p class="normal">Bu kuvvetten de sonradan hayır umulamazdı. Çünkü geride başka bir ihtiyat ordumuz olmadığından, bu asker tekrar tanzim olunarak bir ordu şekline sokuluncaya kadar, bütün Anadolu elden giderdi.</p>
				<p class="normal">&#160;</p>
				<p class="solbaslik2">Mevcut olduğumuzu gösterdik</p>
				<p class="normal">Ama netice bir değil mi; ister üç ay evvel, ister üç ay sonra; bundan telâş edecek ne var?</p>
				<p class="normal">Hayır öyle değil. Sonraki üç ay zarfında gösterdiğimiz başarılı müdâfaa ile ve bilhassa Gedikler harbinin neticesiyle, halkın 'medenî âlem' tâbir ettiği, Avrupa umûmî efkârında, Türklerin varlığı ve yararlığı sâbit oldu. Dağınık İslâm cemiyetleri içinde, dişe dokunacak şekilde bir Türk Devleti, bir Müslüman Hükümeti mevcut olduğunu mağrur Ruslarla beraber âlem de anladı.</p>
				<p class="normal">Efkâr-ı umûmiyye bunu Kırım Harbi'nde anlamamış mıydı?...</p>
				<p class="normal">O vakit de anlamıştı. Lâkin Kırım Muhârebesi'nden sonra bütün Avrupa devletleri <span class="ideitalik">"Bir musîbet, bin nasîhatten iyidir"</span> hikmeti gereğince, bizim o musîbetten ibret almış olmamız lâzım geleceğine ve artık idârî vaziyetimizi düzelteceğimize hükm etmişlerdi.</p>
				<p class="normal">Gerçi heriflerin bekleyişlerini boşa çıkardık, ama tamamen hesaptan silinecek derecede lüzumsuz bir kalabalık olmadığımızı da isbat ettik.</p>
				<p class="normal">Buna da, Allah rûhunu takdis etsin, <span class="ideitalik">Sultan Abdülaziz hazretleri</span> merhûmun, askerî terakkîleri cidden arzu etmesi sebep olmuştur. Onun zamanını müsâid bulan Serasker Hüseyin Avni Paşa, orduların oldukça tanzim olunmasına çalışmıştır.</p>
				<p class="normal">İşte bizim doksandört hicrî senesindeki muhârebemiz, merhum ve mağfur Padişah ile Hüseyin Avni Paşa'nın eserleri berekâtı ile mümkün olduğundan, her ikisini de buracıkta hayırla yâd ederiz.</p>
				<p class="normal">&#160;</p>
				<p class="solbaslik2">Bu harpten ibret aldık mı?</p>
				<p class="normal">Lâkin mâlumdur ki, yalnız askerî ıslahat ile iş bitmez. En evvel adâlet, emniyet, maarif; ikinci derecede, ticâret ve ziraat gibi idârî işlerin en mühim kısımlarını teşkil eden hususların hepsi, el'an olduğu gibi, ayaklar altında yatıyordu.</p>
				<p class="normal">Askerî tanzîmâtımızın yoluna girmiş olduğunu söylemekten maksadım ise, nisbeten ileri gittiğini ifâde etmektir. Yoksa o da, yukarıda beyan olunan hususlara çok sıkı bağlı olduğundan, ötekiler ihmal ve mezelletle toprakta yatarken, bu onları bırakarak, tek başına evc-i âlâ-yı kemâle yükselemezdi.</p>
				<p class="normal">İyi ya! Şimdi Doksandört Harbi'nden sonra da bir ibret aldık mı? Hayır!</p>
				<p class="normal">Fakire kalırsa, zikr olunan zarûrî meselelerin hiç birine iltifat etmediğimiz gibi, askerlik bahsinde dahi ilerlemeyerek, sermâyeden bile yedik. Bugün ise (ondört sene sonra demektir) [1890] o askerlik de kalmadı; o idârî intizam, o itaat dahi mahv oldu.</p>
				<p class="normal">İnşaallah istikbâlimizin evlâtları, Devlet-i Osmâniyye ve daha doğrusu Ümmet-i Muhammediyye'yi gönüllerin arzu ettiği yüksek medeniyet ve şeref içinde bulurlar da, asrımızın tarihini okurken, bizim çektiğimiz gönül üzüntülerine cesûrâne dayandığımızı görerek, lâyık isek, bizi rahmetle anarlar.</p>
				<p class="normal">Evet, <span class="ideitalik">Sultan Abdülaziz hazretlerinin</span> rûhu o cihetten takdis olunsun temennisinde bulunur isek de, hakikatlere vâkıf olan bazı kalblerin dahi merhum Padişah'tan incinmiş olduğunu saklayamayız.</p>
				<p class="normal">&#160;</p>
				<p class="solbaslik2">Mısır ahvâli</p>
				<p class="normal">Fakir bu hâtıraları, resmî meşgûliyetimden vakit bulduğum zamanlarda ve Mısır'da olduğum sırada karaladı idim. Mısır'da bulunmaklığımın sebebi yâni resmî ve diplomasi tabiriyle 'işgâl-i hakîkîsi' ise, istilâ sûretiyle Mısır'a girmiş olan İngilizleri söz ile (?) çıkarmak için, Muhtar Paşa'nın beraberinde Mısır'a gelmiş olan heyetin içinde memur olarak bulunmam idi...</p>
				<p class="normal">Bu sebeple, Mısır ne imiş ve nasıl olmuş da bu hâle gelmiş, ve Sultan Aziz devrinin, şu zamanda Mısır'da gördüğümüz izmihlâle ne dereceye kadar tesiri olmuştur? Bu hususları lâyıkıyla tedkik ve tahkik etmeye fırsat bulmuştum.</p>
				<p class="normal">Bu mes'elede vâkıf olduğum hakikatler, hâlin müsâadesi nisbetinde kaleme alınarak kitabın zeyline konmuştur. Bilhassa okunursa, o vakitte, o asrın idarecilerine karşı <span class="ideitalik">'Tecâvez-allâhu an seyyiâtihim'</span><sup class="calibre3"><a href="../Text/basimizagelenler_split_257.html#footnote-600-157" id="footnote-600-157-backlink" name="footnote-600-157-backlink">157</a></sup> duasını okumaya maatteessüf mecbur olunur.<sup class="calibre3"><a href="../Text/basimizagelenler_split_258.html#footnote-600-158" id="footnote-600-158-backlink" name="footnote-600-158-backlink">158</a></sup></p>
				<p class="normal">&#160;</p>
				<p class="solbaslik2">Fehmi Efendi'nin büyük hizmeti</p>
				<p class="normal">Gelelim epeyce vakitten beri ayrılmış olduğumuz sadede:</p>
				<p class="normal">Öğle ile ikindi arasında ve savaşın tam kızıştığı sırada, hemen hemen üç saatlik bir mesâfe uzunluğundaki savaş hattı boyunca, iki taraftan ateş eden topların adedi ikiyüz elli ile üçyüz arasında tahmin olunuyordu. Artık, tüfek ve kurşun sesleri, aslan kükremesi yanındaki sivrisinek vızıltısı gibi kalıyordu.</p>
				<p class="normal">Bu ara bizden atılan güllelerden birkaçı, düşmanın bir top kapaklısının bütün hayvanlarını öldürdü. Yukarıda nâm-ı celîlini elfâz-ı takdîse ile yâd ettiğim mücâhid-i dinperver, tâbi'-i sünen-i Peygamber, hâce-i ma'rûf <span class="ideitalik">Erzincânî Hazret-i Fehmi Efendi</span> –kaddesallâhu sirruh– yanındaki süvâri ve piyâde müridleri ile koşarak, kapaklıyı yakalayıp sürükleyerek ordumuza getirmiştir.</p>
				<p class="normal">Gerçi öyle bir orduda bir kapaklının kazanılıp kaybedilmesinin zikre bile değeri yoksa da, böyle ufak şeylerin askeri teşvik ve yüreklendirmede pek büyük faydası vardır. Muhârebenin kazanılması ise, askerin kalb kuvvetine bağlı olduğundan, Hazret-i Hoca'nın hizmeti, bunu bilenlerin nazarında pek kıymetlidir.</p>
				<p class="normal">Vakit ikindiyi geçti, guruba iki saat kadar zaman kaldı. Düşman da hücumlarının tesirsiz ve faydasız, asker telef etmekten ibaret olduğunu anladı. Artık her taraftan umûmî ric'at ile çekilmeye başlayıp, uzaklaştıkça uzaklaştı. Allah'a hamd olsun, harp meydanı da askerimizin gâlip elinde kaldı.</p>
				<p class="normal">&#160;</p>
				<p class="solbaslik2">Gedikler muhârebesinin sonu</p>
				<p class="normal">Şimdi denecek ki:</p>
				<p class="normal"><span class="ideitalik">"Niçin süvârimizi düşmanın arkasından hücum ettirip de, kat'î bir netice almadık ve ordusunu tamamen batırmadık?"</span></p>
				<p class="normal">Yukarıda da zikr olunduğu gibi, işte bu mümkün olamazdı. Hele bu silâhlar zamanında, icrâsı hiç kàbil değildir. Hatta düşmanımız dahi, bizden kazandığı muhârebelerin hiç birinde, Avrupa'nın ve bizim eski harp tarihlerinde okunduğu gibi, süvârisini hücuma kaldırıp da onların kılıç ve mızrağından istifâde edemedi... Rusların bu defâki ric'ati dahi kademe usûlüyledir.</p>
				<p class="normal">Akşama bir saat kala, her tarafta ateş kesildi. Herkes yaralılarını taşımak ve ölülerini gömmekle meşgul oldu. Asker yoklama olunarak ölenler ve kalanlar anlaşıldı; bizimkiler birbirini tebrik etti.</p>
				<p class="normal">Nasıl herkes birbirini tebrik etmesin ki, Rusya devleti gibi iki yüz seneden beri hesapsız düşmanlıklarıyla müslümanların kalblerinde onulmaz yaralar açan muazzam bir devlete karşı, büyük ve mühim bir meydan savaşı kazanılmıştı.</p>
				<p class="normal">&#160;</p>
				<p class="solbaslik2">Yaralılar ve şehidler</p>
				<p class="normal">Bizim şehid ve yaralılarımızın miktarı bin beşyüz nefer kadar olduğu, düşmanın zâyiâtının dahi altı yedi bin raddesinde bulunduğu tahmin olundu. Çünkü düşmanın götüremeyip de meydana bıraktığı ve gömülmesiyle bizim askeri meşgul ettiği ölülerin miktarı bin altmış dört neferdir. Bu hâle göre, altı yedi bin zâyiat tahmini, pek insaflı ve ihtiyatlı bir tahmindir.</p>
				<p class="normal">Zira Kızıltepe'yi elimizden almak için o gün dört defa, açıktan, gâyet şiddetli hücumlar etti. Dördünde de büyük kayıp vererek geri çekildi. Bu mütekâmil silâhlar devrinde, öyle açıktan ve pervâsızca yapılan hücumların neye mâl olacağını tecrübe edenler bilirler.</p>
				<p class="normal">Bu savaşta, asıl taarruzu yapan livânın kumandanı Mehmed Bey'in ihtiyâtı olan Hâşim Paşa livâsı da, muhârebe başladıktan bir iki saat sonra işe ve ateşe sokuldu. O gün bu dilâverlerden, çok gayret ve yiğitlik görüldü.</p>
				<p class="normal">Hâşim Paşa, Kars'ın muhâsarası sırasında gösterdiği kahramanlığı burada da ibrâz etti. Dirseğine isabet eden bir kurşunun kemiğini kırması üzerine çekildi. Taarruz eden fırkamızın kumandanı olan Ferik Gedik Ali Paşa dahi başından bir gülle parçasıyla yaralanıp, akşam üzeri geri getirildi.</p>
				<p class="normal">&#160;</p>
				<p class="solbaslik2">Kaptan Mehmed Bey'i tebrik</p>
				<p class="normal">Kaptan Mehmed Bey de göğsünden kurşunla yaralanmış ise de, hamd olsun ki, tehlikeli şekilde değil idi. Hâşim Paşa ile Gedik Ali Paşalardan harbin sonuna kadar istifâde olunamadı. Hatta Gedik Ali Paşa'nın, darbenin şiddetiyle beyni zedelenmiş olmalı ki, bir zaman sonra şuurunun bozulduğu da öğrenildi...</p>
				<p class="normal">Bu muhârebede düşmanın da, isimleri bizce meçhul olan, hayli büyük zâbitanı telef olduğu gibi, süvâri kumandanı General Cafcavazof'un dahi yaralanıp vefat ettiği harpten iki gün sonra işitildi.</p>
				<p class="normal">Muhârebe sona erdikten ve güneş battıktan sonra Muhtar Paşa, Kaptan Mehmed Bey'i çadırına çağırıp, yaptıklarına karşılık teşekkür ve devlet nâmına haylice iltifatlar etmiş ve harbe girişilmezden önce konuşulduğu gibi rütbesinin mirlivâlığa terfi olunduğunu tebşir etmiştir. Ne kadar iftihâr olunacak bir tevcih, ne kadar değerli bir mükâfat.</p>
				<p class="normal">Kaptan Mehmed Bey gözlerinde sevinç ve sürur yaşları akıtarak, harp mevkiinde bulunan askerinin yanında bulunmak üzere geldiği yere döndü.<sup class="calibre3"><a href="../Text/basimizagelenler_split_259.html#footnote-800-43" id="footnote-800-43-backlink" name="footnote-800-43-backlink">(*43)</a></sup></p>
				<p class="normal">&#160;</p>
				<p class="solbaslik2">Muhârebeden sonraki vaziyetimiz</p>
				<p class="normal">O gece sabaha kadar, yaralıları taşımak, ertesi sabah savaşın tekrar başlaması ihtimâline karşı icap eden yerlere asker koymak ve herkesin yapacağı işler târif olunmak gibi, mühim işlerle meşgul olundu...</p>
				<p class="normal">Sabahleyin düşmanda bir hareket görülmedi. Uzaktan umûmî olarak görülen hâlinden ve gizlice gidip gelen köylülerin verdiği haberlerden, düşmanın zedelenmiş olduğu anlaşılıyordu. Hattâ Gümrü kasabası ahâlisi yerlerini bırakıp göç etmeye karar vermişler imiş.</p>
				<p class="normal">Şu hâle göre, işin icâbı, tarafımızdan düşman ordusu üzerine bir taarruz daha yapılmasıydı. Fakat bizim ordunun da hâli, birkaç bakımdan düşünülmeye değer idi.</p>
				<p class="normal">Muhârebede kullandığımız altmış altı Krup topunun beherinin, savaşta yüz ellişer gülle sarf ettiği ve on bin kadar güllenin o gün atılmış olduğu anlaşıldı. Düşmanın top sayısı bizimkinin birkaç katı olduğundan, onun da o gün kırk elli bin gülle harcadığı hiç şüphesizdir. Ama düşmanın dört atlı mühimmat arabaları, arkasında ve yakınında bulunan Gümrü kalesinden, aralıksız olarak mühimmat ikmâli yapıyorlardı.</p>
				<p class="normal">Bizim mekkâre beygirleri ile öküz arabalarının Kars'tan bize gelmesi ise iki gün istiyordu. Hele Erzurum'dan Kars'a ve Trabzon'dan Erzurum'a gelmek için geçirilecek günleri ve çekilecek zahmetleri hesaba katmayalım!</p>
				<p class="normal">&#160;</p>
				<p class="solbaslik2">Düşmanı takip edemedik</p>
				<p class="normal">Bir de düşmanın olduğu yerde derhal istihkâm yapıp müdâfaa haline girmesi üzerine, tekrar bir taarruz icrâsı, büyük büyük hesaplara sebep oldu.</p>
				<p class="normal">Bilhassa muhârebe günü Kızıltepe'nin sağ cenâhındaki askerimizin bozulup firar etmesi, Başkumandan'ın askerin ahlâkına olan emniyetini de zedelemişti. Muvaffakiyet hâsıl olmayıp da bir ric'at icap etse, geride güvenilecek bir ihtiyat kuvvetimiz de yoktu.</p>
				<p class="normal">Elhâsıl şurası hesap edildi, burası ölçüldü biçildi; işin çıkıştırılamayacağı anlaşıldı. Taarruzdan vaz geçilerek, Alacadağ'ın üstünde bulunan ordugâhımızın harp ettiğimiz meydana indirilmesine ve düşmandan zapt ettiğimiz Kızıltepe'nin bizim için bir müdafaa noktası ittihaz olunması lüzûmuna karar verildi.</p>
				<p class="normal">Bütün levâzımatımız dağdan ovaya indirilerek, insanların yerin düzlüğünden, hayvanların ise ovanın bolca olan suyundan ve otundan istifade etmesiyle iktifa olundu. O kadar süvâri ve topçu hayvanlarını otlatmak için ordu büyük ihtiyaç içinde idi.</p>
				<p class="normal">&#160;</p>
				<p class="solbaslik2">Muhârebenin cereyanına dair Dersaadet'e yazılan telgrafın sûreti</p>
				<p class="normal">Bu muhârebenin oluş şeklini haber vermek üzere Seraskerlik makâmına yazılan telgraf ile, buna cevâben gelen ve harekâtın ulviyyetini takdir etmek üzere Muhtar Paşa'ya hitâben şerefvârid olan telgrafnâme-i hümâyûnun ve bütün vükelâ-yı devletten tebrik olarak gelen telgrafnâmelerin sûretleri işte şunlardır:</p>
				<p class="normal"><span class="ideitalik">"Makâm-ı Celîl-i Seraskerî'ye,</span></p>
				<p class="normal"><span class="ideitalik">"Bu gece düşmanın Gedikler ordusu basılarak, muzafferâne bir harb-i umûmî edilmiş ve ismi Gedikler muhârebesi tesmiye olunmuştur. Şöyle ki: Ferik Hacı Râşid Paşa iki gün evvel mühim bir memûriyetle Erzurum'a gönderilmiş olduğundan, müşârünileyhin fırkasına, süvâri feriki Ali Paşa tâyin olunarak, düşman ordusunun hâkim noktası bulunan ve üzeri istihkâm ile sağlamlanmış olan Kızıltepe'yi geceden hücum ile zapt etmeye memur kılındı. Nâci Paşa livâsıyla Ferik Hüseyin Hâmi Paşa fırkası dahi sol cenahtan ileriye sevk olundu. Ferik Ahmed Fâzıl Paşa, kâfi miktarda asker ile Kars'tan çıkarılarak yine sol cenâhımızın takviyesine memur edildi. Dört saatlik bir harp hattı üzerinde bir kademe teşkil olundu. Bu harekâta ait olan tertibat akşamdan icra olunarak, gün doğumuna beş saat kala, Allah'ın yardımına güvenerek, asâkir-i şâhâne her taraftan yola konuldu, birinci vaziyet alındı.</span></p>
				<p class="normal"><span class="ideitalik">"İki buçuk saat sonra asıl taarruz hareketine başlanarak, bir saat sonra da düşman karakollarına çatıldı, muhârebe başladı. O sırada Ali Paşa fırkasındaki Hâşim Paşa ve Miralay Mehmed Bey livâları Kızıltepe'ye şiddetli hücum ederek, gün doğumuna bir saat kala, Allah'ın lûtfu ile, mezkûr tepe zapt olunmuş ve oradan düşman ordusu bizim mermilerimiz ile döğülmeye başlanmıştır. Bunun üzerine, ortalık ağarır ağarmaz, düşmanın Paldırvan</span><sup class="calibre3"><a href="../Text/basimizagelenler_split_260.html#footnote-800-44" id="footnote-800-44-backlink" name="footnote-800-44-backlink">(*44)</a></sup><span class="ideitalik">ordusundaki askeri, bütün kuvveti ile sol cenâhımıza ve zapt olunan Kızıltepe'ye taarruza çıktığından savaş iyice kızıştı. Sol cenâha memur fırka ve livâlarımız ilerlediler. Akşama bir saat kalana kadar muhârebe devam etti.</span></p>
				<p class="normal"><span class="ideitalik">"Kars ovasının bir başından diğer başına kadar uzanan bir hatt-ı harpte iki taraftan ikiyüzden fazla top işlemekte olduğundan, ova ateşler içinde kalmış ve düşman Kızıltepe'yi geri almak için üç defa inatla hücum etmişse de hiç birinde muvaffak olamayarak, lillâhil hamdi velminneh, fevz ü nusret bizden tarafa olarak, muhârebe mevkileri tamamen asâkir-i şâhâne elinde kalmış ve düşman kollarının her biri bir tarafa çekilip gitmiştir. İşte şu meydan muhârebesinin şanlı ve kanlı, büyük muzafferiyetlerden sayılacağını tebşîr ederim.</span></p>
				<p class="normal"><span class="ideitalik">"Bu muhârebede düşmanın dokuz çapında gülle ile dolu bir kapaklısı ve bir top toparlağı alındığı gibi, üç kıt'a kapaklısı dahi tutuşturulmuştur. Birçok silâh vesâire ganimet alınmış ise de, asâkir-i muâvinenin ve şunun bunun elinde olduğundan hakikî miktarı belli değildir. Düşmanın meydan-ı harpte kalan lâşeleri henüz sayılıp gömülememişse de, yaralı ve ölülerin üçbin ile dörtbin arasında</span><sup class="calibre3"><a href="../Text/basimizagelenler_split_261.html#footnote-800-45" id="footnote-800-45-backlink" name="footnote-800-45-backlink">(*45)</a></sup><span class="ideitalik">bulunduğu ve bizim tarafın dahi jurnalleri tam alınamamış ise de bin ikiyüz kadar şehid ve yaralı olduğu tahmin olunabilir.</span></p>
				<p class="normal"><span class="ideitalik">"Bu muhârebede Ferik Ali Paşa bir gülle ile zararsızca yaralanmış, Hâşim Paşa ile redif beşinci alayın miralayı olup hücum livâsına kumanda eden Mehmed Bey dahi göğsünden zararsızca yaralanmışlar ve âcizlerinin altındaki at dahi vurulmuştur. Daha bir hayli zevâtın şecaat ve hizmetleri mâlum ise de, gazete ile neşr olunmak üzere ilerde arz ederim. Şimdiki halde Mehmed Bey ile süvâri üçüncü alayın miralayı Ömer Beylerin livâlıklarını temennî eylerim. Bu muhârebede düşmanın süvâri kumandanı Ferik Cafcavazof kurşunla yaralanarak telef olmuştur.</span></p>
				<p class="normal"><span class="ideitalik">"İşbu muhârebe-i mezkûrenin hâiz olduğu muzafferiyet, mahzâ eser-i lûtf ü tevfîk-i Cenab-ı Hak ve imdâd-ı rûhâniyyet-i Hazret-i Resûl-i Mutlak olduğu ve muktezâ-yı tâli'-i ferhunde-metâli'-i Şehriyâr-ı ma'delet-âsâr bulunduğu şüphesiz olmağla teşekkür ederim.</span></p>
				<p class="normal"><span class="ideitalik">"Bu günün Padişah efendimizin mes'ud doğum gününe tesâdüf etmesi cihetiyle, dördüncü orduya mensup bütün asâkir-i şâhâne kullarının nâçizâne bu yolda, mermili ve kanlı olarak icrâ eyledikleri şehr-âyinlerinin ve bu baptaki hediyelerinin kabul buyurulması arz olunur.</span></p>
				<p class="sagitalik">13 Ağustos 1293 [25 Ağustos 1877]<br class="chapter"/>Ahmed Muhtar"</p>
				<p class="normal">&#160;</p>
				<p class="solbaslik2">Muhtar Paşa'nın telgrafına cevâben gelen telgrafnâme-i hümâyûn ve diğer telgraflar</p>
				<p class="normal"><span class="ideitalik">"Müşîr-i Besâlet-semîrim Muhtar Paşa.</span></p>
				<p class="normal"><span class="ideitalik">"Gedikler muhârebesinde ibrâz ettiğiniz gâlibiyet-i kâmile ile târîh-i askerîmizin mühim sahîfelerini tezyîn ettiniz. Nasb-i aynim olan askerimiz, bu muhârebede dahi gösterdikleri fevkalâde sebat ve metânet ile Osmanlılık hasletine tamâmiyle mâlik olduklarını isbat ettikleri gibi, harp meydanında düşmanın mâhirâne tedbirlerine her sûrette karşı durmakla beraber, muhârebenin neticesini şan ve zaferle kazanmaları, askerimin tam bir intizam içinde bulunmasına açık bir delil olmakla, indimizde takdîr ve tahsîne sebep olduğundan, hey'et-i devlet ve milletle beraber, ordu efrâdınıza teşekkür ederim. Hak ettiklerine şehâdette bulunduğunuz ümerânın, inhânız vechile terfilerine müsâade ettim. İnşaallah diğer ümerâ, zâbitân ve efrâdın zafer nişanlarını da kendi elimle takmaya muvaffak olurum.</span></p>
				<p class="normal"><span class="ideitalik">"Bu muhârebenin, dâvâmızın sıdkına ve hak olduğuna şâhid olan Hazret-i Âdil-i Mutlak'ın inâyeti ve cümlemizin urvet-ül vuskâ-yı hâcâtı bulunan Hazret-i Resûl-i Ekrem Efendimizin imdâd-ı rûhâniyetiyle bundan böyle dahi askerimizin mazhar-ı nasrun mübîn ve harb ü gazâlarda alem-i İslâm'ı himâye ile kâmbîn olmaları Cenâb-ı Nâsır-ı Hakîkî'den niyâz olunur. Silâh arkadaşlarınıza ferd ferd selâm ederim. Hak Teâlâ nusret-i bâliga-i samedâniyyesini üzerlerinizden eksik etmesin.</span></p>
				<p class="sagitalik">14 Ağustos sene 1293 [26 Ağustos 1877]"</p>
				<p class="normal"><span class="ideitalik">"Mâbeyn-i Hümâyûn başkitâbetinden</span></p>
				<p class="normal"><span class="ideitalik">Ahmed Muhtar Paşa hazretlerine,</span></p>
				<p class="normal"><span class="ideitalik">"Zât-ı âlî-yi âsafânelerine hitâben şerefsudûr olan telgrafnâme-i hümâyûn-u Cenâb-ı Pâdişâhî aynen yukarıya yazılmıştır."</span></p>
				<p class="sagitalik">14 Ağustos sene 1293<br class="chapter"/>Said"</p>
				<p class="normal">&#160;</p>
				<p class="solbaslik2">Muhârebede iş görenlerin isimleri</p>
				<p class="normal">İşte bu telgrafnâme-i hümâyûnu biz dahi üste yazıp, alt tarafına <span class="ideitalik">"Ey silâh arkadaşlarım!..."</span> hitâbıyla başlayan ve harbin cereyan ediş şeklini askerin hepsine anlatan tafsilâtlı bir 'zeyl' ilâvesiyle bütün fırkalara gönderdik. Bu zeyilde askerin sebat ve metânetine büyük büyük teşekkürler edildiği gibi, savaşta güzel hizmet eden erkân ve ümerânın isimleri de o zeyle yazılarak ilân olundu.</p>
				<p class="normal">Onlar da şunlardır:</p>
				<p class="normal"><span class="ideitalik">Ferik Gedik Ali Paşa, Ferik Ahmed Fâzıl Paşa, Mirlivâ Hâşim Paşa, Erkânıharbiye reisi Hasan Kâzım Paşa, Mirlivâ Nâci Paşa, Miralay Mehmed Bey, Miralay Ömer Bey, Miralay Hamdi Bey, Dağıstanlı Gâzi Şâmil Paşa, Çerkes Mirlivâ Musa Paşa, Kolağası Dağıstanlı Mehmed Bey, Zeylanlı aşireti reisi Ahmed Ağa, Camadanlı aşireti ağası Maksud Ağa, ve diğerleri...</span></p>
				<p class="normal">&#160;</p>
				<p class="solbaslik2">Sadrâzam'ın telgrafı</p>
				<p class="normal">Hey'et-i vükelâ nâmına Sadrâzam hazretlerinden telgrafnâme-i Sâmî:<sup class="calibre3"><a href="../Text/basimizagelenler_split_262.html#footnote-800-46" id="footnote-800-46-backlink" name="footnote-800-46-backlink">(*46)</a></sup></p>
				<p class="normal"><span class="ideitalik">"Gedikler muhârebesinin muzaffer neticesine dâir telgrafnâme-i müşîrîleri memnûniyetle kırâat olundu. Cenab-ı Hakk'ın avn ü tevfîk-i sübhâniyyesi, isâbetli tedbirlerine yâver ve teveccühât-ı mukaddese-i şehriyârî beraber olduğu halde, asâkir-i şâhâne kardaşlarımızın kahraman savletleri ve düşman ordusunun perişan edilmesine muvaffakiyetleri, hakîkaten altın kalemle târîh-i asra kayd olunacak büyük zaferlerden ve devlet ü milletçe iftihâr edilecek mes'ud vak'alardan olmakla, zât-ı devletlerinin ve bilcümle ümerâ ve zâbitan ile asker kardaşlarımızın himmet ve gayret-i hamiyyetmendânelerini tebrik ve tes'îd eyleriz.</span></p>
				<p class="sagitalik">14 Ağustos 1293"</p>
</body>
</html>