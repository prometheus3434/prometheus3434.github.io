<?xml version="1.0" encoding="utf-8"?>
<html xmlns="http://www.w3.org/1999/xhtml">
 <head>
 <title>3-4.html</title>
 <meta http-equiv="Content-Type" content="text/html; charset=utf-8" />
 

</head>
 <body><div id="x3-4.html" xml:lang="tr-TR"><div><p></p><p id="toc_marker-5"><st c="9"> Tahin-Pekmez Günleri</st></p><p><st c="30"> Şükran Hanım’ın katlanamadığı şeylerin başında saygısızlık gelirdi, daha doğrusu iyi niyetin kötüye kullanılması. </st><st c="145">Banka müdürüyken, yanında çalışanları önce tatlılıkla yola getirmeye çalışmıştı: İşyerine gelirken önemli bir kuruma yakışır biçimde giyinmelerini rica etmişti; yerli yersiz şakalaşmalara, peş peşe getirtilen çaylara, uzun süren telefon konuşmalarına son vermeleri şarttı; çağdaş memurlar olarak, Atatürk portresinin altındaki vazoya her gün sırayla taze çiçek koymalıydılar. </st><st c="521">Sırayı ve çiçeğin türünü saptamayı onlara bırakmıştı.</st></p><p><st c="574"> Uyarılarına kısa bir süre uyulmuş, sonra savsaklamalar başlamıştı. </st><st c="642">İşte o zaman Şükran Hanım –istemese de– katı kurallar koymak zorunda kalmıştı. </st><st c="721">Önce çay servisini günde ikiyle kısıtlamıştı, evinden termosla getirdiği kahvesini çay molalarında içerek onlara örnek olmuştu. </st><st c="849">Kurallara uyanları, yani iyi giyinenleri ve Atatürk’ün çiçeklerini aksatmayanları nasıl destekleyebileceğini araştırmıştı. </st><st c="972">Ne yazık ki tek başına yapabileceği pek fazla bir şey yoktu. </st><st c="1033">(Bazılarının, arkasından kıskıs gülmeleri hiç önemli değildi.)</st></p><p><st c="1095"> Aynı düş kırıklıklarını emekliye ayrıldıktan sonra da yaşamıştı. </st><st c="1161">Tam artık evinin kadını sıfatıyla rahat bir soluk alacakken eş-dostun nerdeyse yalvar yakar olup üstelemeleri sonucu üstlendiği site yöneticiliği görevinde de zorlanmıştı. </st><st c="1333">Görevi kabul etmesinin tek nedeni, yaşadığı siteye bir güvenlik ağı germek, çekidüzen vermekti. </st><st c="1429">Gerçi hangi dairelerde kimlerin kaldığı önemli değildi, nasılsa komşuları aynı kooperatifin üyeleriydiler ama acaba içlerinden anahtarını bir yabancıya teslim edecek kadar düşüncesiz biri çıkar mıydı? </st><st c="1630">Ya anahtarı alan, bir anarşist, bir teröristse... </st><st c="1680">Son zamanlarda gazetelerde, bu tür olaylardan geçilmiyordu: komşulara sevimli, uygar görünen bir çift, bir çatışma sırasında ölü olarak ele geçiriliyordu sözgelimi. </st><st c="1845">Böyle bir durum sitelilerin huzurunu nasıl bozardı... </st><st c="1899">Tam ailece televizyon başına geçmişken, kanlı haberleri ürpererek izlerken, sizin de başınıza aynı şeyin gelmesi ne demekti... </st><st c="2026">Polisin haklı olduğu kesindi de parçalanmış cesetleri görmek, sonra karakollara götürülmek, sorgulanmak, düpedüz sinir bozucuydu. </st><st c="2156">Dahası, sitenin adı bir kere kötüye çıktı mı üst kat komşusu Albay Necmi Bey, katını nasıl satabilirdi?</st></p><p><st c="2259"> Şükran Hanım, yaşamı boyunca, bir gün yanlışlık yaptığını kavrayacağı korkusuyla evlenmemişti. </st><st c="2355">“Aile”yi bir kavram olarak sevmek, yüceltmek yetmişti ona. </st><st c="2414">Zamanında Necmi Bey gibi yol-iz bilen bir beyefendiye, defterini tutmasına yardımcı olan bir dosta rastlasaydı, belki... </st><st c="2535">Necmi Bey’i bahçedeki çiçekleri sularken (üstelik görevi değilken) gördüğünde “Size gül getirecektim Şükran Hanım ama fazla laubali olur diye düşündüm. </st><st c="2687">Zaten güle gül getirilmez” dediğini duyduğunda, belki, diyordu kendi kendine, belki. </st><st c="2772">Varsın kocası paraca sıkışık olsundu.</st></p><p><st c="2809"> Alınacak güvenlik önlemlerini birlikte gözden geçirirken, kapıcının ek bir ücret karşılığında sitenin güvenlik görevliliğini üstlenmesini kararlaştırdılar. </st><st c="2966">Onun cahil bir adam olduğunu hesaba katarak yabancılara soracağı soruları uzun uzun ezberlettiler:</st></p><p><st c="3064"> — Adınız ne?</st></p><p><st c="3077"> — Hangi daireye, kimlere gidiyorsunuz?</st></p><p><st c="3116"> — Ne kadar kalacaksınız?</st></p><p><st c="3141"> — Çantanızı aramamda bir sakınca var mı?</st></p><p></p><p><st c="3182"> Kapıcı, önce koruma görevini keyifle üstlendi, ne de olsa aylığı artacaktı; gelgelelim Şükran Hanım’la Albay’ın en güvendikleri dostları bile yönetim borçlarını ödemeyi savsaklayınca eski aylığını bile zamanında alamadı:</st></p><p><st c="3403"> — Boşuna çabalamayın, dedi. </st><st c="3432">Dertsiz başınıza dert aramayın.</st></p><p><st c="3463"> Geçen gece geç saatlerde gelen bir yabancı, “Bari doğum tarihimi, baba adımı, mesleğimi de sor” diye alay ederek pasaportunu uzatmıştı. </st><st c="3600">Meğer o delikanlı, Makbule Hanım’ın yeğeniymiş, dışardan geliyormuş.</st></p><p><st c="3668"> Albay bu olay karşısında biraz gerilese de –belki Makbule Hanım, yeğenine siteden bir kat almayı düşünüyordu– Şükran Hanım yılmışa benzemiyordu. </st><st c="3814">Hemen kararını verdi: sitedeki kadın komşularını haftada bir gün evinde toplayacak, ağızlarını arayacaktı. </st><st c="3921">En güvenli yol buydu.</st></p><p><st c="3942"> Eski arkadaşları Nuşin, Nurhayat ve Berna dışında gençler de –Zeynep ile Ebru– katılıyorlardı günlere. </st><st c="4046">Makbule Hanım artık gelmediğine göre, demek küsmüştü, gönlünü almak gerekiyordu. </st><st c="4127">Konuklar, Şükran Hanım’ın ünlü kol böreği ile poğaçalarını yerken bir yandan da çaylarını, adaçaylarını, kuşburnu çaylarını, ıhlamurlarını içiyorlardı. </st><st c="4279">O gevşeklik içinde, yeni kiracılar üstüne gözlemlerini aktarıyorlardı –daha doğrusu, Şükran Hanım’ın sezdirmeden sorduğu önemli soruları içtenlikle yanıtlıyorlardı. </st><st c="4444">Yoksa yerli-yersiz dedikoduya izin yoktu bu evde, bilirlerdi.</st></p><p><st c="4505"> Görev dağılımı da aksamıyordu: Nuşin pasta, Nurhayat çay servisinde, Berna, kahvesini tazelemekte çalışıyorlardı. </st><st c="4620">Şükran Hanım yaşıtı komşularına bile “Teşekkür ederim </st><span><st c="4674">kızım</st></span><st c="4679"> ” demeyi aksatmazdı. </st><st c="4701">Kapıcılarla temizlikçilerin (temizlikçisi kaç haftadır gelmiyordu) başa çıktığı bir dünyada saygınlığını başka türlü nasıl koruyabilirdi...</st></p><p><st c="4840"> Kurallarına uyulduğu sürece kapısı herkese açıktı zaten. </st><st c="4898">Evinde sigara ya da içki bulundurmaması pintiliğinden kaynaklanmıyordu. </st><st c="4970">Katlanamadığı ikinci şey, aşırılık ve savurganlıktı. </st><st c="5023">Bu iki eğilim, kişiyi batağa sürüklemek açısından aynı kapıya çıkardı onca. </st><st c="5099">Bir keresinde Zeynep’in getirdiği teneke Koka-Kola’yı bira sanması da bu aşırı dikkatine bağlıydı. </st><st c="5198">Ebru’nun –kendi yanında değilse bile– sigara içmesinden tedirgin olduğunu yüzüne karşı söylemişti. </st><st c="5297">Hep onların iyiliği için. </st><st c="5323">Şimdilik gülüp geçseler de bu öğütlerin değerini sonra nasılsa anlayacaklardı.</st></p><p></p><p><st c="5401"> O ikindi, her zamanki gibi:</st></p><p><st c="5429"> — Elinize sağlık...</st></p><p><st c="5449"> — Nefis olmuş. </st><st c="5465">Tarifini bir yere yazmıştım da bulamıyorum, bir daha yazabilir miyim?</st></p><p><st c="5534"> — Doğrusu sizin kol böreğinizin üstüne yok, gibi övgüleri yarım yamalak bir alçakgönüllülükle dinlerken birden Zeynep, kızının tatile çıkacağından söz etmişti. </st><st c="5695">Şükran Hanım irkildi ama renk vermedi: Bir anne, on yedi yaşındaki kızını tek başına nasıl tatile gönderebilirdi!</st></p><p><st c="5808"> Konuşma uzayınca kızın, Şükran Hanım’ın gideceği tatil yöresini seçtiği anlaşıldı. </st><st c="5892">Yorucu sorumluluklardan bir süre uzak kalmak, kışlık işlerinin başına istekle dönmek için üç-beş günlük bir tatil yapmayı kararlaştırmış ama onlara bu tasarısından söz etmemişti; kendisinin yokluğundan yararlanıp düzeni aksatmalarını göze alamamıştı.</st></p><p><st c="6142"> — Otelde mi kalacak, pansiyonda mı? </st><st c="6179">gibi nesnel bir soruyla yetindi.</st></p><p><st c="6211"> — Öğrenci harçlığıyla ancak pansiyonda kalabilir tabii, dedi Zeynep gülerek. </st><st c="6289">Ama ne fark eder, kumsal ortak. </st><st c="6321">Geçen yıl Necmi Bey de kalmış o pansiyonda, ondan öğrendik.</st></p><p><st c="6380"> Necmi Bey’in böyle ucuz, öğrenci-işi bir pansiyonda kalması... </st><st c="6444">Demek kimselere güvenmemek gerek.</st></p><p><st c="6477"> O zaman çocuğun ne kusuru var? </st><st c="6509">diye patladı içinden, öfkesini dışarı taşırmadan.</st></p><p><st c="6558"> Zeynep’in kızını bir kerecik görmüştü, gözü pek tutmamıştı. </st><st c="6619">Adını tam koyamadığı bir aykırılık sezmişti onda: her an umulmadık bir şey yapabilirmiş gibi. </st><st c="6713">Gelgelelim artık inanılan insanların da beklenmedik şeyler yapabileceği ortaya çıktığına göre... </st><st c="6810">kızcağızı suçlamak haksızlıktı. </st><st c="6842">Ne de olsa çocuğun sorunlarıyla ilgilenmeyen, giyim konusunda örnek olmaktansa onun yırtık blucinlerini üstüne geçiren, vurdumduymaz bir dulun yetiştirmesiydi.</st></p><p><st c="7001"> Şükran Hanım’ın içini bir sevgi dalgası yokladı: belki biraz sabırla, özenle... </st><st c="7082">Çağdaş Genç Kız yarışmasının herhangi bir dalında bir ikincilik ödülü kazanabilirdi çocuk. </st><st c="7173">Şimdiye kadar tasarladığı Çağdaş Memur, Çağdaş Kapıcı ödüllerini kimse kazanamamıştı. </st><st c="7259">Bu tür yarışmalar gerçekten düşlediği gibi düzenlense de özendirme ödülü verebileceği kişilerin sayısı üçü-beşi geçmiyordu.</st></p><p><st c="7382"> Kızın kendisini sevmediğini sezmesi, işini güçleştirecekti kuşkusuz ama Şükran Hanım güçlüklerden yılacak insan değildi. </st><st c="7504">Önce tatlılıkla, yumuşak davranırsa...</st></p><p><st c="7542"> Valizine tatilde okuyacağı kitapları yerleştirirken –</st><span><st c="7596"> Dünümüz Bu</st></span><span><st c="7607"> günümüz</st></span><st c="7615"> (araştırma), </st><span><st c="7629">Kırk Satır mı Kırk Katır mı?</st></span><st c="7657"> (folklor yazıları), </st><span><st c="7678">Önderlerin Bilinmeyen Yanla</st></span><span><st c="7705"> rı</st></span><st c="7708"> (anılar), </st><span><st c="7719">Saz ve Söz</st></span><st c="7729"> (şiirler)– kızın sorunlarına (adı Nükhet’ti galiba) çözüm getireceğini umuyordu.</st></p><p></p><p><st c="7810"> - - - - - - - - - -</st></p><p></p><p><st c="7830"> Havaya eylül değdiğinden, kumsal pek kalabalık değildi. </st><st c="7887">Yine de kızı ancak öğleye doğru görebildi – ufak dürbünü aracılığıyla: demek geç kalkıyordu. </st><st c="7980">Nerdeyse yarıladığı kitabı bir kenara bırakıp çabucak giyindi. </st><st c="8043">Güneş sütünü, gözlüğünü, termosunu çantasına koyarken arada pencereden göz atıyordu kumsala. </st><st c="8136">Kız yerinden kalkmamıştı. </st><st c="8162">Şezlonga uzanmış, kitap okuyordu. </st><st c="8196">Parmaklarının arasındaki sigarayı görene kadar içinden, “Aferin” demişti ona. </st><st c="8274">Sonra hemen, “Bu alışkanlık da zamanla geçer” diye avuttu kendini. </st><st c="8341">Yeter ki dertlerini açacağı bir büyüğünü bulsun.</st></p><p><st c="8389"> Kırmızı havlu giysisiyle aynaya baktı. </st><st c="8429">Altmış yaşına merdiven dayamasına karşın bedeni hâlâ diri, teni gergindi. </st><st c="8503">“Kendini her türlü aşırılıktan korumanın ödülü bu” diye gülümsedi aynadan bakan yosun-yeşili, genç gözlerine. </st><st c="8613">(Her sevişme süresinin yaşamdan üç dakika çaldığını bir yerlerde okumuştu. </st><st c="8688">Şu kahveyi de azaltırsa...)</st></p><p></p><p><st c="8715"> Kız, önce onu tanımadı.</st></p><p><st c="8739"> — Merhaba Nükhet, dedi Şükran Hanım çaycının getireceği şezlongu beklerken, beni tanıyamadın galiba.</st></p><p><st c="8840"> Kız doğruldu, şaşkınlıkla yüzüne baktı:</st></p><p><st c="8880"> — Nasıl tanıyabilirim ki Şükran Hanım? </st><st c="8920">Sizi burada göreceğimi, bin yıl düşünsem...</st></p><p><st c="8963"> — Ben otelde kalıyorum.</st></p><p><st c="8987"> Şükran Hanım’ın aralarına bir uzaklık koymak istediğini sezen Nükhet:</st></p><p><st c="9057"> — Kumsalda buluştuk ya! </st><st c="9082">diye güldü.</st></p><p><st c="9093"> — Doğrusu iyi de oldu, diye alttan aldı Şükran Hanım. </st><st c="9148">Kışın, site-yaşamı güzeldir, güvencelidir ama yazın böyle hiç kimseyi tanımadığın bir yörede bir dosta raslamak az şey değildir. </st><st c="9277">Yalnızca kitap okumakla zaman geçmez, insan bildik bir yüz arar.</st></p><p><st c="9341"> — Doğrusu benim buradaki çevrem geniştir oldukça, dedi Nükhet. </st><st c="9405">Onlarla istediğim zaman görüşebilirim de kıyıda yalnız kalmayı seviyorum.</st></p><p><st c="9478"> Eskiden aykırılık diye nitelediği şeyin aslında art niyetsiz bir patavatsızlık olduğunu anlayan Şükran Hanım,</st></p><p><st c="9588"> — Ben de birazdan kalkacaktım zaten, dedi alındığını pek gizleyemeden.</st></p><p><st c="9659"> — Sizi demek istememiştim, dedi Nükhet telaşla. </st><st c="9708">Genel bir şeyden söz ediyordum.</st></p><p><st c="9739"> — Biliyorum Nükhetçiğim, zaten dediğini üstüme alınmadım.</st></p><p><st c="9797"> Kızın utancından yararlanmak için dokunaklı sözcükler seçti; bu fırsat bir daha eline geçmezdi:</st></p><p><st c="9893"> — Hem zaten beni kastetsen de kırılmazdım. </st><st c="9937">Senin gibi gencecik bir kız, anneannesi yaşında, üstelik yalnız yaşayan bir kadınla ne paylaşabilir ki?</st></p><p><st c="10040"> Beklediği tepkiyi hemen aldı:</st></p><p><st c="10070"> — Yapmayın Şükran Hanım! </st><st c="10096">Sizin sitede ne kadar geniş bir dost çevreniz olduğunu bilmeyen yok.</st></p><p><st c="10164"> — Ama o, sitedeyken. </st><st c="10186">Yabancı bir ortama girdiğimde ne kadar yalnız kalıyorum, bilsen.</st></p><p><st c="10250"> — Bu gece arkadaşlarla diskoya gidiyoruz. </st><st c="10293">Bize katılsanıza, diye atıldı Nükhet olanca içtenliğiyle. </st><st c="10351">Müzik biraz hızlı, hoparlörü de iyice açıyorlar, çok gürültülü ama belki yalnız kalmaktan, bir odaya kapanmaktan iyidir.</st></p><p><st c="10471"> Şükran Hanım, ona yakınlaşmakta ölçüyü iyice kaçırdığını düşündü:</st></p><p><st c="10537"> — Bu gece gelemem Nükhetçiğim. </st><st c="10569">Bitirilecek bir kitap var, izlenimlerimi de günlüğüme geçirmem şart. </st><st c="10638">Belki yarın gece. </st><st c="10656">Tabii arkadaşlarına göre çok yaşlı kaçmayacaksam.</st></p><p><st c="10705"> — Herhalde güzel bir kadın olduğunuzu, bu kırmızı havlu giysinin size çok yakıştığını biliyorsunuz, dedi Nükhet. </st></p><p><st c="10819">— Modelin yalnız bu rengi kalmış mağazada, öylesine aldım, nasılsa üç-beş gün giyeceğim, diye üste çıktı Şükran Hanım. </st><st c="10938">Şimdilik hoşça kal...</st></p><p></p><p><st c="10959"> - - - - - - - - - -</st></p><p></p><p><st c="10979"> Şükran Hanım’ın gece-defterine düştüğü notlardan:</st></p><p><st c="11029"> “Doğruyu söylemek gerekirse bu otelin ucuz bir pansiyondan farkı yok. </st><st c="11100">Havlularla çarşafı değiştirmeye gelmediler, temizlik yapmadılar... </st><st c="11167">Üstelik, ortalıkta dolaşan çiftlerin evli olup olmadıkları anlaşılmıyor. </st><st c="11240">Yalnız şu kadarı kesin ki evli olsalardı bu aksaklıklara, başıboşluğa karşı çıkarlardı. </st><st c="11328">Otel yöneticileri bizim iyi niyetimizi kötüye kullanıyorlarsa Necmi Bey, pansiyonu seçmekte haksız sayılamaz. </st><st c="11438">Hem en azından daha ucuza gelir.</st></p><p><st c="11470"> Sabah saatlerini N.’yle kumsalda geçirdim. </st><st c="11514">Kurnaz bir kız gibi görünse de saf bir yanı var. </st><st c="11563">Yarın gece istemesem bile diskoya gitmek zorundayım. </st><st c="11616">Çocuğu yönlendireceksem, ilişkilerini öğrenmem şart. </st><st c="11669">Derler ya, “İnsanlar ya yolculukta ya sarhoşken kendilerini açığa vururlar.” Sabah, kırmızının bana yakıştığını söylemişti, üstünde durulmaya değer bir ayrıntı. </st><st c="11830">Yarın gece kırmızı şalıma sarınırsam dediklerinin doğruluk derecesini saptayabilirim... </st><st c="11918">Kitabı bitirdim. </st><st c="11935">Bir duş iyi gelecek. </st><st c="11956">Dünün havlusuyla kurulanırım. </st><st c="11986">Balkona asmıştım, nemi kalmamıştır.”</st></p><p></p><p><st c="12022"> - - - - - - - - - -</st></p><p></p><p><st c="12042"> Nükhet’i kumsalda görememek, Şükran Hanım’ı işkillendirmişti. </st><st c="12105">Ne olmuş olabilirdi ki? </st><st c="12129">Pansiyonun telefon numarasını almadığına içerledi. </st><st c="12180">Kendi oda numarasını da vermemişti kıza. </st><st c="12221">Demek tatil, kişiye bir gevşeme getiriyordu, sağlam ilkelerinden şaşmasına yol açıyordu. </st><st c="12310">Bir an önce sıyrılmalıydı bu uyuşukluktan.</st></p><p><st c="12352"> Akşama doğru aynada, siyah giysisinin üstüne sarındığı kırmızı şalla nasıl göründüğüne bakarken telefon çaldı.</st></p><p><st c="12463"> — Benim Nükhet, nasılsınız Şükran Hanım?</st></p><p><st c="12504"> — Merhaba Nükhet, ben de sana telefon numaramı vermediğimi düşünüyordum.</st></p><p><st c="12577"> — Burada tek otel var, bulmam güç olmadı.</st></p><p><st c="12619"> — Neden kumsala inmedin bu sabah canım? </st><st c="12660">Gözüm seni aradı.</st></p><p><st c="12677"> — Hüseyin’in teyzesi fenalaşmış. </st><st c="12711">Hep birlikte onlara gittik.</st></p><p><st c="12738"> — Hüseyin senin çok yakın bir arkadaşın mı? </st><st c="12783">diye sordu Şükran Hanım, kızın telaşlı konuşmasına bu önemli ipucunu sokuşturarak.</st></p><p><st c="12865"> — Hepimiz yakın arkadaşız biz. </st><st c="12897">Erkek arkadaşım mı diye soruyorsanız, değil. </st><st c="12942">Sizin kuşağa daha yakın biridir o. </st><st c="12977">Sizi otelden mi alalım yoksa diskoya kendiniz mi gelmek istersiniz?</st></p><p><st c="13044"> — Belki bulamam orayı. </st><st c="13068">Bekletmekten de hiç hoşlanmam. </st><st c="13099">Mümkünse, içinizden biri alsın beni.</st></p><p><st c="13135"> — Ben çok isterdim ama annemin telefonunu beklemek zorundayım. </st><st c="13199">Yoksa meraklanır. </st><st c="13217">En iyisi, Hüseyin sizi lobide beklesin. </st><st c="13257">On buçukta. </st><st c="13269">Sizin için uygun mu?</st></p><p><st c="13289"> — Tabii de onu nasıl tanıyacağım?</st></p><p><st c="13323"> — Merak etmeyin, görür görmez tanırsınız.</st></p><p><st c="13365"> Kikirdemeyi andıran bir gülüşten sonra:</st></p><p><st c="13405"> — Hoşça kalın. </st><st c="13421">On bire doğru görüşüyoruz.</st></p><p></p><p><st c="13447"> Şükran Hanım telefonu kapattıktan sonra fazla erken hazırlandığını fark etti. </st><st c="13526">İyi ki makyajını yapmamıştı daha. </st><st c="13560">En iyisi yarım saat sonra lokantaya inmek, sonbahar akşamının çöküşünü orada izlemekti. </st><st c="13648">Eskiler, yaz sonuna tahin-pekmez günleri derlerdi, ne güzel! </st><st c="13709">Koyu tarçınla acı karanfil karışımı bir duygu, bir tat. </st><st c="13765">Batan güneşin kızılıyla baygın ıhlamur kokusu.</st></p><p><st c="13811"> Bu akşam, haşlanmış tavukla püre yemeyecekti. </st><st c="13858">Belki az pişmiş bir biftek, patates salatası, domatesle salatalık söğüş, bir peynir tabağı ve roze şarap. </st><st c="13964">Perhizinden bir günlüğüne kaytarabilirdi pekâlâ. </st><st c="14013">Nasılsa tatildeydi. </st><st c="14033">Üstelik böylelikle lokantadaki masasında daha uzun süre oturabilir, on buçukta lobiye inmeden, odasında defterine geçireceği izlenimlere zaman ayırabilirdi. </st><st c="14190">Son bir çekidüzen verebilirdi kendine.</st></p><p><st c="14228"> Odasına döndüğünde –şaraptan mıdır nedir– bir uyku çökmüştü üstüne. </st><st c="14297">Son günlerde iyice unutkanlaştığını düşünerek izlenimlerini hemen defterine geçirdi. </st><st c="14382">İki şey kafasını kurcalıyordu: Nükhet, neden “Hüseyin’i görür görmez tanırsınız” demişti ve neden bunu söylerken kikirdemişti? </st><st c="14509">Adam hakkında bildiği tek şey, onun kendi kuşağına daha yakın olmasıydı, ne demekse...</st></p><p><st c="14595"> Ama yakınmaya hakkı yoktu doğrusu. </st><st c="14631">Kızın yakın arkadaşlarından biriyle on dakika baş başa kalmak –hele bir takside, kimse görmeden– kolay ele geçecek bir fırsat değildi.</st></p><p></p><p><st c="14765"> - - - - - - - - - -</st></p><p></p><p><st c="14785"> Hüseyin’i görür görmez tanıdı da nedenini kestiremedi. </st><st c="14841">Buluşmaya önce gelen olmamak için girişteki mermer sütunun arkasına gizlenmişti. </st><st c="14922">Saat tam on buçukta geniş cam kapılardan giren adam, iriyarı biriydi, esmerdi galiba. </st><st c="15008">Ama ışıkların altına yürürken önce kumral, sonra sarışın oldu. </st><st c="15071">Yaşı da önce otuzken sonra kırkta karar kıldı. </st><st c="15118">Yazın güneşini emmiş yanık teni, omuzlarına inen ışıltılı, alacalı saçlarıyla loş lobiyi yaza boyadı.</st></p><p><st c="15219"> — Şükran Hanım? </st><st c="15236">diye sordu gamzelerini çukurlaştıran bir gülümsemeyle.</st></p><p><st c="15290"> Şükran Hanım sütunun arkasından ürkekçe çıkmış, ona doğru yürüyordu.</st></p><p><st c="15359"> — Evet benim, </st><span><st c="15374">delikan</st></span><span><st c="15381"> lı.</st></span></p><p><st c="15385"> — Taksi dışarıda bekliyor. </st><st c="15413">Buyurun.</st></p><p><st c="15421"> — Zahmet oldu size.</st></p><p><st c="15441"> — Ne zahmeti? </st><st c="15456">Sizin gibi kapısından alınmaya değer hanımefendiler bulunmuyor bu günlerde.</st></p><p><st c="15531"> Taksinin arka kapısını açtı, kendisi öne oturdu. </st><st c="15581">Hay aksi!</st></p><p><st c="15590"> Şükran Hanım övgüye, övgüyle karşılık verme gereğini duydu:</st></p><p><st c="15650"> — Sizin gibi delikanlılara da.</st></p><p><st c="15681"> — Siz, yaş konusunda takılmışsınız anlaşılan. </st><st c="15728">Kendizi yaşlı bir kadın gibi görmek istiyorsunuz. </st><st c="15778">Orası tamam da bana “delikanlı” demeyin lütfen.</st></p><p><st c="15825"> — Ama Nükhet’in arkadaşısınız, dedi Şükran Hanım, masum bir gülücükle.</st></p><p><st c="15896"> — N’olmuş yani?</st></p><p><st c="15912"> — Hiçbir şey elbet, dedi Şükran Hanım, dizlerini kibarca birleştirerek.</st></p><p><st c="15984"> Şoförün duymasında sakınca görmediği bir soru sordu:</st></p><p><st c="16037"> — Mesleğiniz nedir Hüseyin Bey?</st></p><p><st c="16069"> — Meslek denebilirse denizciyim. </st><st c="16103">Motorumla turist gezdiririm. </st><st c="16132">Hepsi yeni yetme kızlarla oğlanlar. </st><st c="16168">Ne doğru dürüst yüzmeyi bilirler, ne doğru dürüst içmeyi. </st><st c="16226">Ben onların Hüseyin abileriyim. </st><st c="16258">Can sıkıcı bir iş.</st></p><p><st c="16276"> — Yoo, bir görev, dedi Şükran Hanım. </st><st c="16314">Siz olmasanız, ben olmasam, yani nasıl... </st><st c="16356">Sözgelimi Nükhet bu akşam beni aramasaydı...</st></p><p><st c="16400"> — Galiba siz insanları yönlendiren takımındansınız. </st><st c="16453">Açık sözlülüğümü bağışlayın: Aramasa ne olurdu ki?</st></p><p><st c="16503"> — Ama Nükhet’in annesi benim komşum. </st><st c="16541">Onunla ilgilenmem şart.</st></p><p><st c="16564"> — Nedenmiş o? </st><st c="16579">Nükhet akıllı kızdır, iyi yüreklidir.</st></p><p><st c="16616"> — Teyzenizin durumu nasıl sahi? </st><st c="16649">Sormayı unuttum. </st><st c="16666">Nükhet söylemişti de.</st></p><p><st c="16687"> — Atlattı sayılır. </st><st c="16707">Ne de olsa eski kuşaktan. </st><st c="16733">Yıllanmış şarap gibi.</st></p><p><st c="16754"> Şükran Hanım, ağzının şarap koktuğunu düşünerek sustu. </st><st c="16810">Adam argoyla karışık da olsa –ki bu, sınıfını gizlemediğini gösterdiğinden bir erdem sayılabilirdi– Necmi Bey’i aratmayan güzel cümleler kurabiliyordu. </st><st c="16962">Tabii aralarındaki sınıf ve kültür uçurumunu bildiğinden övgülerinde onun kadar ileri gitmiyordu. </st><st c="17060">Aferin doğrusu.</st></p><p></p><p><st c="17075"> Diskoteği sandığı kadar ürkütücü bulmadı, belki de gençlere uyum sağlamak için ister istemez içtiği iki kadeh viski yüzünden. </st><st c="17202">Yine de gençlerin arasında uygunsuz bir ilişki olsa, gözünden asla kaçmazdı. </st><st c="17279">Kendisine saygı göstermekte kusur etmiyorlardı. </st><st c="17327">Hüseyin ile Nükhet en iyi dans eden çiftti aralarında, gerçek hayatta bir çift oluşturmasalar bile. </st><st c="17427">Hüseyin’in dans önerisini geri çevirmesi kolay olmadı. </st><st c="17482">Ama onu kırmadan başarabildi.</st></p><p><st c="17511"> Dönüşte taksiden ikisi birlikte indiklerinde, Nükhet:</st></p><p><st c="17565"> — İyi geceler Şükran Hanım, dedi. </st><st c="17600">Artık sitede görüşürüz. </st><st c="17624">Annem, telefonda dedeme bir doğum günü partisi düzenlediklerini söyledi, yarın dönsem iyi olurmuş... </st><st c="17725">Size iyi tatiller.</st></p><p></p><p><st c="17743"> - - - - - - - - - -</st></p><p></p><p><st c="17763"> Şükran Hanım, o gece defterinin başına geçmedi. </st><st c="17812">Karmaşık duygular içindeydi. </st><st c="17841">İzlenimlerini ertesi sabah, duru gün ışığında kaleme alması daha sağlıklı olacaktı.</st></p><p></p><p><st c="17924"> Şükran Hanım’ın gündüz-defterinden:</st></p><p><st c="17960"> “Dün gece, insanlar hakkında bazen acele hüküm verdiğimi kavradım. </st><st c="18028">Sözgelimi Hüseyin hiç de sandığım gibi yaşlı, zengin kadınları kullanan bir erkek değilmiş. </st><st c="18120">Yoksa bu sabah beni mutlaka arardı.”</st></p><p><st c="18156"> Damarlarına bir sıcaklık yayılmıştı. </st><st c="18194">Kahve iyi gelirdi. </st><st c="18213">Kahvesini hazırlamadan önce son iki cümleyi karaladı. </st><st c="18267">Defterini bir yerde unutsa, okuyanlar, hakkında ne düşünürlerdi?</st></p><p><st c="18331"> Çarpıntısı geçince yazmayı sürdürdü:</st></p><p><st c="18368"> “Sözgelimi Zeynep, hiç de sandığım gibi vurdumduymaz bir anne değilmiş. </st><st c="18441">N. </st><st c="18444">de kırmızının bana yakıştığını yineledi. </st><st c="18485">Sınavı geçti. </st><st c="18499">Keşke bu şalı ona armağan etseydim. </st><st c="18535">Ama otobüsünün kaçta kalktığını sormayı unuttum.”</st></p><p><st c="18584"> Telaşla ayağa fırladı, telefona koşarken kapı vuruldu.</st></p><p><st c="18639"> Oda hizmetçisiydi herhalde. </st><st c="18668">Ara sıra temizliği aksatsa da kendisine hep “siz” diyen bir kızcağız.</st></p><p><st c="18737"> Gerçekten de oydu.</st></p><p><st c="18756"> — Buyur canım, dedi Şükran Hanım yeni sevecenliğiyle.</st></p><p><st c="18810"> Kız içeri girmedi. </st><st c="18830">Kapıda küstahça dikilip bir paket tutuşturdu eline:</st></p><p><st c="18881"> — Bu senin şalınmış. </st><st c="18903">Dün gece diskoda unutmuşsun. </st><st c="18932">Hüseyin Abi gönderdi.</st></p></div></div><div id="charCountTotal" value="18954"></div></body>
</html>
