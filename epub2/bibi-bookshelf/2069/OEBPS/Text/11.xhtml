<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos10"></div>

  <p>Işığın gerisindeki gölgesiz adam, olabildiğince kibar bir sesle, “Adınız?” diye soruyor.</p>

  <p>Adım! Kolay bir soru bu. Beklemeden, “Unuttum,” diyorum.</p>

  <p>Adam, ses tonunu değiştirmeden ve sanki istediği cevabı almış gibi yeni bir soruya geçiyor:</p>

  <p>“Demek direneceksiniz?” Kararlılığımı sessizliğimle anlatabilirim. Sustuğumu görünce sakin bir sesle, vakti bolmuş gibi ayrıntıları ihmal etmemeye çalışarak devam ediyor: “Önce size neyle suçlandığınızı özetleyeyim. Terörizm ve cinayet. 17 Kasım’ı 18’e bağlayan gece Filistinli bir grup caniyle birlikte bir kibutzda üç masum İsrailliyi ağır yaraladınız ve maddi hasara yol açtınız. Sonra sizi izleyen askerlerden üçünü öldürdünüz. Bu suçların cezası bu ülkede müebbet hapistir. Ama eğer siz... Bir Arap’a hiçbir zaman böyle bir öneride bulunmayız. Ne diyordum? Evet, eğer bizimle işbirliğine razı olursanız sizi daha hafif bir suçtan yargılarız. Böylelikle ömür boyu hapiste kalmaktan kurtulursunuz.”</p>

  <p>Susup beni kurtulma umuduyla baş başa bırakarak –ışık perdesinin önündeki– bardağı eline alıyor. İçmesini bekliyorum. Sık sık su içen birisi olmalı. Sağlığına dikkat eden tiplerden. Adam bardağı dikkatle altlığın üstüne yerleştirdikten sonra meraklı bir sesle yeniden soruyor: “Şimdi tekrarlıyorum: Direnecek misiniz?”</p>

  <p>Kurtuluşa veda ederek, “En azından deneyeceğim,” diyorum.</p>

  <p>Suyu seven sorgucum başını sallıyor. Hayal kırıklığına uğradı. Kâğıt seslerinden önündeki dosyayı açtığını hissediyorum.</p>

  <p>“Türksünüz, değil mi?” Bu soruya cevap vereceğimi sanıyorsa budalanın biri. “Hangi şehirdensiniz?” Oyun oynuyoruz. Cevap vermeyeceğimi biliyor. Işığın gerisinde bir hayalet gibi kımıldarken bilmeceyi çözmüş gibi yorgun bir sesle konuşmasını sürdürüyor: “Bahse girerim ki, İstanbullusunuz.”</p>

  <p>“Belki İstanbul’dan, belki Atina’dan, belki de Tebriz’denim,” diyorum.</p>

  <p>Adam sonunda sıkıcı konuşmadan neşeli bir konuya geçmiş gibi heyecanla atılıyor:</p>

  <p>“Hayır hayır, Türk olduğunuzdan eminim. Yıllardır bu işi, yani ön sorgulamayı yaparım. İranlıları ve Arapları aksanları ele verir. Yunanlı olmanıza gelince: Hiç sünnetli Yunanlı gördüğümü hatırlamıyorum.”</p>

  <p>“Tebriz’denim,” diyorum, adamın neşesine katılarak.</p>

  <p>O beni duymuyor. “İstanbul’a ilk kez 1962’de gittim. Sonra da 1965 ve 1967’de.”</p>

  <p>Hikâyenin gerisini biliyorum. “Tabii Boğaz’da yemek yediniz.”</p>

  <p>Adam başını sallayıp ara vermeden devam ediyor: “Hayır, genellikle müzeleri gezdim.” Sonra birden dosyayı ve İstanbul konusunu kapatıyor: “İngilizce’yi nerede öğrendiniz?”</p>

  <p>“Okulda.”</p>

  <p>“Okul İstanbul’da mıydı?” Oyunbozanlık ediyor. İstanbul’u unutmamış mıydık? Adamın sorusu unutmadığını gösteriyor. “Ankara buradan ne kadar uzakta, biliyor musunuz?”</p>

  <p>Ankara! Birden ürperiyorum. Nasıl olur! Yutkunup cevap veriyorum: “Hem Ankara’yı, hem de şu anda nerede olduğumu bilmiyorum.”</p>

  <p>“Ben söyleyeyim,” diyor, gölgesiz adam. “Kuş uçuşu sekiz yüz, belki de dokuz yüz kilometre...” Yine sesini değiştirmeden soruyor: “Ülkenizden bu kadar uzaktaki bir yerde ne arıyorsunuz?”</p>

  <p>Ebu-Halid’in yıkılmış evini. O evi bulup onarmak için geldik buraya. Ama ona Ebu-Halid’den söz edemem. Ölü ya da diri, hiçbir yoldaşı ele vermeyeceğim. Kendimi bile. Ona aldırmamalı, başka şeyler düşünmeliyim. Burada değilim...</p>

  <p>Adam, ben İstanbul’un oturduğum tabureden uzaklığını hesaplamaya çalışırken sorusunu tekrarlıyor: “Ne arıyordunuz?”</p>

  <p>İlle bir cevap! “Petra’yı,” diyorum.</p>

  <p>Işığın arkasından gelen tekdüze ses susuyor. Saymaya başlıyorum. Bir, iki, üç, dört... Beş’te yeniden konuşmaya başlıyor: “Petra’nın kim olduğunu öğrenebilir miyim?”</p>

  <p>“Bir Alman,” diyorum. “1966’da sekiz yaşında olduğunu sanan bir Alman.”</p>

  <p>Kısa bir sessizlikten sonra adam sıkıntıyla, “Anlamadım,” diyor. “1966’da kaç yaşındaydı?”</p>

  <p>“Yirmi. Çünkü sekiz yaşındaki bir kızın vücudu pek gelişmiş olamaz, değil mi?”</p>

  <p>Aramızdaki ışıklı perdenin önüne ikinci perde yerleşiyor: Sessizlik. Yine su mu içiyor? Neden sonra çevrilen sayfaların sesini duyuyorum. Gölgesini kaybeden adam, dosyada fellik fellik Petra’yı arıyor olmalı. Sessizce gülüyorum. Onu bulamaz.</p>

  <p>Adam az sonra itiraf ediyor: “Petra... Petra... Dosyada böyle bir ada rastlamadım. Yoksa bu Alman kadını da romantik bir serüven yaşamak için tatile çıkar gibi bir tek el çantasıyla buraya gelen o sözde devrimcilerden mi?”</p>

  <p>“Bilmiyorum,” diyorum. “Çünkü henüz onunla tanışmadım.”</p>

  <p>Önce sağdaki, sonra soldaki ışık sönüyor. İlk kez gerideki nemli duvarda gölgesini görüyorum adamın. Aynı anda arkamda yükselen kalın, İbranice bir ses ensemi yalıyor. Almanlar onları sinirlendiriyor olmalı.</p>

  <p>Duvardaki gölge şekil değiştiriyor. Elini kaldırdı! Arkamdaki ses susunca adam elini indirip sıkıntılı bir sesle yeniden konuşuyor: “Vakit mi kazanmaya çalışıyorsunuz?”</p>

  <p>“Hayır,” diyorum. “Kazanmaya değil, öldürmeye çalışıyorum; nasılsa mezara girinceye kadar buradayım.”</p>

  <p>Işıklar yanıyor. Tekrar kâğıt hışırtısı; ardından yine o sakin, uykumu getiren ses:</p>

  <p>“Size inandığım bir gerçeği söyleyebilir miyim?” Evet ya da hayır dememi beklemeden devam ediyor: “Bence direnmeye çalışmakla boş yere kendinizi aldatıyorsunuz. Buraya sözde zavallı Filistinlilerle dayanışma içinde olduğunuzu kanıtlamak için geldiğinizi biliyorum. Ama romantizm ve uluslararası dayanışma 1936’da İspanya’da öldü. Gelişmeleri gerçekçi bir gözle değerlendirirseniz, bu kavramların otuz iki yıl sonra burada canlandırılamadığını kabul edersiniz. Boş hayal bunlar.”</p>

  <p>Yanılıyor.</p>

  <p>“Yanılıyorsunuz,” diyorum, neşeyle. “Franco bir şeyi öldüremedi: Rüyayı ve gülmeyi. İnsanlar hâlâ rüya görüp, rüyalarını özlüyorlar. Hiç kimse gülmeyi unutmadı. Biz, yani insan kalmaya çalışanlar, otuz iki yıldır gülüyoruz.” Sinirleneceğini bile bile bir kahkaha atıyorum. “Ben gülüyorum, Amcam gülüyor; tanıdığım bir trompetçi vardı, o gülüyor...”</p>

  <p>“Susun!” İstediği zaman beni susturabilir. Ama Ali gibi gülmemi engelleyemez. “Sizin yerinizde olsam...”</p>

  <p>Gülerek adamın sözünü kesiyorum: “Olamazsınız. Çünkü sizin adınız var.”</p>

  <p>“Susun ve beni dinleyin!” Pekâlâ, susarım. Nasılsa vaktim öldüre öldüre bitiremeyeceğim kadar bol; susuyorum. “Sizin yerinizde olsam zorluk çıkartmazdım,” diyor adam. “Biz buraya Göçmen Bürosu deriz. Şimdi Göçmen Bürosu’ndasınız, anladınız mı? Ama dakikalardır yaptığınız gibi böyle aptalca karşı koymaya devam ederseniz bizim görevimiz sona erer ve sizi arkanızda duran gümrük memuruna teslim ederiz...”</p>

  <p>Aynı anda çelik gibi bir çift el omuzlarımda kilitleniyor. Gümrük memuru! Yani, Sin-Bet’ten<a href="../Text/dipnot.xhtml#Footnote0002" id="Feedback0002"><sup>[2]</sup></a>; Ebu-Halid’in, ‘Kendinizi sakının’ dediklerinden.</p>

  <p>Adamın gölgeli sesi Ebu-Halid’i örtüyor: “Şimdi aklınızı başınıza toplayın ve kurtarmaya geldiğiniz Arapların elli yıl önce sizi burada arkanızdan vurduğunu unutmadan adınızı söyleyin.”</p>

  <p>İçki, içki içebilseydim. Ya Petra! Zavallı, yalnız kaldı... Unutmamak için içmeliyim. Gözlerimi kapıyorum. Sonra omuzlarımı ezen basınca aldırmadan, yetmiş iki saat önce burnumun ucunda duran o çöl bitkisinin kokusunu ciğerlerime çekiyorum.</p>

  <p>Bu kez arkamdaki ses soruyor: “Adın ne?”</p>

  <p>“Unuttum,” diye mırıldanıyorum. “Hatırladığım tek şey Petra; esmer, kıvırcık saçlı, göğüsleri iri olmayan bir kız.”</p>

  <p>Kelepçe etime saplanıyor. “Adını söyle!”</p>

  <p>Söyleyemem. Ali’yle Tarık’a söz verdim. Omzum çatırdarken bağırıyorum: “Unuttum, adımı unuttum ben...”</p>
</body>
</html>
