<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos10"></div>

  <p>“Pışt, uyan,” diyor bir ses.</p>

  <p>Gözlerimi açıyorum. Bir erkek! Burnu neredeyse alnıma değecek. Korkuyla silaha uzanıyorum. “Benim, sakin ol,” diyor Ali. “Tarık geliyor, haber vereyim dedim.”</p>

  <p>Ali ve Tarık! Ben o kızla birlikte değil miydim? Doğruluyorum. Tarık birkaç saat önce yığdığımız toprağın arkasında; alnında tozla birleşip çamura dönmüş ter bandı var. Silahını uzatıyor; önce silahını, ardından onu yanımıza çekiyorum. Soluğunun düzene girmesini bekledikten sonra konuşmaya başlıyor. Sesi her zamanki gibi güven verici:</p>

  <p>“Onları kaybettim.” Sinek kovar gibi alnındaki sıvıyı tokatlıyor. “Ama son aydınlatma mermileri daha soldan bir yerden atıldı.”</p>

  <p>“Yani?”</p>

  <p>Tarık, Ali’ye dönüp, “ Güneye doğru ilerliyorlar,” diyor.</p>

  <p>“Ya da ikiye ayrıldılar,” diye araya giriyorum. “Bir kısmı bizim, öbürleri de Ebu-Halid’in peşine takıldı. Ben izleyecek olsam öyle yapardım. Kimsenin kurtulmasına izin vermek istemeyeceklerdir.”</p>

  <p>Tarık önce ilgiyle, sonra öfkeye dönüşen bir şaşkınlıkla dinliyor sözlerimi. Hâlâ ağzımda duran bitkiyi tükürüyorum. Kızsa da bu olasılığı da düşünmek zorunda. Sesini kontrol etmeye çalışarak cevap veriyor:</p>

  <p>“Olabilir. Ama şu anda bunu doğrulayacak hiçbir belirti yok. En iyisi biraz daha bekleyip daha önce kararlaştırdığımız gibi buluşma noktasına ulaşmaya çalışmak.”</p>

  <p>Saatime bakıp görsün diye art arda birkaç kez başımı sallıyorum. Ali, Tarık’tan önce atılıyor: “Başka bir önerin mi var?”</p>

  <p>Cevap vermeden önce Tarık’a bakıyorum. Ellerini iki yana açıp, “Pekâlâ, söyle bakalım,” diyor.</p>

  <p>Söylüyorum: “Bence beklemek yararsız. Ne yaparsak yapalım Ebu-Halid’le buluşamayacağız. Şu anda bile yarım saat geciktik.”</p>

  <p>“Eee,” diyor Tarık, sıkılmış gibi.</p>

  <p>“Eninde sonunda sınırı geçmek için Doğuya gideceğimizi biliyorlar.” Ali’ye dönüyorum. “Onların yerinde olsan ne yapardın?” Güleceğini hatırlayınca cevabı kendim veriyorum: “Bir helikoptere binip sınıra yakın bir yerde iner, pusuya yatardım. Onun için beklediklerinin tam aksini yapıp Batıya doğru ilerleyelim, sonra Kuzeye döneriz, sonra da bir U çizere...”</p>

  <p>Tarık dayanamayıp sözümü kesiyor: “Batıya mı?”</p>

  <p>“Evet,” diyorum. “Bence Batı daha güvenli.”</p>

  <p>Tarık, sabrı taşmak üzereymiş gibi dudaklarını ısırarak soruyor: “Demek bir helikoptere atlayıp sınırı tutabilirler, öyle mi?”</p>

  <p>Tuzağın farkına varmadan başımla sözlerini onaylıyorum. Bu kez neredeyse neşeli bir sesle, “Sınırın Kuzeyden Güneye iki yüz kilometre olduğunu unutuyorsun,” deyip Ali’ye dönüyor. “Sen helikopter sesi duydun mu?”</p>

  <p>Tabii ki duymadı. Hiçbirimiz duymadık... Ali, kararsız bir sesle doğruluyor beni: “Hayır.”</p>

  <p>“Ben derim ki, daha önce kararlaştırdığımız gibi hareket edelim. Yani, Doğuya ilerleyip Ebu-Halid’i bulalım.”</p>

  <p>Tarık sözlerini bitirince ikna olup olmadığıma aldırmadan, alnını silerken sormuş olmak için soruyor: “Ne diyorsun?”</p>

  <p>Neşe ve acıyı garip bir biçimde karıştırdığı sesiyle gülerek benim yerime cevap veriyor Ali:</p>

  <p>“Batıda deniz var. Gitmişken gireriz.” Tarık’ın yüzü asılınca, “Şaka yaptım,” diye ekliyor. “Benim için fark etmez.”</p>

  <p>Sol taraftan, beş altı kilometre uzaktaki bir noktadan art arda dört aydınlatma mermisi atılıyor. Bir an için denize yakın karanlığın sınırında Amcam’ın beni seyrettiğini hatırlıyorum. Amcam! Keşke burada olsaydı. Birazdan ona ihtiyacımız olabilir.</p>

  <p>Tarık, “Ötekilere karşı yerine getirmek zorunda olduğumuz sorumluluklar var,” diyor, yıldızları yok eden aydınlığın kaybolmasını beklerken. Konuşmasını sert bir sesle bitiriyor: “İsterseniz oylayalım.”</p>

  <p>Şimdi tam karşımda. Acaba Gönül’ü de bu kararlı haliyle mi etkilemeyi başardı? Başımı sallıyorum. “Oylamayacağımızı biliyorsun. Sana uymak zorundayız.”</p>

  <p>Tarık, Ali’ye dönüyor. “Oylamaya gerek yok,” diyor Ali. “Biraz daha bekleriz.”</p>

  <p>Ali’nin sözlerini sessizlik izliyor. Üçümüz de susuyoruz. Gece, gecenin altında daha da yassı görünen düzlük, düzlükteki çalılar, çalıların içinde bizi arayan askerler de sessizliğe uyuyor.</p>

  <p>Tarık birkaç dakika sonra sürünerek eski yerine dönüyor. Bense geride Ali ve gecenin soğuğuyla kalıyorum. Bekleyeceğiz. Çok geçmeden Ali, sessizlik alışkanlığına zarar veriyormuş gibi gülerek, “İster Doğuya, ister Batıya,” diyor. “Şu anda bir sigara için gökyüzüne bile tırmanırım.”</p>

  <p>Elimi uzatıyorum; gülümsüyor. Kanlanmamış bir yer bulmalıyım. Saçlarına dokunuyorum. Ne yazık! Ölürse bir daha bu kadar saf bir gülümseme göremeyeceğim. Ali dokunuşumdan kuşkulanarak, “Ne düşünüyorsun?” diyor.</p>

  <p>Ne mi? “Amcam’ı,” diyorum ona, öleceğini belli etmeden. “Amcam’ı ve Rum sevgilisini.”</p>

  <p>Ali, Amcam’dan bıktığını anlatmak için kaşlarını kaldırmayı deniyor; ama başaramıyor. Bir an yüzü asılıyor. Kurşun önce gülümsemesini öldürecek. O bundan habersiz, dudaklarındaki gülümsemeyi canlandırmaya çalışarak, “Amcan’la ne alıp veremediğin var senin?” diyor.</p>

  <p>“Ona hayranım.”</p>

  <p>“Hayran mı?”</p>

  <p>“Evet,” diyorum. “Gerektiği zaman gerektiği gibi ölmesini bildiği için.”</p>

  <p>Kararlılığım Amcam’a sataşmaktan vazgeçiriyor onu. “Ya o kız! Tepede onu buldun mu?” Başımı sallıyorum. “Peki, benden söz ettin mi?” Bu kez başımı sallamıyorum. “Alçak,” diyor. “Hep kendini anlatıp durdun, değil mi?”</p>

  <p>“Hayır,” diyorum. “Kıza Amcam’ı sevdiğimi de söyledim.”</p>

  <p>“Senin ölü ya da diri, bir Amcan olduğuna inanmıyorum,” diyor Ali. “Onunla ilgili anlattığın bütün hikâyeler uydurma geliyor bana.”</p>

  <p>Yüzümün onunki gibi aydınlanmadığını bile bile bu kez ben gülüyorum. Buraya gelen herkesin bir Amcası olmalı. Amcam’ı ona ödünç versem! Ölürken ona yardım edebilir. Ölüdeniz’e uzanan düzlüğe bakıyorum. Ali yumruğuyla omzuma vuruyor; ona dönüyorum: Cevap bekliyor olmalı. “Ben de seni gördüğümde borazan çaldığına inanmamıştım,” diyorum.</p>

  <p>“Trompet,” deyip, sırasını kaptırmaktan korkuyormuş gibi aceleyle ekliyor: “Aslında konservatuardaki ilk yıl balet olmaya niyetliydim, ama bir süre sonra belini tuttuğum kızları gıdıkladığımı fark ettim.”</p>

  <p>“Neden?” diye soruyorum,</p>

  <p>Kararlı bir sesle kendini savunuyor: “Güldürmek için. Yemin ediyorum, çoğu gülmekten hoşlanıyordu ve ben onları gıdıkladığımın farkında bile değildim. Sadece gülmelerini istiyordum; hepsi o kadar...”</p>

  <p>“Kim fark etti?” diyorum.</p>

  <p>“Neyi?” diyor Ali.</p>

  <p>“Kızları sıkıştırdığını.”</p>

  <p>Bir an kapı arkasında kızları seyrederken yakalanmış liseli bir öğrenci gibi kızarıyor, sonra itiraf ediyor:</p>

  <p>“Müdür. Sömestrin ortasında beni çağırdı. Ona gülmekten hoşlandığımı söyledim. Odasından kovdu beni. Bir hafta sonra yine çağırdı; çalarken gülemeyeceğim bir alet bulduğunu söylerken ağzı kulaklarındaydı.”</p>

  <p>“Ve sen de böylece borazancı oldun.”</p>

  <p>“Trompetçi; kalın kafalı,” diyor Ali. “Borazanla trompet arasında çok fark vardır. Bilmiyorsan öğren!”</p>

  <p>Bana farkı anlatacak sesi gecenin içinde kaybolup gidiyor. Onu dinlemiyorum. Ben Gönül’e, o da bir süre sonra onu unuttuğumu fark edince içemediği sigarasına dönüyor.</p>

  <p>Ortalık sessizleşince onu ve sırtındaki kurşunu bir yana bırakıp, dudaklarımdaki kuruluktan, çeneme batan namludan, kasıklarımdaki basınçtan kurtulmak için sırtüstü dönüyorum. Tepe hâlâ orada. Birden Ali’nin oraya hiç gidemeyeceğini hatırlıyorum. Öyleyse tepe benim...</p>

  <p>Gözlerimi kapıyorum. Şimdi orada olsam, o kız kucağıma otursa ve ben göğüslerini tutup ona burada olanları anlatsam. Sonra...</p>

  <p>Güneyden, az önceki aydınlatma mermilerinin düştüğü yere yakın bir tepeden yükselen şiddetli makineli ateşi beni tepeden aşağıya savuruyor.</p>
</body>
</html>
