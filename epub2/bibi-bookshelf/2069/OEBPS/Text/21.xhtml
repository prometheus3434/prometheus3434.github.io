<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos10"></div>

  <p>“Görüşmeyeli ne kadar oldu?”</p>

  <p>Cevap vermeye çalışıyorum, ama dişetlerimdeki acı hemen susturuyor beni. Kendini gümrük bölümü yetkilisi diye tanıtan, gözleri yanaklarına akmış bakan adam yaklaşıp ağzımı açmamı işaret ediyor.</p>

  <p>Açıyorum. “Merak etmeyin, birkaç güne bir şeyiniz kalmaz,” diyor adam. Birkaç gün ha... Dipteki yaraları da görebilsin diye sonuna kadar açıyorum ağzımı. “Evet, evet, gördüm. Ama kabahat sizde.” Doğrulurken kabahatimi söylüyor. “Kim söyledi size dilinizi ısırıp koparmaya kalkışın diye.”</p>

  <p>Ali dememek için zor tutuyorum kendimi. Sonra tutmaktan vazgeçip acıya aldırmadan küfrediyorum.</p>

  <p>Adam, “ Merak etmeyin,” diyor tekrar. “Soruşturma bitince size güzel bir çift takma diş yaptırırız.” Masanın üzerindeki bardağı alıp uzatıyor. “Şununla gargara yapın; yaralarınızı geçici bir süre için uyuşturacak... Böylelikle rahatça konuşabiliriz.”</p>

  <p>Bardaktaki acı sıvıyla ağzımı çalkalıyorum. Sigara uzatıyor. Alıp yaktığı kibrite eğiliyorum. Sigaranın tadı garip. Belki de kana karışmış dumanı sevmedim... Adam bir süre bekledikten sonra uzun bir konuşmanın başında olduğumuzu anlatmak ister gibi gömleğinin kollarını kıvırıp sandalyesini benimkine yaklaştırarak oturuyor.</p>

  <p>“ Biliyor musunuz, dört hafta önce üst kattaki odada direneceğinizi ve adınızı unuttuğunuzu söylediğinizde sizi ciddiye almamıştık.” Elini kaldırıp başını sallıyor. “Fiziksel acıya dayanabilecek birine benzemiyordunuz... Ama bizi yanılttınız.” Söylediklerine inandığını belirten bir sesle devam ediyor: “Oysa biz kolay kolay yanılmayız.”</p>

  <p>Uzattığı kül tablasında sigarayı söndürüp, “Kusura bakmayın,” diyorum. “Sizi mahcup etmek istemezdim.”</p>

  <p>İkimiz de dudaklarımdan çıkan kanlı sesle irkiliyoruz. Adam utanmış gibi yüzünü buruşturuyor.</p>

  <p>“Hâlâ acıyor mu?” Güldüğümü görünce özür diler gibi omzuma koyuyor elini. “Aptalca bir soruydu, on saatte kimin otuz iki dişi uyuşturulmadan çekilse canı acır, değil mi?”</p>

  <p>Otuz iki değil, otuz. Ağzımı açıp katliamdan kurtulan iki dişi gösteriyorum. “Ötekileri alıp bunları neden bıraktılar?”</p>

  <p>Adam tükürmem için bir hokka bulmaya gidiyor, cevabı döndüğünde veriyor:</p>

  <p>“Bir çeşit uyarı diyebilirsiniz. Dilinizin o ikisine her dokunuşunda olanları hatırlayacak ve kalan o iki dişin de aynı yöntemle çekilebileceğini düşüneceksiniz.”</p>

  <p>Sigarayı ve dilimde biriken küfürleri kanla birlikte uzattığı hokkaya tükürüyorum. Yapabileceğim bir şey olmalı. Kapıya bakıp, “Yöntemlerinizin inceliğine hayranım,” diye mırıldanıyorum.</p>

  <p>Kapıdaki nöbetçi yerinde değil. Öyleyse... Yalnızız. Pencereye bakıyorum; parmaklık yok. Belki...</p>

  <p>“Hayır,” diyor adam. “Yerinizde olsam denemezdim. Kımıldamaya, hele kalkmaya davranırsanız sizi vururum.” Adamı süzüyorum. Kısa boylu ve şişman. O, bakışlarım niyetimi ele vermiş gibi devam ediyor: “Görünüşüm sizi aldatmasın. Ben eski bir paraşütçüyüm. 1948’de Kudüs’ü alan birlikten...” Kanıtlarını art arda sıralayacak: Gömleğini kaldırıp belindeki tabancayı gösteriyor. “O zamandan beri bu hep üstümdedir...”</p>

  <p>Elimi sallayıp vazgeçtiğimi anlatıyorum.</p>

  <p>Adam, “Anlaştık,” diyor. Uzattığı ikinci sigarayı da alıyorum. Anlaşmamızın şerefine gülümsüyor. “Şimdi gelelim arkadaşlarınıza...”</p>

  <p>Hayır, ikisine de yaklaşamayacak. “Yalnızdım,” diyorum. “Yanlışlıkla sınırı geçtim.”</p>

  <p>Adam anlaşmayı bozmamdan dolayı hayal kırıklığına uğramış gibi birden gülümsemekten vazgeçiyor. Sonra, “Ya köpekler,” diyerek yaklaşıyor. “Kibutzda bırakılan eşyaları koklayan üç köpek de sizi yirmi beş kişi arasından seçti.”</p>

  <p>“Yerinizde olsam, köpeklere bu kadar inanmazdım,” diyorum.</p>

  <p>Adam başını sallayarak somurtuyor. Onu sokakta görsem zararsız biri olduğuna yemin edebilirim.</p>

  <p>“Şimdi adınızı hatırlıyor musunuz?” Hayır, başımı sallıyorum. Geriye dönüp masanın üstünden aldığı dosyayı uzatıyor. “Öyleyse şunu okuyun. Belki bu hatırlamanıza yardım edebilir.”</p>

  <p>Alıyorum. Açtığım ilk sayfada üç yıl önce, Ankara’da ilk kez tutuklandığımda çekilen fotoğraf var. Dosyayı kapatıyorum. Öyleyse neden... Adam beni bekliyor: “Dişlerinizi çekerken adınızı biliyorduk. Sizinkiler dosyayı aylar önce göndermişlerdi...”</p>

  <p>Onu geberteceğim. En azından deneyeceğim. Bunun için de yemin edebilirim. Birden gözlerim kararıyor. Kusacağım. Hayır... Evet, kusacağım. Midemin üzerine bükülüp öğürüyorum... Adamın ayaklarına bakarsam... Adam kısa süren bir kararsızlıktan sonra yaklaşıyor. Tekrar öğürüyorum. Ayakları birkaç adım daha atıp iyice yaklaşıyor. Şimdi...</p>

  <p>Doğrulmadan kafamı adamın karnına doğru savuruyorum. Aynı anda tavan başıma iniyor...</p>

  <p>Neden sonra gözlerimi açtığımda adamı tavanla gözlerimin arasında beni beklerken buluyorum. Doğrulmaya çalışınca kafatasım üçe ayrılıyor. Bağırarak yeniden divana bırakıyorum kendimi. Aynı anda berbat bir koku genzimi yakıyor; demek kusmuşum.</p>

  <p>Adam, “Buraya gelenlerin hemen hepsi dener bunu,” diyor. Eline tutunup doğruluyorum. “Ben de istediğimin kafasını kırarım.”</p>

  <p>Sözlerini bitirince kırmasa da çatlattığı kafamın arkasına bir yastık koyup yana dönüyor. Elindeki tepsiyle bekleyen hemşireye çıkmasını işaret edecek... Geri geldiğinde elinde sigara var. Yakmamış. Bu kez geri çeviriyorum. Dostluğuna dayanacak halim kalmadı. “Nerede kalmıştık?” diyor adam.</p>

  <p>“Dişlerimde,” diye mırıldanıyorum. “Herhalde o kasap bu işi öğrensin diye yaptınız bu işi.”</p>

  <p>Adam sigarasını yakıp başını sallıyor. Çok soğukkanlı. Kendinden emin adımlarla divana doğru yaklaşıyor. Neye mal olursa olsun ona vuracağım... Adam niyetimi anlamış gibi ona ulaşamayacağım bir noktada duruyor.</p>

  <p>“Size haberlerim var. Birincisi, savcılık ifadenizi kabul etti. Siz bu ülkeye yanlışlıkla girdiniz. O kibutzda olup bitenlerle hiçbir ilişkiniz yok. Sınırı farkına varmadan geçtiniz.”</p>

  <p>Elimi başıma götürüyorum; başımın farkındayım, ama. “Ya ikincisi? Yoksa beni serbest mi bırakacaksınız?”</p>

  <p>Adam gülümseyerek, “Hayır,” diyor. “İkincisi; bir süre konuğumuz olup yaptığımız deneye katılacaksınız.”</p>

  <p>Deney! Biri birden sırtıma su döküyor. Hayır, bu mümkün değil, odada yalnızız. Ter! Sıvılaşıp sırtımdan fışkıran ter mi? Sonra kavrıyorum: Korku bu; korkuyu terliyorum. “Bu benim fikrimdi,” diyor adam. “Bir araştırma grubumuz var, çoktandır sizin gibi birini arıyorlardı.”</p>

  <p>İşaret ediyorum; az önce geri çevirdiğim sigarayı içeceğim. Adam yaklaşmadan paketle kibriti divana, yanıma atıyor... Tadını kaybetmiş sigarayı yakıyorum. Adam bir süre düşünür gibi bekliyor, sonra birden soruyor: “Yahudiler hakkında ne düşünüyorsun?”</p>

  <p>Paketi geri fırlatıyorum. Tutmaya çalışmadan elini şimşek hızıyla beline götürüyor. Gülüyorum. O da bana katılıyor. Demek Yahudiler konusunda duyarlı.</p>

  <p>“Hangi Yahudilerden söz ediyorsunuz?” Adam önce omzunu silkiyor, sonra eliyle göğsünü işaret ediyor. Cevabı büyük bir zevkle veriyorum: “Sen Yahudi değilsin ki. Senin gibilerin ne milliyeti, ne de soyu vardır. Seninle çevrede kimse yokken karşılaşmak isterdim.” Parmağımı beline uzatıyorum. “O zaman silahın da kurtaramazdı seni.”</p>

  <p>Adamın yüzü sanki onu sevdiğimi söylemişim gibi yumuşuyor. Garip, gülmek onu esmerleştiriyor; şimdi farkına varıyorum bunun. “Yahudilerden nefret ediyorsun? Öyle mi?”</p>

  <p>“Senden nefret etmemin Yahudi olmanla hiç ilgisi yok,” diyorum.</p>

  <p>Meydan okur gibi divana yaklaşıyor. Göz göze geliyoruz. Tetikte; eğer kımıldarsam bu kez yarım bıraktığı işi tamamlayıp beynimi dağıtacak... Dudaklarımdan sızan kandan ıslanan sigarayı uzatıyorum; alıp arkasını dönüyor. Yerimden kımıldamıyorum. Beni deniyor olmalı. “Öyleyse beğendiğin Yahudiler de olmalı.”</p>

  <p>Çok... Yine de cevap vermeden önce geri dönmesini bekliyorum. Sigarayı kül tablasına söndürmeden bırakıp dönüyor. Artık istediği cevabı verebilirim ona: “Evet, ama hiçbiri senin gibi kasap değil.”</p>

  <p>Adam bir an için duraklıyor, sonra burnunu kaşıyıp soruyor: “Kim olduklarını öğrenebilir miyim?” Köşeye doğru yürüyor. Sinirlendi. Sandalyeyi alıp karşıma yerleşiyor. “Ama sakın Freud, Marx ve Einstein deme.”</p>

  <p>“Freud, Marx, Einstein ve gülmeyi bilenler,” diyorum. İbranice bir küfür sallıyor. Şimdi mi? Hayır. Biraz daha sinirlenmeli. Acaba zayıf yeri neresi? “Geceleri rahat uyuyor musun?” Anlamayınca tekrarlıyorum: “Yatakta.” Sorumun gerisini merak etmiş gibi başını sallıyor. “Gündüzleri, burada önüne gelenlerin kafasını kırıyor, geceleri de uyuyorsun; öyle mi?”</p>

  <p>Adam, onu daha da esmerleştiren bir gülümsemeyle cevap veriyor: “Evet, hem de mışıl mışıl.”</p>

  <p>Demek mışıl mışıl... Ya karısı? Karısı? Evet, olabilir. “Ama karını beceremiyorsun, değil mi?” Gözleri yavaş yavaş yuvasından dışarıya akıyor. O sandalyeyi devirip ayağa kalkarken ben bağırarak, kırık cümlelerle devam ediyorum: “Birisi bana senin gibilerin karılarını beceremedikleri için bu kadar acımasız olduklarını söylemişti. Sen iktidarsız bir orospu...”</p>

  <p>Yumruğu ağzımda patlıyor. Oldu... Yere yuvarlanıyorum. Üzerime çullanıyor. Karısından özür dilemeliyim... Böbreğime bir bıçak batıyor. Petra, Petra’yı düşünmeliyim. Vücudum birkaç saniye içinde duyarsızlaşıyor. Dirseğimle belini yokluyorum. Silahını çekmemiş... Sol elimi yumruklarından korunmak için yüzüme, sağ elimi ise kasıklarına götürüyorum.</p>

  <p>Kapı açılırken parmaklarım dakikalardır peşinde olduğu şeyi yakalıyor; dişlerimi düşünüp bütün gücümle sıkıyorum.</p>

  <p>O güne kadar duymadığım bir çığlık kulak zarımı patlatıyor. İçeri girenler altı kişi. Sırtıma bir dipçik iniyor. Geç kaldılar. Petra yanımda artık. Hiçbir şey hissetmiyor, hiçbir şey duymuyorum. İki dişimde kalan o çöl bitkisinin kokusunu içime çekip bütün gücümü parmaklarımdan adama geçiriyorum. Ali’nin yüzünü hatırladığımda başıma sert bir cisim iniyor. Aldırmıyorum. Paraşütçünün yüzü hayal meyal gözlerimin önünden geçiyor. Canı acıyor olmalı. Her şey belirsizleşiyor. Bildiğim tek şey var: Bundan sonra hiçbir kadını beceremeyecek...</p>

  <p>Bu düşünce sessizlik perdesini yırtıyor. Birden odayı kaplayan küfürleri, çığlıkları, İbranice haykırışları örtüp yutan kahkahayı duyuyorum. Kim gülüyor? Biri; iğrenç, korkutucu bir ses bu...</p>

  <p>Kahkaha tekrarlanınca korkuyla ürpererek adamı bırakıyorum. Sırtıma, boynuma inen darbeler duruyor. Başımı çeviriyorum: Dehşet içinde beni seyreden altı çift göz var karşımda.</p>

  <p>Tanrım! Gülen benmişim. Damağıma batan acıyı dilimle söküp tükürüyorum. Dişlerim, artık hiç dişim yok.</p>

  <p>Üzerime eğilen yaşlı kadına elimi uzatıp geri istiyorum benden çaldıklarını.</p>

  <p>“Dişlerim, lütfen dişlerimi geri verin.”</p>
</body>
</html>
