<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos10"></div>

  <p>“Evet, Petra! Kilit Petra,” diyor yaşlı kadın, sevinçle.</p>

  <p>Onu görmüyorum. Gözlerim kapalı ve yerdeyim.</p>

  <p>“Kaldırın onu,” diyor.</p>

  <p>Kaldırıyorlar. Biri dudaklarımı aralıyor. Karşı koymuyorum.</p>

  <p>“İçin,” diyor bir ses.</p>

  <p>İçki dudaklarımı, dilimi ve boğazımdaki çığlığı yakıp mideme dökülüyor.</p>

  <p>“Yeter, yerine oturtun...”</p>

  <p>Kirpiklerimi aralıyorum. Yaşlı kadının gözleri; beni bekliyor. Kolumdan tutan asistanlara dönüyorum. Birinin elinde şişe var.</p>

  <p>Kulağına eğilip, “Almansınız siz,” diye fısıldıyorum. “Üçünüz de.”</p>

  <p>Asistan gülüyor; adama vurmaya çalışıyor, ama başaramıyorum. Öteki iterek sandalyeye oturtuyor beni.</p>

  <p>“Petra; her şey onda düğümleniyor.”</p>

  <p>Başımı sallamayı deniyorum. Hayır, boşuna.</p>

  <p>“Almanlık bulaşmış size,” diye bağırıyorum. “Hepinize! Oysa çocukken Alman olmayan bir sürü Yahudi arkadaşım vardı benim. İzmir’de... İsterseniz o paraşütçüye söyleyin; ben İzmirliyim. Merak ediyordu...”</p>

  <p>Kadın aldırmadan devam ediyor: “Petra’yı bulmadan ölemezsiniz. O, kurtuluş demek; o yarın demek, o...”</p>

  <p>“O bir kadın,” diyerek sözlerini kesiyorum. Asistanlar geriye çekiliyorlar. “Sevdiğim ve seveceğim bütün kadınları bulacağım esmer, kıvırcık saçlı...”</p>

  <p>“Ama Petra diye biri yok!” diye bağırıyor kadın.</p>

  <p>Korkuyla susuyorum. Kadın yaşlı gövdesinden umulmayacak bir çeviklikle ayağa fırlayıp tel örgüyü bölen kapıyı iterek yanıma geliyor.</p>

  <p>“Hiç de olmayacak. Petra yalnızca bir düş.”</p>

  <p>Gülüyorum. On hafta önce o gece yanımızdaydı. Başımı sallayıp, “Almanlar düşlerinizi de öldürmüş sizin,” diye fısıldıyorum.</p>

  <p>Asistanlardan biri öne doğru atılıyor.</p>

  <p>“Onunla seviştim,” diyorum. Adam elini kaldırıyor. “O kasap dişlerimi sökerken ona sarılıyordum.” Tokat dişlerimi ağzımdan alıp yere savuruyor. Yine gülüyorum. “Sonra belimden tavana astılar beni; ama farkında değillerdi. Onu görmediler. Etime gömülen zincir değil, Petra’nın kollarıydı.”</p>

  <p>Sözlerimi bu kez öteki adamın tokadı bölüyor. Elimi dudaklarıma götürüp yere çöküyorum. Onlardan daha güçlüyüm. Elimi uzatıyorum. Dişlerimi bulmalıyım. İkinci asistan hırsla ayağını yere vuruyor. Gitti. Dişlerim de Petra kadar uzakta artık.</p>

  <p>“O hayali beyninizin kıvrımlarında, saklandığı yerde bulup yok edeceğiz,” diyor birinci asistan.</p>

  <p>Başımı sallıyorum. Onu bulamazlar...</p>

  <p>“Durun!” Üçümüz de yaşlı sese dönüyoruz. Kadın elini uzatıp göğsüme, sonra başıma dokunuyor. “Bize inanın, önce onu bulacağız, sonra da...”</p>

  <p>Birden susuyor. Gözlerimi kapıyorum. Bir yüz bundan daha korkutucu olamaz. Sesi inceliyor. Dikkatli olmalıyım. Kirpiklerimi aralayıp bakışlarımı yüzüne çeviriyorum. Çizgileri yok olmuş; ölü bir yüz ve burguya benzeyen bir ses artık.</p>

  <p>“Petra’nın sizin için başka anlamı da var, değil mi?” Susuyorum. Yüreğim büyüyerek boğazıma doğru yükseliyor.</p>

  <p>“Az önce kuradan söz etmiştik.” Bilinçsizce başımı sallıyorum. “Hile yapmadığınızı söylediniz.” Başım tekrar hareket ediyor. “Petra da oradaydı, değil mi?”</p>

  <p>“Evet,” diyorum zorlukla.</p>

  <p>Sessizlik bir örtü gibi üzerime seriliyor. Kadın sessizliğin iyice gerilmesini bekleyip son darbeyi indiriyor:</p>

  <p>“Kura çekilirken ne düşündünüz?” Kusacağım. “Kurtulmayı, yaşamayı, özlediklerinize kavuşmayı, onun kaybetmesini istemediniz mi?”</p>

  <p>Kusuyorum. Kadın devam ediyor:</p>

  <p>“İstediğinize eminim. Doğru, değil mi? Arkadaşınızın sizin yerinize ölmesini istediniz ve hile yaptınız. Sonra da Petra diye bir düş uydurdunuz. Kura çekilirken hile yapmadığınızı düşünmenize yardım eden biri o; bir düş, koskocaman bir yalan...”</p>

  <p>Hayır, Ali’yle... Ali’yle... Başımı kaldırmalıyım...</p>

  <p>Başımı boyun kemiğim kırılırken kaldırıp bağırıyorum:</p>

  <p>“Petr...”</p>

  <p>Çığlık uzayıp giderken gözlerim kapanıyor.</p>

  <p>“Petra!”</p>
</body>
</html>
