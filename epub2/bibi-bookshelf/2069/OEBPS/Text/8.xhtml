<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos10"></div>

  <p>“Siz bu haftadaki dördüncü psikiyatristsiniz,” diyorum, karşımda gözlerini kırpmadan bakan kadına. “İlki, altımı ne zamana kadar ıslattığımı, ikincisi anneme aşık olup olmadığımı, üçüncüsü ise çocukluğumu merak ediyordu.” Susup sormasını bekliyorum; sormuyor. “Pekâlâ, siz ne öğrenmek istiyorsunuz? Eşcinsel olup olmadığımı mı?”</p>

  <p>“Adınızı,” diyor kadın, hiç beklemeden.</p>

  <p>“Adımı mı?”</p>

  <p>Kadın, başını ve kaşlarını sesine katarak soruyor: “Adınızı öğrenmek istemem çok mu garip?” Garip değil, komik. Kahkahalarla gülüyorum; susunca soruyor: “Neden güldünüz?”</p>

  <p>“Adımı unuttum ben,” diyorum. “Ölüdeniz’e yakın bir tepede. Tam dört yıl oldu.”</p>

  <p>Kadının kaşları sanki dudaklarıymış gibi bu kez geriye çekilerek açılıyor. “Unuttunuz mu?”</p>

  <p>Evet, unuttum. Söz verdiğim gibi. Kadın sıkıntıyla kımıldıyor. Olduğundan daha genç görünüyor. Bakışlarımız karşılaşınca sorusunu hatırlayıp başımı sallıyorum. “Nasıl olur? Siz bir insansınız ve her insanın da bir adı olur.”</p>

  <p>Yanılıyor. “Benim için sorun insandan başka bir şey olmak,” diyorum. “Bir süredir bunu deniyorum.”</p>

  <p>Kadın onaylamıyor. “Ama bu kendinizi anlamsız bir hayata mahkûm etmek değil mi?”</p>

  <p>Artık yeter! Birazdan avazım çıktığı kadar bağıracağım:</p>

  <p>“Hayat! Şu parmak izimiz gibi ne yaparsak yapalım kurtulamadığımız bela. Sizin için hayat ne anlama geliyor?” Kadın sadece gözlerini kırpıyor. “Durun, sakın söylemeyin, ben tahmin edeyim. Hayat sizin için olsa olsa, insanla adı arasındaki o kısa çizgiye sığan her şeydir. Oysa benim için hayat, şu andaki öfkemle biraz sonraki aldırmazlığımın arasında benim bulunmadığım bir yerde, benden uzakta olan her şey.”</p>

  <p>Kadın, biri dokunmuş gibi bacaklarını kımıldatıp öne doğru eğiliyor. “Çetin ceviz olduğunuzu biliyorum. Ama sakın benim de ötekiler gibi vazgeçeceğimi sanmayın.”</p>

  <p>“Çetin değil, sarhoş bir cevizim ben,” diyorum kadına. “Unuttunuz mu, buraya damarlarımda dolaşan alkolü süzmeniz için yatırdılar beni.”</p>

  <p>Kadın cevap vermeden önce geriye yaslanıyor. O zaman fark ediyorum: Kısa eteğinin örtmediği bacakları oldukça biçimli. Eliyle gözlüğüne dokunup sanki canıma okuyacak soruyu bulmuş gibi hafifçe gülümseyerek soruyor: “Sizce hayat nedir? Daha mantıklı bir tanım istiyorum!”</p>

  <p>Demek öfkemle aldırmazlığımın arasındakilere razı olmayacak. Peki, öyle olsun. Beklemeden, “Bu soruya verilecek en az on beş mantıklı cevap daha biliyorum,” diye karşılık veriyorum.</p>

  <p>“Birincisinden başlayın,” diyor kadın.</p>

  <p>Önce hatırlamalıyım. Susuyorum. Kadın da konuşmuyor. Gözlerimi kapayıp çok uzakta kalan o soğuk Kasım’ı, aydınlatma mermileriyle saflığını yitiren geceyi hatırlamaya çalışıyorum.</p>

  <p>“Hayat...” Gözlerimi açıyorum. Kadın donuk, anlamsız yüzüyle beni bekliyor. Pekâlâ, istediği cevabı alacak: “Hayat, buradan belki de bin kilometre kadar Güneyde bir yerde, bir Kasım gecesinde, silah sesleri arasında denizi gören bir tepede, bir yandan içki içerken, bir yandan da yanındaki kadına sarılmak yerine o tepenin altında ölümü seçmektir.”</p>

  <p>Kısa süren bir sessizlikten sonra, “İlginç, ama bu da gerektiğinden uzun bir tanımlama,” diyor kadın. Benden cevap alamayınca soyunur gibi gözlüğünü çıkarıp soruyor: “Demek, hayat, bir kadın yerine ölümü seçmek sizce?”</p>

  <p>“Hayır,” diyorum. “En kısa tanımıyla, hayat direnmek ve unutmamaktır.”</p>

  <p>Bu kez kadın susuyor. Onda beni çeken ne var? Rol yapan gözlerinde, ince dudaklarında oyalanmadan bakışlarımı bacaklarına indiriyorum. Tepedeki kız o olabilir mi? Hayır. Ne saçları kıvırcık, ne de esmer. Ama bir kadın. Belki? Sorsam... Soruyorum: “Benimle oraya gelir misiniz?”</p>

  <p>Kadın şaşkınlık belirtisi göstermeden, nereye diye sormadan, “Hayır,” diyor, sertçe bir sesle. Sonra nedense sesini yumuşatarak soruyor: “Ama, diyelim ki evet dedim; sizinle gelseydim ne olacaktı?”</p>

  <p>Bilmiyorum. Belki o geceyi benim için izleyebilir ve o sırrı çözebilirdi. Sır! Korkuyla ürpererek yutkunuyorum. Artık dayanamayacağım. Kuruyup kemiğe dönüşen dilim damağımı bir bıçak gibi kesiyor. Kadına dönüyorum. Eli yine gözlüğünde. O, oyunu uzatmaktan yana. Ama ben? Ben... Susadım. “Söyleyin, bana içki versinler,” diyorum.</p>

  <p>Kadın beni duymamış gibi, “Ne olacaktı?” diyor.</p>

  <p>Demek sağırlaştı! Ben de onu taklit ediyorum. “İçki istiyorum. Dört yıl önce tanıdığım bir psikiyatrist bana şişeler dolusu içki vermişti.”</p>

  <p>“Şimdi benimlesiniz,” diyor kadın. “Hadi söyleyin, oraya neden bir kadın götürmek istiyorsunuz?”</p>

  <p>Bir kadın! Hayır, doğru değil bu. “Herhangi bir kadın değil, sizi istedim,” diyorum.</p>

  <p>Kadın duygusuz, düz bir sesle, “Neden?” diye sorusunu tekrarlıyor.</p>

  <p>Bu kez bağırıyorum: “Çünkü ırzına geçmek istiyorum!”</p>

  <p>Bacaklarını değiştirmekle yetiniyor. Gösterdiği tepki bununla sınırlı kalıyor. Oysa sesi öfkeli. “Ama bu, iğrenç ve utanç verici bir şiddet gösterisi olmaz mıydı?”</p>

  <p>Susuyor ve usul usul içkiyi özlüyorum. Buraya gelmekle aptallık ettim. Razı olmayacaktım... Kadın, öyle olduğundan emin bir sesle soruyu yeniliyor: “Öyle değil mi?”</p>

  <p>Omzumu silkiyorum. Aslında istediğim yalnızca bir bardak içkiydi. Ama gözlerine ne zaman baksam öfkem tazeleniyor.</p>

  <p>“Kim bilir, belki de şiddetten yanayım. Unutmayın, şiddet bazen üstünlüğün kılavuzudur.”</p>

  <p>“Modası geçmiş ve her seferinde yenik düşmüş ilkel bir görüş bu,” deyip, ilkellikten uzak durmak ister gibi ayağa kalkarak pencereye doğru yürüyor. Durduğu yerden Boğaz görünüyor mu? Ortadan uzun, göğüsleri de küçük. Ama bacakları... Kadın, bacaklarında, kalçalarında dolaşan başıboş bakışlarımın farkına varmış gibi geriye dönüyor. Yüzünde bedenini karşısındakine yasaklayan bir ifade var.</p>

  <p>“Bana öfkelendiğinizi biliyorum.” Yavaş adımlarla yaklaşırken cümlesini tamamlıyor: “Ama şimdi biraz sakin olun ve bana o tepede bir kadınla ne yapmak istediğinizi anlatın.”</p>

  <p>“Ya içki,” diyorum. “İstediğinizi öğrenirseniz, verecek misiniz?”</p>

  <p>Kadın, verip vermeyeceğini ele vermeyen bir sesle, “Önce cevap,” diyor.</p>

  <p>Oturmasını, sol bacağını ötekinin üstüne yerleştirmesini bekliyorum. “Ona sarılır, başımı göğüslerinin arasına yerleştirir ve ağlardım.”</p>

  <p>“Tıpkı annenize sığınır gibi,” diyor kadın. “Doğru mu?”</p>

  <p>Gülüyorum: Önce alçak sesle, sonra dilimdeki acıyı uyuşturacak kadar güçle. Kadın bana ve kahkahalarıma aldırmadan, sanki vakti bolmuş gibi tekrar bacaklarını değiştirerek arkasına yaslanıp bekliyor. Gülmekten yorulduğumda, “Anneme değil, Petra’ya sığınacağım,” diyorum.</p>

  <p>Kadın ilk kez heyecanlanıyor. Yeniden gülmemek için dudaklarımı ısırıyorum. Petra yaşlı, yorgun meslektaşı gibi onu da heyecanlandırdı. Ama meslektaşı cömertti; ne zaman içki istesem verirdi. Bunu ona hatırlatmalıyım. Kadın öne doğru eğilirken merakla soruyor:</p>

  <p>“Petra! O da kim?” Şimdi gülebilirim. Bu kez sessizce gülüyorum. Bu, onu adeta kışkırtıyor. “Cevap verin!”</p>

  <p>“Bir gün o tepeye birlikte gideceğim kızın adı. Kıvırcık siyah saçları, yumuşak dudakları ve çok küçük olmayan göğüsleri olacak.”</p>

  <p>Kadın göğüslerine dikilmiş bakışlarımdan kaçınmadan, “Ya!” diyor, çabucak. Ardından meydan okuyan bir tavırla biraz daha eğilip soruyor: “Peki, Petra şimdi nerede?”</p>

  <p>Neden bütün psikiyatristler Petra’nın peşinde? Ellerimi kaldırmaya çalışıyorum. Yararsız. Henüz ellerimi kullanmama izin yok. Ben de ellerimin yerine başımı sallıyorum. “Hiçbir bilgim yok. Henüz onunla tanışmadım.”</p>

  <p>Kadın kısa bir çığlık atıyor. Ama ne şaşırmış, ne sevinmiş, ne de üzülmüş bir ifade var yüzünde. “Henüz tanışmadınız ve nerede olduğunu bilmiyorsunuz, öyle mi?”</p>

  <p>Gözlerim kapanıyor. Nerede ve kim olduğunu bilmiyorum. Ama yine de benden daha iyi kimse tanıyamaz onu. Dört yıl önce o Kasım gecesini birlikte yaşadık biz.</p>

  <p>Kadının Petra’yı kıskanan sesi aramıza giriyor: “Size özgü garipliklerden birisi olmalı bu.”</p>

  <p>Kirpiklerimi aralıyorum. Ellerimi kullanabilseydim. Kadın kullanamayacağımı ihtar eden bir tavırla gülümseyince tehdit eder gibi fısıldıyorum:</p>

  <p>“Buradan kurtulur kurtulmaz aramaya başlayacağım onu. Çünkü nerede bulacağımı biliyorum.” O sormadan haberi veriyorum: “Kuşadası’nda, Ali’nin onu gördüğü kumsalda.”</p>

  <p>Kadın bir soru daha soruyor. Ama artık onu dinlemiyorum. Kulaklarımda Ali’nin sesi var, kuş uçuşu bin kilometre öteden “Anlaşıldı,” diyor ve ben onu buradan, İstanbul’dan duyuyorum...</p>
</body>
</html>
