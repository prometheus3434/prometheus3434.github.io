<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos10"></div>

  <p>Önde köpekler, arkada aydınlatma mermilerinin ışığı altındaki askerler, birlikte Doğuya doğru akıyorlar. Az sonra çevreyi toza boğan bir helikopter yanımıza inip Ali’nin, askerin ve üç köpeğin cesetlerini alıp havalanıyor. Petra’ya sakin olmasını işaret edip kırmızı ışıklarını yakıp söndürerek uzaklaşan helikopteri izliyorum.</p>

  <p>Ses kaybolan bir parazit gibi boğuklaşınca Petra elini uzatıyor. “Orada mısınız?”</p>

  <p>“Burdayım,” diyorum.</p>

  <p>“Bana bir sigara verir misiniz?” Yakıp veriyorum. İçmeye başlamadan soruyor: “Sizi sevdiğini nasıl kanıtladı?”</p>

  <p>Nasıl? Kramp midemi delip karın boşluğuma çıkıyor. Gözlerimi kapatıp o günü, o balkonu, o bakışı hatırlamaya çalışıyorum.</p>

  <p>“İçmeye başladığımda Perşembeydi. En son hatırladığım kadehi Cuma öğleden sonra bitirmiştim. Ayıldığımda günlerden Pazartesiydi ve...”</p>

  <p>Petra, “Ve,” diye heyecanla tekrarlıyor.</p>

  <p>Gerçeği değil, düşlediğim Gönül’ü anlatıyorum ona: “Gönül başucumdaydı ve ağzında tek diş yoktu.”</p>

  <p>Petra bu kez ne çığlık, ne de tokat atıyor. Sigarayı yere düşürüyor. Alıp eline tutuşturuyorum, bir süre susuyor.</p>

  <p>Sonra aşağıdaki askerler Doğuya giden patikada kaybolunca konuşmayı yeni öğrenmiş biri gibi sözcükleri heceleyerek soruyor: “Son-ra ne ol-du?”</p>

  <p>“O gece yattık. Gönül, Tarık ve ben. Karnında Tarık’la benim oğlumuz vardı.”</p>

  <p>Petra sonunda sigarayı hatırlıyor. Kendini toparlaması için zamana ihtiyacı var. Beklerim... Sigarasından art arda birkaç nefes çekip, aydınlatma mermilerinden geride kalan kızıllığa bakarak soruyor: “Onunla evlendiniz mi?”</p>

  <p>“Oğlan doğunca,” diyorum.</p>

  <p>“Adı, yani oğlunuzun adını ne koydunuz?”</p>

  <p>Korkuyla ayağa kalkıyorum. Bu kız bir falcı; nasıl bilebilir? Elimi bıçakmış gibi ona doğru uzatıp, “Biliyorsun!” diye bağırıyorum.</p>

  <p>O da ayağa kalkıyor. Gözlerinde bütün ovayı kaplayacak kadar büyük bir suçlama var. “Neyi?” diye soruyor.</p>

  <p>“Gönül’ün çocuğa adımı koymaya kalkıştığını.”</p>

  <p>Meydan okuyan bir umursamazlıkla yaklaşıyor. Yapmamalı; sormamalı... “Belki de adınızı söyleme vakti geldi.”</p>

  <p>“Hayır!” diye bağırıyorum. “Biliyorsun, ben sadece hikâyeyi anlatıyorum.”</p>

  <p>Petra bir işkenceci gibi kararlı, elini göğsüme uzatıyor. Tekrar bağırmama kalmadan soruyor: “Adınız ne?”</p>

  <p>Sesimi yutuyorum. Yine de sözcükler boğuk bir mırıltıya dönüşüp dudaklarımdan dökülüyor: “Unuttum, adımı unuttum ben!”</p>

  <p>“Söylemek zorundasınız. Yoksa sizinle gelmem!” Bunu yapamaz. “Yapacağımdan emin olun,” diyor Petra. “Eğer hemen adınızı söylemezseniz sizinle o yere gelmeyeceğim.” Bir süre birbirimizi süzüyoruz. Bakışlarını kaçırmıyor. Geri dönerek düzlüğün sonuna yürüyüp yere atıyorum kendimi. “Adınız ne?”</p>

  <p>Söylemem! Petra arkamdan yaklaşıyor. Ayak sesleri hızlanırken yıldızlara, ovaya, uzaktaki karanlık denize bakarak bağırıyorum:</p>

  <p>“Adımı unuttum ben!” Yanıma oturuyor. Ona sarılıyorum. Artık deneyebileceğim bir tek şey kaldı... Ağzımı görebilsin diye ona dönüyorum. Şaşırıyor. Yapabilirim; daha önce de denedim.</p>

  <p>“Eğer ısrar edersen, dilimi ısırıp koparacağım,” diyorum.</p>

  <p>Petra bir süre inanıp inanmamak arasında gidip geldikten sonra elini uzatıp ağzımı kapatıyor. İçki; biraz içki olsaydı...</p>

  <p>“Yanıma uzan,” diyor. Yanına uzanıyorum. Gözlerinde derin, dipsiz bir merak, dudaklarında ise sona sakladığı geç kalmış bir davet var. Ali’yi, Tarık’ı karıştırmadan bu kez sadece kendim için öpüyorum onu. “Kimsin sen?” diyor.</p>

  <p>Bir kez daha öpmeden önce yavaş bir sesle fısıldıyorum:</p>

  <p>“Benim,” diyorum. “Biraz Ali, biraz Tarık, biraz da adını dar, karanlık hücrelerde yitirmiş, otuz üçe bölünmüş bir insan.”</p>
</body>
</html>
