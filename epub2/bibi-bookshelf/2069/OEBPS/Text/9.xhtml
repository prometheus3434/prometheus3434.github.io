<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos10"></div>

  <p>“Anlaşıldı,” diyor Ali, Tarık’a bakarak. “Yaralanan geride kalacak; yakalanırsa adını söylemeyecek. Adımızı unutacağız.” Anlaşıldı, anlaşıldı, anlaşıldı, anlaşıldı... Sözcük yankılanıp sonra Kasım’ın soğuğunda buz tutarak cansızlaşıyor. Gözlerimi Ali’ye çeviriyorum. Bakışları, “Evet, anladım, öleceğim, merak etmeyin,” diye bağırıyor.</p>

  <p>“Ya sen,” diyor Tarık bana bakarak, “Sen de anladın mı?”</p>

  <p>Öfke, yutmadan ağzımda tuttuğum içkiye karışarak mideme iniyor; dişlerimi birbirine geçiriyorum. Ali, Tarık’a fark ettirmeden bacağımı sıkarak konuşmamı engelliyor. Ona vurabilirim. Ama vurmuyorum, zorlukla başımı sallayıp yüzünü görmemek için gözlerimi yumuyorum.</p>

  <p>Tarık yeniden aşağıya doğru uzaklaşırken Ali’nin sesi cansız geceyi dalgalandırıyor:</p>

  <p>“Ona kızma... Haklı olduğunu ikimiz de biliyoruz.” Haklılığın canı cehenneme. Bu kuralları koyanlar hiç sırtından vuruldu mu? Ali, cevabı biliyormuş gibi mırıldanıyor: “Merak etme, her şey olacağına varır.”</p>

  <p>Kader mi demek istiyor? Hah! İkimiz de kaderin hangi olacağa varacağını bilmiyor muyuz? Ne yapabilirim? Çaresizlik kollarımı büküp havalandırıyor. “Hiçbir şey söyleme,” diyor Ali. “Sadece elimi sık. Hadi!”</p>

  <p>Sadece elini sıkıyorum. Öleceği ve ben o ölürken hiçbir şey yapmadan, adını unutması için onu geride bırakacağım için. Ağlamaktan ve elini sıkmaktan başka yapabileceğim bir şey yok. “Sağ ol,” diyor. “Bu kadarı bana yeter.”</p>

  <p>Yine ne yapıp ediyor ve gülüyor. Önce gözleriyle, ardından bütün yüzüyle. Hayır, ağlamamalıyım. Ağlamayacağım. En azından şimdi... Ali gözyaşlarımın yardımına yetişiyor. “Kızın adı ne?”</p>

  <p>Kız mı? Önce içkiyi yutuyorum, sonra burnumu çekip, “Hangi kız?” diye soruyorum.</p>

  <p>“Tepedeki,” diyor Ali. “Hani göğüslerini okşamıştın?” Evet, okşadım; ama doğrusu bir adı olabileceğini düşünmemiştim. Hem sonradan unutacaksak bir adı olmasının ne önemi var. “Ne o, sormadın mı?” diyor Ali.</p>

  <p>Ellerimi iki yana açarak, “Sormadım,” diyorum.</p>

  <p>“Ne biçim adamsın sen? Adını bile sormadan göğüslerini sıkıştırıyorsun... Neyse, bir ad bulmalıyız ona.” Şaşkın şaşkın yüzüne baktığımı görünce devam ediyor: “Kızın Alman olmasına bir itirazın var mı?”</p>

  <p>Alman mı? Amcam’ı hatırlayıp, “Bence o kız Rum,” diyorum.</p>

  <p>“Yine Amcan’ı karıştırdın işe. Bak, dinle!”</p>

  <p>Sözlerine ara veriyor. Ağırlığını öteki koluna vermesine yardım ediyorum.. Sırtındaki gıdıklanma acıya dönüşüp yüzünü dağlıyor Saçlarını okşuyorum. Alçak sesle, ilk ve biraz sonra son olacak anısını anlatıyor: “Sana ona rastladığımı söylemiştim, hatırlıyor musun?”</p>

  <p>Evet, hatırlıyorum; Tarık gelmeden az önce söylemişti.</p>

  <p>“Galiba onu 1966’da Kuşadası’nda, ağabeyimin evinin yanındaki kumsalda gördüm. Ağustos’tu, sıcaktan uyuyamadığım için gece yarısından sonra kalkıp bahçeye çıkmıştım. İşte, ilk kez o gece gördüm onu...”</p>

  <p>Zorlukla dik tuttuğu başını alıp omzuma yaslıyorum. Gözlerimi kapatıp, “Seni dinliyorum,” diyorum.</p>

  <p>O anlatıyor, ben de dinliyorum. “Evin solundaki kumsaldaydı. Dalgaların kırıldığı yerde. Çıplaktı; denize giriyordu. Kıvırcık ve siyah saçlıydı; çok iri olmayan göğüsleri vardı.” Derin bir soluk alıp delik ciğerlerini doldurmaya çalışıyor. “Çok güzeldi. Kim bilir, belki de ayışığının altında öyle görünüyordu. Yüzünü yakından görmedim çünkü; onunla konuşmadım da. Ama nedense bana Almanmış gibi geldi. Sonra...” Yeniden soluklanıp sonrasını da anlatıyor: “Ertesi gece aynı saatte yine geldi. Sonraki gece de oradaydı. Dördüncü gece denizden çıktığında aklıma gelen ilk adla çağırdım onu. Beni duydu; güldü, sonra telaşsızca giyinip uzaklaştı.”</p>

  <p>Susunca gözlerimi açıyorum. Benimkinde gizli gözyaşları, onunkinde gece yarısı denize giren kızın hayali var.</p>

  <p>Yutkunup, “Gelecek sefere yüzüne, saçlarına ve göğüslerine dikkat edeceğim,” diyorum. “Söz.”</p>

  <p>“Benden de söz edeceksin.”</p>

  <p>Tekrar, “Söz,” diye fısıldıyorum kulağına.</p>

  <p>Bir süre, ben bakışlarımı kaçırıncaya kadar gözlerime bakıyor; sonra korkaklığımı bağışlayan sevecen bir sesle soruyor: “Onu baştan çıkaracaksın, değil mi?”</p>

  <p>Bilmiyorum. Önce Amcam’ın fikrini almalıyım. Cevap vermek için dudaklarımı aralıyorum. Ama bir türlü yüzüne yerleştiremediği yarım tebessüm durduruyor beni. Artık gülmek için yardıma ihtiyacı var.</p>

  <p>O beni beklemeden, “Adı,” diyor. Parmağımı dudağına uzatıyorum. Söylememeli. Unutacağım bir ad daha istemiyorum. Ama o, parmağıma aldırmadan, “Petra,” diye devam ediyor. “Kıvırcık saçları siyahtı, göğüslerinin biçimli olduğu uzaktan bile anlaşılıyordu.”</p>

  <p>Bu kez acısı değil, yakında patlayan bir el bombası susturuyor onu.</p>

  <p>Kıvırcık saçlı, esmer bir Alman... Garip gelse de itiraz etmiyorum. Çünkü o ölecek ve biz sağ kalacaklar, öleceklerin son arzularını yerine getirmek zorundayız. Üstelik bu garip bir durum da. Ben dururken onun ölmesinden daha garip ne olabilir? Aramıza bir gölge girerken, “Tamam,” diyorum. “Dediğin gibi olsun. Adı Petra.”</p>

  <p>Önce Petra, sonra sesim, patlamalara karışıp yok oluyor. Ya o gölge? Başımı kaldırıyorum. Amcam! Evet, o. Yüreğim minnetle doluyor. Ali için geldi. Ama aynı anda dehşetle irkiliyorum. Demek peşimizdekiler gerçekten ikiye ayrıldılar.</p>
</body>
</html>
