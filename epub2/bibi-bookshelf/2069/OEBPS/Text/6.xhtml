<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos10"></div>

  <p>Kız, makineliler onu taramış gibi silkinip göğsünü ellerimden kurtarıyor. Gözlerinde ikimizin de boğulacağı kadar derin bir korku var. “Bu sesler...” diyor.</p>

  <p>Ama devam edemiyor; kramp, göğsü gibi dilini de katılaştırıyor. Ebu-Halid’in zamanlamasına küfredip doğruluyorum. Aynı anda yeni ateş dalgası geceyi bir kâğıt gibi yırtarak ikiye ayırıyor; birinde biz, ötekisinde ise Ebu-Halid ve adamları var.</p>

  <p>İçkiye uzanıp ikimize de yetecek bir yudum alıyorum. Kız ancak üçüncü yudumda göğsünün ucundan dudaklarına kadar tırmanan krampı çözüp soruyor: “Ne oluyor?”</p>

  <p>“Askerler,” diyorum kıza. “Hani buluşacağımız grup vardı ya; işte, onları sıkıştırdılar.”</p>

  <p>Kız, önce alçak ve boğuk, sonra tizleşerek insanı şaşırtacak kadar incelen çığlıklar atıyor art arda. Onu susturmalıyım; bağırışı beni de sinirlendiriyor.</p>

  <p>Tokat, onun yerine beni yatıştırıyor. Başka bir şey bulmalıyım. Kulağına eğilip fısıldıyorum: “Seni buraya korkutmak için getirmedim.”</p>

  <p>İnanmıyor, kolumu kaldırınca inler gibi, “Ama çok korkuyorum,” diyor.</p>

  <p>Kollarımın arasına alıp avutur gibi sallıyorum onu. Yararı yok; yatışmayacak.</p>

  <p>“Başka şeyler düşünmeye çalış,” diyorum. “Gökyüzünü, yıldızları, ovayı... Bak, görüyor musun? Yirmi kilometre ötede deniz var...”</p>

  <p>Kızın titremesi daha da hızlanıyor. Belki de yanıldım. Onu buraya getirmek yerine sabahı bekleyip sınıra götürmeliydim... Uzaktaki makineliler melodisi duyulmayan bir müziğe ritim tutuyormuş gibi yeniden takırdamaya başlayınca daha sıkı sarılıp, “Göğüslerin çok güzel,” diyorum.</p>

  <p>Göğüslerinin güzelliği de avutmuyor onu. Kısık bir sesle, “Anlatın,” diye inliyor. “Ne olur bir şeyler söyleyin, orada neler oluyor?”</p>

  <p>Şişeyi uzatıyorum. “İçki ister misin?”</p>

  <p>Kız sabırsız bir hareketle başını sallayarak, “Hayır!” diye bağırıyor. “Yalnızca burada neler olup bittiğini bilmek istiyorum.”</p>

  <p>Demek bilmek istiyor. Şişeyi yere bırakıp kollarımın arasından uzağa itiyorum onu.</p>

  <p>“Pekâlâ, madem gerçeği istiyorsun. İşte sana gerçek: Silah seslerinin geldiği o tepede Ebu-Halid adında gülmeyi unutan biri, askerlerle çatışıyor.” Makineliler bir an için susunca gerçeğin öteki yarısını da uzatıyorum ona: “Şimdiden adamlarının yarısını kaybetti.”</p>

  <p>“Aman Tanrım,” diyor kız. Gözleri şimdiden nemli. Onu... Hayır, yumuşamamalıyım. Yirmi yıl önce çırılçıplak denize girdi ve Ali onu gördü. Burada olmasının nedeni bu. “Susmayın,” diyor kız. “Konuşun. Sessizlik beni delirtiyor... Tanrı aşkına...”</p>

  <p>Sessizlik. Aşağıya bakıyorum. Orada da sessizlik var. Kız denizde boğuluyormuş gibi elini koluma doluyor.</p>

  <p>Pekâlâ, istediği buysa, konuşacağım. İçkiden bir yudum daha alıp, “ O gece buradaydı,” diyorum. “Her şey gözlerinin önünde olup bitti.”</p>

  <p>Kız, minnet dolu bir sesle, “Kim buradaydı?” diye soruyor.</p>

  <p>“Biraz önce yardıma çağırdığın Tanrı.”</p>

  <p>Tanrı onu susturuyor. Sessizlik boyunca Ebu-Halid’in yanındaki Gazzeli genç fedainleri düşünüyorum. Çoğu daha yirminci baharlarını bile yaşamamıştı; bir kadına ilk kez dokunmanın büyüsünü ya da hayal kırıklığını henüz tatmamışlardı.</p>

  <p>Kız, Ebu-Halid’in yoldaşlarından habersiz, başını yuvasından ilk kez dışarıya çıkaran ürkek bir av hayvanı gibi tedirgin bir tavırla mırıldanıyor: “Tanrı’ya inanmıyorsunuz, değil mi?”</p>

  <p>Ya o! O bize inanıyor muydu? Benim inanmam neyi değiştirirdi? Makinelilerin çalmaya başladığı yeni melodi Güneydeki tepelerde ölmekte olan Gazzelilerin gövdelerinden yansıyıp Tanrı katına yükselirken inançsızlığımı haykırıyorum:</p>

  <p>“Karşı tepedekiler inanıyordu. Ama on sekiz yıl önce ilk onlar öldü. Her birinin vücudunda en az otuz mermi vardı. Boğazlarını da bu iş için eğitilen köpekler parçalamıştı.” Kız sessiz çığlıklar atarak nefes alamıyormuş gibi ağzını açmaya çalışıyor. Aldırmadan devam ediyorum: “Tanrı parmağını bile kımıldatmadı; seyretmekle yetindi. Kim bilir, belki de eğleniyordu. Unutma, Tanrı ne İsa’yı çarmıha gerilmekten, ne de Muhammed’i taşlanmaktan kurtardı.”</p>

  <p>Kız, sonunda nefes borusunu tıkayan dehşeti yarıp haykırıyor: “Susun! Lütfen; ne olursunuz susun!”</p>

  <p>Sivri, keskin çığlıklar kulaklarıma batınca susuyorum. Ona bağışladığım sessizlik giderek uzuyor, sonra düzlükten ovaya doğru akıp uzaklaşıyor.</p>

  <p>İçkiden bir yudum daha alıyorum. Kız, ben, on sekiz Kasım ötede üçümüz ve ovadaki sessizlik, yıldızlı, ama soğuk gecenin altında ezilirken, Ebu-Halid’in genç yoldaşları soldaki tepelerin ardındaki bir kovukta sırası geldikçe birer birer ölüyorlar.</p>

  <p>Ya Ebu-Halid!</p>

  <p>Kıza dönüp, “Ebu-Halid de ölecek,” diyorum. “1968 Martında Karameh’de<a href="../Text/dipnot.xhtml#Footnote0001" id="Feedback0001"><sup>[1]</sup></a> ölmedi, ama o tepede birazdan ölecek.”</p>

  <p>Kız Karameh’in neresi olduğunu sormadan hıçkırarak elini ağzına götürüyor. Kusacak! Tekrar şişeye dönüyorum. İkinci yudumun ortasında konuşmaya başlıyor: “Gitmek, yani geri dönmek istiyorum.”</p>

  <p>Sözlerinin sonuna noktayı tepenin ardından ovaya sıçrayan patlamalar koyuyor. İkinci yudumun şişede kalan yarısını da içiyorum. Kız başını ellerinin arasına alarak midesinin üstüne kıvrılıyor.</p>

  <p>Haklıyım: Kusacak.</p>
</body>
</html>
