<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos10"></div>

  <p>“Duralım,” diyorum Tarık’a.</p>

  <p>İri taşların, köksüz, kurumuş çalı gövdelerinin yığıldığı sel yatağının ortasında duruyoruz.</p>

  <p>Tarık telaşla yaklaşıyor: “Ne var?” Silah sesleri susalı beş dakika oldu. Acaba sigarasını içebildi mi? Tarık omuzlarımdan tutup sarsıyor. “Ne var dedim, ne oldu?”</p>

  <p>Yüzünde kaygıdan arta kalan bir koyuluk var. Sorusunu tekrarlatmadan cevap veriyorum: “Patlamayı duymak istiyorum.”</p>

  <p>“Patlamayı mı?” Başımı eğiyorum. Yeniden konuşmaya başladığında incelip bir bıçak gibi tınlıyor sesi: “Saçmalama. Güneş doğmadan buradan uzaklaşmalıyız.”</p>

  <p>Geniş, düz bir taşı gözüme kestirip oturuyorum. Saçmalayacağım; saçmalayıp Ali’yi düşüneceğim. “Sen git,” diyorum. “Ben burada oturup bekleyeceğim...”</p>

  <p>Yerden küçük beyaz bir taş alıyorum. Tarık hırsla ayağının dibindeki kayayı tekmeliyor. Bakışlarında alnında biriken terde yansıyıp kaşlarını kızıla çeviren bir öfke var. Birbirimizi süzüyoruz. Bakmakla saçmalamamı engelleyemeyeceğini anladığından öfkesini kontrol etmeye çalışarak yaklaşıyor.</p>

  <p>“İyi ama, neden bekleyeceksin?”</p>

  <p>“Onu terk ettik,” diyorum. “Hiç olmazsa ölürken arkamızı dönmeyelim ona.” Ağzı yumruk yemiş gibi yana savruluyor. Sigarayı dudağıma yerleştiriyorum. “Hem beklerken içemediği sigarayı onun yerine içeceğim.”</p>

  <p>Sözlerim biter bitmez kımıldamasına fırsat vermeden sigarayı yakıyorum.</p>

  <p>Tarık elini uzatıp kibriti söndürmeye çalışıyor. Ama başaramıyor. “Deli misin sen.” Sesi iyice ince artık. Yanıma diz çöküyor. “Eğer buradan kurtulamazsak Ali’nin geride kalıp ölmesinin bir anlamı kalmayacak.” Hırsla fısıldıyor: “Anladın mı, kurtulmak zorundayız.”</p>

  <p>Bakışlarımı kaçırıp mırıldanıyorum: “Belki. Ama yine de bu sigarayı içmek ve patlamayı duymak istiyorum.”</p>

  <p>Tarık kararsızlığın içinde boğuluyormuş gibi eliyle boğazını tutuyor, faydasız. Ne yaparsa yapsın, o sigarayı içeceğim. Tarık taşların üstüne bırakıyor kendini. Birden ona acıyorum. Korkuyor, hayır, sadece Gönül’e geri dönmek istiyor.</p>

  <p>Sigaradan derin bir nefes çekiyorum. O erişilmez duygu, mutluluk dedikleri bu olmalı. Burada, şu anda sigara içerken ölebilirim.</p>

  <p>Tarık, “Bari çabuk ol,” diyor.</p>

  <p>Gönül’ü düşündüğüne yemin edebilirim. “Onu özledin mi?” Başını sallıyor. Kimi kastettiğimi anladı mı? “Gönül’den söz ediyorum.” Dikkatlice doğruluyor. “Onu düşünüyordun, değil mi?”</p>

  <p>Tarık, uzun bir kararsızlıktan sonra başını önüne eğerek, utanmış gibi, “Evet,” diyor.</p>

  <p>Sigarayı uzatıyorum. “İster misin?” Elini uzatıp alıyor. “Bence seni seçmeli,” diyorum.</p>

  <p>“Hayır,” diye karşı koyuyor. “Ben senden sonra tanıdım onu.”</p>

  <p>Gizlice, ona fark ettirmemeye çalışarak başımı sallıyorum. Sigarayı geri veriyor. “Ama ona layık olan sensin,” diye fısıldıyorum.</p>

  <p>Yerinden kalkıp yanıma oturuyor. Suçluluk duygusunu bastırabilse inkar etmekten vazgeçecek. Başımı kaldırıyorum. Yıldızların ardında bizi unutan Tanrı, ben gerçeği söylerken sen neredesin? “Onun için, eğer aramızdan biri kurtulacaksa, bu sen olmalısın.”</p>

  <p>Hemen cevap vermiyor. Bu teklifin, ona Gönül’ü getireceği düşüncesinin kısa sürse de başını döndürdüğünü biliyorum . Hıçkırır gibi gülüyor. Elimi omzuna koyuyorum. Bir an ona haksızlık ettiğim duygusu midemi yakıyor. Aynı teklif bana yapılsaydı?</p>

  <p>Geceyi bir mızrak gibi delen işaret fişeği onu içine yuvarlandığı şaşkınlıktan beni ise kararsızlıktan kurtarıyor; Tarık, dilini bastıran kurşun tabakasını yutup heyecanla ayağa fırlıyor. “Saçmalıyorsun. Buradan kurtulacağız.” Elini uzatıyor. “Hem de birlikte... Haydi...”</p>

  <p>Onunki bir iyimserlik; boş bir iyimserlik hem de. Boğuk ve kısa bir patlama ikimizi de donduruyor. Sigaradan son nefesi çekip izmariti yere atıyorum. Gecenin içinde kağıda dökülen kızıl bir mürekkep gibi yayılan ses, yıldızlarla sel yatağının arasında birkaç kez sekiyor, sonra sönüp susuyor.</p>

  <p>Tarık’a dönüp, “Ali uçtu,” diye fısıldıyorum. “Anı oldu. Sabah olduğunda bizi aydınlatmak için güneşe varmış olur mu dersin?”</p>

  <p>Elini omzuma koyuyor. Ağır, üzgün ve pişmanlıkla yüklü bir el bu. Titrediğini fark edince elini çekiyor. Bu kez sesini duyuyorum:</p>

  <p>“Yapabileceğimiz bir şey yoktu.” Belki haklı. Ne yapacağını kestiremediği elini cebine sokuyor. “Artık gitmeliyiz, köpekler birazdan kokumuzu alır.”</p>

  <p>Doğru, artık gitmeliyiz. Doğuya, Ali’nin güneşle birlikte tekrar doğacağı o dereye... Peki ya! Yön bulmaya hazırlanan Tarık’ın kolunu tutuyorum. “Ya Petra? Onu unuttuk, o düzlükte yalnız kaldı.”</p>

  <p>Tarık boş boş bakıyor. Sonra bunun işe yaramayacağını keşfederek kulağıma eğilip fısıldıyor:</p>

  <p>“Petra da kim?” Gözlerimi görünce, çabucak vazgeçip pusulayı cebine koyuyor. “Merak etme; o başının çaresine bakabilir, inan bana.”</p>

  <p>Geriye, Ali’nin havaya uçtuğu tepeye dönüyorum. Adını Ali’den ödünç alan, yüzünü görmediğim, dudaklarına dokunamadığım, göğsünde uyuyamadığım o kız için kalmalıyım.</p>

  <p>Tarık, niyetimi anlamış gibi kolumdan tutup çekiyor. “Haydi, çok vakit kaybettik.”</p>

  <p>Petra’yı Amcam’a emanet edip Tarık’ı izliyorum. Doğuya, kurtuluşa dönüyoruz. Kaybettiğimiz zamanı kazanmak için önümüzde sabaha kadar birkaç saatimiz var. Daha yürümeye başlamadan görüyorum Amcam’ı. Evet, o. Petra’yı bana getirecek; sabah olmadan tekrar bulacağım o kızı.</p>
</body>
</html>
