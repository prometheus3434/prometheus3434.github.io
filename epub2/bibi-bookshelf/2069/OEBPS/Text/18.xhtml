<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos10"></div>

  <p>Alev –artık onu böyle çağırıyorum– teybi açıp, dışarıdaki yağmurdan odaya sızan nemi yok edecek kadar kuru bir sesle soruyor:</p>

  <p>“Diyelim ki buradan çıktınız, Petra’yı buldunuz ve Petra sizinle o çöle gelmeye razı oldu. O kızın Ali’nin yüzünde görmesini istediğiniz şey neydi?”</p>

  <p>“Gülüşü,” diyorum, gülerek.</p>

  <p>Alev, gülümsememi de kurutan sesiyle devam ediyor: “Gülmeyi önemsiyor olmalısınız.”</p>

  <p>“Evet, biri bana insanları hayvanlardan ayıran en temel özelliğin gülmek olduğunu söylemişti.”</p>

  <p>Bir süre konuşmuyor. Kolumu kıpırdatıyorum. Artık kaldırabilirim; kayışı çıkaralı iki hafta oldu. Kolumun yerine başımı kaldırıyorum. Bugün tedbirli; üzerinde dizlerini kapayan uzun beyaz önlük var.</p>

  <p>“Sözleriniz oldukça mantıksız, Ali neden gülsün ki?” Suçüstü yakalanmışım gibi başımı geriye, yastığa bırakıyorum. “Az sonra öleceğini bilen biri neden gülsün?” diye tekrarlıyor.</p>

  <p>“Kim bilir, belki sırtındaki kurşun hâla gıdıklıyordu onu, belki de güneşe gömüleceğini hatırlamıştı.”</p>

  <p>Şaşırmadan, “Demek Ali güneşe gömüldü?” diyor. “Öyle mi?”</p>

  <p>“Hepimiz güneşe gömülmek için gitmiştik oraya. Şimdi daha iyi anlıyorum.”</p>

  <p>Teybi kapatıp ayağa kalkıyor. Onu izliyorum. Pencereye yanaşıyor. Bir süre konuşmadan bahçeye yağan yağmuru dinliyoruz. İlerde ağaçlar, daha da ötede, belki de Göçmen Bürosu’ndaki o adamın kıyısında balık yediği Boğaz var. Alev, geriye dönmeden, yağmur onu büyülüyormuş gibi alçak ve yorgun sesle yeniden konuşmaya başlıyor: “Daha önce hiç intihar etmeyi düşündünüz mü?”</p>

  <p>Nereye varmak istiyor? Dudağımı ısırıp cevap veriyorum: “Hayır.”</p>

  <p>Geri dönüyor. “Ya Ali, ya Ta...” T ile a’yı tamamlayıp Tarık demiyor. “Yani, o sırada yanınızda olan üçüncü kişi.”</p>

  <p>“Hayır,” diyorum yine.</p>

  <p>Hızlı adımlarla yatağa yaklaşıyor. “Güneşe gömülmeyi istemekle,” elini göğsüme uzatıyor, “ya da böyle içmekle, intihar etmenin ne farkı var; söyler misiniz?”</p>

  <p>Başımı sallıyorum. Eğer vakit kalırsa ondan nefret edeceğim. Bizi hafife almamalı. “Biz oraya intihar etmeye gitmedik,” diyorum.</p>

  <p>“Peki, neden gittiğinizi söyler misiniz?”</p>

  <p>Söylerim. Daha önce hem gümrük memurlarına, hem de o yaşlı psikiyatriste söyledim. Yutkunuyorum.</p>

  <p>“Ali size yalnızca gülmeyi düşünen biri gibi gelebilir. Ama o gülümsemesinin ardında bütün dünyayı kavrayacak kadar güçlü bir inanç vardı. Tarık’a gelince: Tarık yaşamaya değecek bir neden, bir hayat edinmek için gitti oraya...”</p>

  <p>“Ya siz?” diyor, etkilenmiş görünmeden.</p>

  <p>Ben? Gülüyorum. “Ben oraya anı edinmek için gittim. Amcam’ı mutlu kılacak anıların peşindeydim.”</p>

  <p>“Yine Amcanız! Sizin Amcanız yok,” diyor. “Araştırdık, öyle biri yaşamamış.”</p>

  <p>Yanılıyor; başımı sallayıp, “Yirmi bir yaşındaki her insanın benimki gibi bir Amcası vardır,” diyorum. “Direnen, gerektiğinde bir şeyleri kurtarmak için ölecek herkese bir Amca gereklidir.”</p>

  <p>Alev uzlaşmaz bir sesle saldırısını sürdürüyor:</p>

  <p>“Süslü, ama içi boş bir cümle.” Sandalyeyi çekip oturuyor. Hareketleri giderek sertleşiyor. “Sadece sözler... Siz nesiniz, biliyor musunuz? Romantik, ama sağduyusu olmayan, sadece söz üreten bir nesil. Zorlukla karşılaşınca bir şişenin içine kaçacak kadar da korkaksınız.”</p>

  <p>Öfkeli mi, budala mı? Hangisiyse nasıl bir nesil olduğumuzu öğrenmeli. Onun öfkesinin aksine, sakin olmaya çalışarak gözlerimi kapatıp karşılık veriyorum:</p>

  <p>“Bu nesil düşlerinin peşine takılarak buradan yüzlerce kilometre ötedeki bir çöle, kendini nazlı bir sevgili gibi saklayan devrimi bulmaya gitti. Orada üşüdü, korktu ama düş görmekten vazgeçmedi. Sonra bir gece, yirmi dört kilometre yürüdü ve ölümle yüz yüze geldi ve ölümle yüzleşti.” Ona bakmadan bitiriyorum. “Bunları yaparken sözlerin üstüne değil, ayaklarıyla toprağa basıyordu.”</p>

  <p>Kirpiklerimi aralıyorum. Aralanan önlüğün altındaki biçimli dizleri bir saldırıdan korunmak ister gibi birbirine bitişik. “Ama bütün bunlar için bir nedeniniz yoktu.”</p>

  <p>Keskin bir acı mideme saplanıyor. Gerçekten böyle mi düşünüyor? Ali gibi aşık olmayı, sevmeyi bilenlerin ölmesinin hiçbir değeri yok mu? Bakışlarımı dizlerinden alıp bileğimdeki morluklara çeviriyorum. “Cevap vermeyi deneyin,” diyor.</p>

  <p>Cevap! “Nedenimiz vardı,” diyorum. “En azından bir tane.”</p>

  <p>“Neydi?”</p>

  <p>“Biz... Biz, size komik ve anlamsız gelse de dünyaya aşıktık; biz insanın biyolojik bir varlıktan öte, soyut kavramlara karşı özel sorumluluğu olan bir varlık olduğuna inanıyorduk...” Boğazıma yükselen içki tadını bastırıyorum. “Eğer insansanız bazı şeylere aşık olmak zorundasınız. Mesela gülmeye, mesela güneşe, mesela Amcam’ın nedensiz özverisine, mesela direnmeye, mesela marul gibi ekili şeylere. Anlayacağınız, aşık olmak için çok neden vardı ve bizler de iyi birer aşıktık.”</p>

  <p>Çaresiz kalmış gibi ellerini iki yana açıyor. “Yine büyük, iddialı sözler...” Ellerini izleyerek öne doğru eğiliyor. “Peki, alkolü bu inancın neresine koyuyorsunuz?”</p>

  <p>İçki! İçki, sandığının aksine beynimi uyuşturmuyor, o geceyi, yirmi birinci yaşımı hatırlatıyor bana; olup biten her şeye alışmamı, unutmamı, kabullenmemi engelliyor.</p>

  <p>Bunları söylesem bana inanır mı? Cevap vermeden yüzündeki korkutucu ifadenin anlamını çözmeye çalışıyorum. Merak, merak var yüzünde. Belki de ilk kez gerçek yüzüyle karşı karşıyayım. Öyleyse benimle yatacak.</p>

  <p>“Bu, sizin bilmeceniz,” diyorum. “Çözmek de sizin sorununuz.” Geri çekiliyor. “Bu yüzden benimle yatacaksınız.”</p>

  <p>Yatmış gibi irkiliyor. Doğruyu söylediğimin farkında ve bu düşünce benim gibi onu da korkutuyor. Yine de karşı koyuyor:</p>

  <p>“Bu da aptalca varsayımlarınızdan biri...” Dizlerine baktığımı fark edince önlüğüyle kapatıyor. “Bunun gerçekleşmesi için tek bir neden bile yok.”</p>

  <p>Tedirgin olacağını bilerek başımı sallıyorum. “Var... Sadece beynimle yetinmeyeceksiniz. Sizin gibileri ancak tam ve kesin bir zafer tatmin eder; beynimden sonra gövdeme de hükmetmek isteyeceksiniz...” Gülüyorum; belirgin bir küçümsemeyle yüklü gülüşüm. “Gönül’ü tanıyorum ve siz de ona benziyorsunuz.”</p>

  <p>Gücünü, daha da önemlisi kararlılığını yitirmiş bir sesle, “Gönül’ün bu konuşmayla bir ilgisi yok,” diyor.</p>

  <p>Var. O da biliyor bunu. “Size anlatmış olmalı.” Cevap vermeyince ben anlatıyorum. “Yatakta ne kadar başarılı olduğumu söylemedi mi?”</p>

  <p>Başını kaldırıyor. Yanakları kızarmamış. Kısa bir kararsızlıktan sonra meydan okurcasına, “Evet, anlattı,” diyor.</p>

  <p>“Nedenini söyledi mi?” Başını sallıyor. Söylememiş. “Benimle hep iki kişiymişim gibi sevişiyor.” Gözlerimi kaçırıyorum. “Yattığı yerden baktığı zaman üstünde hem beni, hem de Tarık’ı görüyor.” Sesim kısılıyor. “Ne kadar aksini söylerse söylesin bu duygunun başını döndürdüğünü biliyorum.” Başımı ona çeviriyorum: Gözleri istek ve merakla beni bekliyor. “Ama Gönül bununla yetinmedi... Şimdi sıra beynimdeki Tarık’ta; zaferinin tam olması için beynimi de istiyor. Şimdi sorunu anladınız mı?”</p>

  <p>Uzun bir süre susuyoruz. Neden sonra yağmuru hatırlamış gibi kalkıp pencereye yürürken merakını kontrol etmekte güçlük çektiği bir sesle tekrar konuşmaya başlıyor: “Bu durum sizi içkiye itiyor, değil mi?”</p>

  <p>“Hayır.” Kısa ve hiç duraksamadan verdiğim cevap onu şaşırttı. Yağmurdan bana dönünce cevabı tamamlıyorum: “İçmeye Gönül’le evlenmeden önce başlamıştım. Unuttunuz mu?”</p>

  <p>Evet, unutmuş. Elini saçlarına götürüyor. “Öyleyse...” Kendi kendine mırıldanarak yeniden bahçeye bakıyor. “Öyleyse sorun Tarık. Tarık’la bitiremediğiniz bir hesaplaşma var.” Cevap vermiyorum. “Ya Petra? O kadının rolü ne?”</p>
</body>
</html>
