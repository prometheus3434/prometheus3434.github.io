<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos10"></div>

  <p>“Dün gece ağladınız.”</p>

  <p>Bakışlarımı elimde tuttuğum takma dişlerden kadının yaşlı yüzüne kaldırıyorum. Kaşlarının üstünde alnını ikiye bölerek başının üst kısmını gözlerinden koparan derin çizgiler var.</p>

  <p>“İlk kez oluyor bu,” diyor kadın.</p>

  <p>Dişleri ağzıma yerleştiriyorum. Artık neden ağladığımı söyleyebilirim: “Dün gece mutluydum.”</p>

  <p>“Demek mutluydunuz?” diyor kadın, köksüz ve kopmuş bir sesle.</p>

  <p>“Mutluydum, çünkü sonunda dişlerime kavuştum.”</p>

  <p>Dişlerimin bana bağışladığı mutluluğu onaylıyormuş gibi kaşlarını kaldırıyor.</p>

  <p>“Ya Ali? Neden hep o adı sayıkladınız?” Duvardaki küçük aynaya dönüyorum. “Evet, sizi oradan gözetliyoruz,” deyince ona bakıyorum. Sormadığım ikinci soruyu da cevaplandırıyor: “Sürekli!”</p>

  <p>“Demek bütün gece?”</p>

  <p>Kadın başını sallıyor: “Ali için mi ağladınız?” Evet, ama bunu ona söylemiyorum. “Neden?”</p>

  <p>Çünkü yapabileceğim başka bir şey yok. Çünkü gülmeyi öldürdüler; tam on hafta oldu...</p>

  <p>Kadın, “Raporlarda en gencinizin Ali olduğu yazılıydı,” diyor.</p>

  <p>Yalnızca, “Doğru,” diyorum.</p>

  <p>Oysa Ali’nin hiç aşık olmadığını, hiç beğendiği bir kadınla yatmadığını, <i>Kazablanka</i> filmini görmediğini, ya da gülmesine yardım eden dilini ısırmayı hiç düşünmediğini de anlatabilirim ona.</p>

  <p>Kadın, “Neden geldiniz?” diye sorarken, kalkıp aynaya doğru yürüyorum. “Boşuna,” diyor. “Kıramazsınız.” Ama deneyebilirim. Kadın, “Lütfen, denemeye kalkışmayın,” diye mırıldanıyor bu kez. “Bu bizi bir sürü tatsız şeyle uğraşmak zorunda bırakır: Göçmen Bürosu’nun beklediği bu.”</p>

  <p>Pekâlâ, söz; dinleyeceğim. Duvarın dibindeki, plastik şişeyi alıp içkiyi yudumluyorum. Kadın aynı soruyu tekrarlıyor: “Neden geldiniz?”</p>

  <p>Neden, neden, neden... İçkiyi yeni dişlerimle çiğneyip yutuyorum. Belki ona anlatabilirim:</p>

  <p>Kısaca anlatıyorum: “Ebu-Halid evine geri dönebilsin ve yeniden gülmeyi öğrensin diye.”</p>

  <p>Kadın Ebu-Halid’le ilgilenmiyor: “Ben gerçek nedeni sordum.”</p>

  <p>“Amcam’ı sevdiğim için,” diyorum bu kez.</p>

  <p>Cevap onu şaşırtmıyor; ama alnının ortasındaki uzun çizginin daha da derinleştiğini fark ediyorum.</p>

  <p>“Anlamadım; Amcanızla buraya gelişiniz arasında nasıl bir ilişki var?”</p>

  <p>“Amcam 1943’te Sakız Adasındaki Yunanlı direnişçilere yardım ederken Naziler tarafından vuruldu,” diyorum, kadının yüzüne bakmadan. “Basit bir adamdı; savaşmak için nedeni de yoktu. Ama şarkı söylemeyi, içki içmeyi, kadınları, en önemlisi insanları seviyordu...”</p>

  <p>“İnsanlar,” diye mırıldanıyor kadın.</p>

  <p>“Evet, insanlar,” diyorum. “Buraya gelişimizin nedeni biraz daha insan olmak, insanlaşmaktı. İsterseniz, insan olduğumuzu unutmama kaygısı deyin.”</p>

  <p>Kadın bu kez, “İdeolojik bir romantizm bu,” diyerek karşı koymaya çalışıyor. “Aslında komünistler bundan uzak dururlar... Nasıl partilisiniz siz?”</p>

  <p>Gülüyorum. Bizi ihraç etmekten zevk alan partiden söz etmeyi bir kenara bırakıp ona bakıyorum: O gözlerini kaçırıyor. Neden güldüğümü anladı. Dişlerimi yadırgayarak dudaklarımı aralıyorum.</p>

  <p>“Yazık, Almanlar başarmış. Sizleri, içinizdeki Amcalarınızı öldürmüşler.” İçkiden iki parmak derinliğinde bir yudum alıp aynaya dönerek gülümsüyorum. “Bu gezegenin üstünde hiç akrabanız kalmadı. Ne Amcalarınız, ne Ali gibi oğullarınız, ne kardeşleriniz, ne de Petra gibi sevgilileriniz var...”</p>

  <p>“Lütfen, susun!” diyor kadın. “Bunun konumuzla ilgisi yok. Başınızı derde sokacaksınız.”</p>

  <p>Susuyorum ve hâlâ başımı bekleyen dertten geriye ne kaldıysa ondan kurtarıyorum. O Almanlara dalıyor, ben önce içkiye, sonra Amcam’la Ali’ye, ardından da Petra’ya dönüyorum.</p>

  <p>Kadın çok geçmeden düşüncelerimin kokusunu almış gibi, “Biraz da kadınlardan söz edelim,” diyor birdenbire.</p>

  <p>“Kadınları da Amcam kadar seviyorum,” diyorum, iki yudumun arasında.</p>

  <p>“Gönül?” Plastik şişeyi duvarın dibindeki yerine bırakıp kadınla beni ayıran ince tel örgüye yaklaşıyorum. “İkiniz de onu seviyordunuz, öyle değil mi?”</p>

  <p>Sesi kupkuru; yüzüme çarpıyor. Bir tokat gibi. Neyin peşinde, belki de öç alacak... Karşılık vermek zorunda değilim, vermiyorum.</p>

  <p>Kadın da bir karşılık beklemiyor. Ama sessizlik uzayınca bir bıçak gibi savuruyor sorusunu:</p>

  <p>“Ya o? Yani Gönül... O kimi seviyordu?” Aynaya dönüyorum. Bu soruya hazır olmam gerekirdi. Eninde sonunda soracaktı. “Sizin yerinize ben cevap verebilir miyim?” Yüzümü aynadan koparıp dudaklarımı aralıyorum, ama kadın benden önce atılıyor: “İkinizi de sevmiyordu.”</p>

  <p>Korkuyla başımı sallayıp, “Yalan,” diye bağırıyorum. “Tarık’ı seviyordu!” Kadın sadece gülüyor. “Senden nefret ediyorum,” diye mırıldanınca bu kez alay etmeden başını sallıyor. Artık avaz avaz kusuyorum korkumu. “Neden?.. Neden sevmiyordu bizi?”</p>

  <p>Kadın arada bir içtiği siyah Rus sigaralarından birisini yakıp ikna edeceğinden emin olduğu bir sesle cevap veriyor:</p>

  <p>“Çoğu güzel kadın seçmeyi bilmez. Seçse bile, isteği kendine duyduğu hayranlığı aşıp sevgiye dönüşmez.”</p>

  <p>Kıskanıyor; çirkin olduğu için güzel kadınları, kadınların en alımlısı Gönül’ü kıskanıyor... Ama ya dedikleri doğruysa!</p>

  <p>Kadın, aldığı zevki saklamaya kalkışmadan yeniden konuşuyor:</p>

  <p>“Eğer buradan çıkabilirseniz söylediklerimin doğru olup olmadığını öğrenebilirsiniz...” Sonra nasıl diye sormamı beklemeden zehrini kusuyor: “Ondan dişlerini çektirmesini isteyin. Eğer gerçekten sizi seviyorsa bunu yapacaktır.”</p>

  <p>“Dişlerini mi?”</p>

  <p>“Evet,” diyor kadın. “Dişsizlik bir süre sonra sakatlık duygusu uyandıracak sizde.” Elini ağzıma doğru uzatıp, “Ve sizi bu duygudan ancak dişsiz bir kadın kurtarabilir.”</p>

  <p>Duyduğum en saçma, en gülünç iddia bu... Diş çektirmek! Gönül; Gönül yapar mı? Birden soğuk bir soluğun sırtıma tırmandığını hissediyorum. Korku; evet, korku bu. Artık içmemeliyim... Yoksa...</p>

  <p>Şişeyi ters çeviriyorum. içki ayaklarıma dökülüyor.</p>

  <p>“Bunu neden yaptınız?”</p>

  <p>Sayıklar gibi, “İçmemeliyim,” diye mırıldanıyorum. “Yoksa içkiyle birlikte korkaklığımın şimdiye kadar gizli kalmış bütün yanlarını keşfedeceğim.”</p>

  <p>Konyak başparmağımı yakarak taşa yayılıyor. Kadın yeniden konuşmaya başladığında kanımı donduran bir buğu var gözlerinde.</p>

  <p>“Boşuna... Korku gölge gibidir; insanın peşini hiç bırakmaz... Bence insanlar korktukları için sorumlu tutulmamalılar.” Kısa bir an için susuyor. Sonra sigarasını tel örgüden geçirip uzatıyor. “İnsanların sahip oldukları için sorumlu tutulmaları gereken asıl şey cesaretleridir.”</p>

  <p>Sigarayı alıp mırıldanıyorum: “Yani?”</p>

  <p>“İnsan korkusuzluğundan da korkaklığı kadar sorumludur.”</p>

  <p>Duman dilimde oyalanan içkinin tadına karışırken karşı koymaya çalışıyorum: “Ali cesur biriydi, ama ben...”</p>

  <p>Kadın başını sallayıp, “Kendinize fazla yüklenmeyin,” diyor. “Gerçek korkaklığın özünde ihanet vardır ve ancak ihanetle sonuçlanan korkaklık katıksız, dolayısıyla kaçınılması gereken korkaklıktır.”</p>

  <p>Doğru mu? Bilmiyorum. “Korkaklık konusunda gerçek bir uzmansınız,” diyorum, alay etmeye kalkışmadan.</p>

  <p>Başını sallayıp uzattığım sigarayı alıyor. Sonra tüylerimi koparacakmış gibi gerip ayağa kaldıran kuru sesiyle soruyor:</p>

  <p>“Arkadaşınıza ihanet etmediniz, değil mi?” Ellerimi kulaklarıma kaldırıyorum. Buz kadar soğuk sesi parmaklarımı aşıp beynimi sarıyor. “Askerlerle çatışmak için neden o geride kaldı?”</p>

  <p>Beynimdeki çınlamadan kurtulmalıyım. Aynaya yaklaşıp bağırıyorum:</p>

  <p>“Kura çektik, anladınız mı? Dürüstçe.” Aynadan ayrılıp tele yaklaşıyorum. “Eşitti, ikimizin de şansı yüzde elliydi.”</p>

  <p>Konuşmadan beni süzüyor kadın. Sigarasını dikkatle söndürdükten sonra ağzını çarpıtan bir gülümsemeyle devam ediyor: Artık bir yabancı. “Kura çekerken hile yaptınız mı?”</p>

  <p>Öç alırcasına çabuk, öldürmek ister gibi hızla cevap veriyorum:</p>

  <p>“Hayır.” İnanmasa da fısıldıyorum. “Petra da oradaydı, ona sorun.”</p>

  <p>Acelesi varmış gibi ayağa kalkıyor kadın. Bakışlarını aynaya çeviriyor. Bir işaret bu; gidecek. Sonra bana dönüyor. Gözlerini görünce korkuyla, hayır, daha çok dehşetle irkiliyorum. Kirpiklerinin ucunda onu güzelleştiren garip bir damla var.</p>

  <p>Elimi uzatıyorum. Parmaklarım ilk kez öfkesine çarpıyor.</p>

  <p>“Petra, yine Petra...” Geri dönecekken duruyor ve sonra artık kısılmış sesiyle ekliyor: “Haftalardır konuşuyoruz ve sonunda öğrendim. Beyninizdeki kilit gülünç, ama bir Alman; Petra, onu...”</p>

  <p>Ayaklarıma bakıyorum; artık onlara güvenemem. Düşüyorum ve düşerken elimi Petra’ya uzatıyorum. Ona dokunamayacaklar, onu koruyaca...</p>
</body>
</html>
