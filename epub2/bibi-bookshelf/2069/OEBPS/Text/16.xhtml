<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos10"></div>

  <p>“Köpekler,” diyor Tarık. “Arkalarında da askerler var.”</p>

  <p>Silaha uzanırken en son karşılaşmak isteğim şeyle yüz yüze geliyorum: Ali’nin gözleriyle. Ne acı, ne de hüzün var gözlerinde. Öleceği bakışlarından okunuyormuş ve kaçırırsa sanki kurtulacakmış gibi başını Tarık’a çeviriyor. “Demek gerçekten ikiye ayrılmışlar...”</p>

  <p>Uzanıp Tarık’ı yanımıza çekiyorum. “Artık burada kalamayız,” diyor Tarık. “En geç on dakika sonra tepemize çökerler.” Gülüyorum, oysa ağlamam gerek. Elveda esmer, kıvırcık saçlı kız. Seni de bırakmak zorundayız. Ben kızla vedalaşıyorum, Tarık, “Köpekler olmasaydı şansımızı denerdik,” diye günah çıkarıyor.</p>

  <p>Öfkeyle irkiliyorum. Deneyebileceğimiz o şansı bir saat önce kaçırdık elimizden. “Keşke yanımıza kedi alsaydık, köpeklerden kurtulurduk,” diye fısıldıyorum.</p>

  <p>Tarık, gözlerinde çentip sivrilttiği öfkesini sırtıma saplıyor. “Sululuğundan bıktım...” Onu dinlemiyorum; dinlemediğimi fark edince öfkeyle omzuma vuruyor. “Niye oraya bakıp duruyorsun, ne var o tepede?”</p>

  <p>Petra’nın hayalinden köpek havlamalarının daha da katılaştırdığı gerçeğe dönüyorum. Ölümler, çaresizliğimiz, yani yazgımız saklı o katılaşan gerçeğin içinde. Ya Amcam? Ali, Tarık’ın öfkesiyle aldırmazlığımın arasına giriyor. “Acele edin, çok vaktiniz kalmadı...”</p>

  <p>Tarık ancak o zaman elini omzumdan çekip Ali’ye dönüyor. Sıra gerçeğin Ali’nin sırtında kana bulaşan yüzünde. O yüzle karşılaşıyor. Korkuyla titrediğini hissediyorum. Ama yararsız bu. Bana dönünce başımı sallıyorum. “Omzundan yaralanmış.”</p>

  <p>Ali, Tarık’a bakarak, “Omuz dediği sırtım,” diyor. “Kürek kemiğimin altında ciğerime kadar inen bir delik var.”</p>

  <p>Tarık, dengesini yitirmiş gibi garip bir hareket yapıyor, sonra titreyerek Ali’nin yanına çöküyor. Sırtına bakacak. Yararı yok, diyeceğim, ama susuyorum. Tarık başını kaldırdığında kirpiklerinin ucunda elmas parçası gibi yanıp sönen bir damla var.</p>

  <p>Damla yanağına doğru süzülürken yavaş, yenik bir sesle mırıldanıyor: “Deneriz.”</p>

  <p>Ali başını sallıyor. Sıra bende. Sesimi kontrol etmeye çalışarak, “Dayanabildiğin yere kadar birlikte yüzeriz,” diyorum Ali’ye, “Sonra...”</p>

  <p>Ali’nin eli ‘sonra’ ile cümlemin geride kalanının arasına giriyor: “Saçmalamayın. Hemen gitmeniz gerektiğini biliyorsunuz.” Bir süre susuyor, köpek sesleri yukarıdaki tepede yankılanıp bir çığ gibi üzerimize döküldüğünde hızlanarak devam ediyor: “Biraz daha sallanırsanız birbirimize sarılamayacağız.”</p>

  <p>Onu kucaklıyoruz; önce Tarık, sonra ben. Tam ayrılacakken, “Torbayı bırak,” diyor.</p>

  <p>Hayır, bunu yapmak zorunda değil. Başımı çeviriyorum. Tarık, “Bırak,” diyor.</p>

  <p>Torbayı Tarık’ın ayaklarının dibine atıyorum. Eğer bırakacaksak bunu yapan o olmalı. Tarık torbayı açıp içindekilerin yarısını kendisininkine boşaltıyor, sonra göz göze gelmemeye çalışarak eğilip torbayı Ali’nin eline tutuşturuyor.</p>

  <p>Artık gidebilir, Ali’yi birazdan köpek havlamaları, mermi ıslıkları ve bomba gürültülerinin ardından ortaya çıkacak açgözlü kaderine teslim edebiliriz.</p>

  <p>“Gönül’e...” Sesi inceliyor. “Gönül’e söz...”</p>

  <p>Sonra susuyor ve bir süre konuşmuyor. Tarık’la göz göze geliyoruz. İkimizin de gözlerinde yaş var; ikimiz de Ali için, onun yerine ağlıyoruz. O an gelince onun kadar cesur olabilecek miyiz?</p>

  <p>Ali sonunda cümlesini ezen hıçkırığı fırlatıp sözlerini tamamlıyor: “Size göz kulak olacağıma söz vermiştim ona.”</p>

  <p>Oldun dostum, bizim yerimize ölüyorsun ya... Ali düşüncelerimi okumuş gibi kırgın olmayan bir sesle gülüyor. İki suçlu gibi Tarık’la birbirimize bakıyoruz. Hangimiz Gönül’ü göreceğiz? Sağ kalan Gönül’ü alacak. Onun gözlerinde de aynı soru ve aynı cevap var.</p>

  <p>Tarık, Ali’ye tekrar sarılıp yandaki patikaya doğru yürüyor. Onu izlemeliyim. Ama izlemiyorum. Birkaç dakika daha kalabilirim. Eğilip sigara paketimi uzatıyorum.</p>

  <p>Ali, “Haklısın,” diyor. “Artık içebilirim.” Sigarayı dudaklarına yerleştirmesini bekleyip yakıyorum. Omzuma dostça vuruyor. “Ona kızma, doğru olanı yapmaya çalışıyor.”</p>

  <p>O garip, sıcak esintiyi hissedince ne göreceğimi bilerek geriye dönüyorum. Amcam orada; tepede. Onu boşuna sevmemişim. Dünyanın en yürekli adamı, dünyanın en güleç yüzlü adamıyla buluşmaya geldi. Ali’ye yaklaşıyorum. Bilmeli.</p>

  <p>“Amcam geldi,” diyorum. “Seni yalnız bırakmayacak. Güven ona. Göreceksin, boşuna ölmediğini kanıtlayacak sana.” Parmaklarını uzatıp yanaklarımdaki damlaları siliyor; kımıldamadan bekliyorum. Köpekler tekrar havlıyor. “Bundan sonra gördüğüm her köpeği temizleyeceğim,” diyorum. “Yemin ederim.”</p>

  <p>Gülüyor, silahın emniyetini açıyor ve “Hadi git artık,” diyor. “Ben... Biz Amcan’la durumu idare ederiz.” İkinci kez sarılıyorum. Ciğerlerinde hırıltı var. Patikaya doğru yürürken son kez duyuyorum onu: “Petra’yı görürsen ona anlat. Yazdı... Kumsalda çıplaktı...” Sesi uzaklaşıyor: “Saçları kıvırcık ve siyahtı. Ona bu hikâyeyi anlat... Unutmasın...”</p>

  <p>Ses çok geçmeden sönüyor...</p>
</body>
</html>
