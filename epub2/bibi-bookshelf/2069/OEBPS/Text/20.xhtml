<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos10"></div>

  <p>Ses ve toz üzerimizden aşıp arkamızdaki tepeye sıçrıyor. Birkaç dakika sonra Petra’yı düzlüğe tırmanan meyilde yerde yatarken buluyorum. Kirpiklerinde donmuş gözyaşları, dudaklarında ise ölü sözcükler var. Elimi uzatıp onu yattığı yerden kaldırıyorum. Birlikte aşağıda gecenin içinde açmış bir gülü andıran toz bulutunun tel tel soyulup kayboluşunu izliyoruz. Dakikalar sonra gece yine siyahlaştığında Ali’nin yanında, yerde yatan üç gövdeyi fark ediyoruz. Biri asker, ikisi ise parçalanmış köpek cesedi.</p>

  <p>Petra üzerindeki tozu silkeleyip, “Öldüler, değil mi?” diye soruyor.</p>

  <p>Cevap vermiyorum. Petra hıçkırıyor. Ama gözlerinde yaş yok artık. Koluna girip düzlüğe, bulmayı umut ettiğim şişenin yanına çıkarıyorum onu. Evet, orada. Şişeyi uzatıyorum. Başını sallıyor. Ben içeceğim; içiyorum. Petra belki bininci kez, “Geri dönmek istiyorum,” diyor.</p>

  <p>Koluna girip düzlüğün öteki ucuna sürüklüyorum onu. Aşağıdan yükselen inlemelere, İbranice haykırışlara aldırmadan denize bakıyoruz. “Burası iyi,” diyorum Petra’ya. “Buradan bütün olup bitenleri görebiliriz.”</p>

  <p>Karşı koymadan, sözlerim yerçekimini yok etmiş gibi ağır hareketlerle oturuyor. İçkiyi iki kilometre Doğuda, az önce Tarık’la tartışırken edindiğim krampın üstüne boşaltıyorum. “Bak,” diyor Petra.</p>

  <p>Bakmıyorum; işaret parmağının ucunda ne olduğunu biliyorum. Petra, “Çok kalabalıklar,” diyor.</p>

  <p>Evet, kalabalıktılar. Gözkapaklarımın gerisinde titreşen karanlığın içinde görüyorum onları. “Birazdan peşimize düşecekler,” diye mırıldanıyorum. “Üç köpek, on dokuz asker...”</p>

  <p>Eli saçlarıma uzanıyor. Birden Gönül’ü hatırlıyorum. O da böyle dokunmuştu vedalaştığımızda... Sesi, Gönül’ü ve görüntüsünü on sekiz yıl öteye itiyor.</p>

  <p>“Beni geri götürün... Ne olur? Daha fazla dayanamayacağım.” Başımı sallıyorum. Bu kez öfkeyle bağırıyor: “Keşke Ali’nin yerine siz ölseydiniz.”</p>

  <p>Şişeyi yere bırakıp ona dönüyorum. Gözlerinde şimdiden büyüyen bir pişmanlık var. Konuşmaya kalkınca elimi kaldırıp onu susturuyorum. Havada kendi başına, çaresiz bekleyen elimi tutuyor. Bunun dileyebileceği en içten özür olduğunu biliyorum. İstediği olacak.</p>

  <p>Dudaklarımdaki mührü söküyorum, sesim kısılıyor; sonra, “Öleceğim,” diyorum. “Sabah, tam güneş doğarken. Sen de yanımda olacaksın.”</p>

  <p>“Hayır,” diye bağırmaya çalışıyor; ama başaramıyor.</p>

  <p>Elimi dişlerime götürüyorum. Bu sızı bir gün öldürecek beni.</p>
</body>
</html>
