<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos10"></div>

  <p>Makineli sesiyle birlikte tekrar yüzüstü dönüyorum. Ayaz, bela ve Ali’nin yüzü beni bekliyor. Şaşkınlıkla irkiliyorum. Ne makineliler, ne de ayaz beni şaşırtan. Şaşkınlığımın nedeni Ali’nin yüzü: İlk kez acıyla kasılmış ve gülmüyor. “Ebu-Halid,” diye mırıldanıyor.</p>

  <p>Evet, onlar olmalı. “Buldular,” diyorum. “Bence ikiye ayrıldılar.”</p>

  <p>“Bu hâlâ bir tahmin,” diyor Ali.</p>

  <p>Bir süre silah seslerini dinliyoruz. Ali peşimizdekileri unutmuş gibi soruyor: “Sence kurtulabilir mi?”</p>

  <p>“Şimdiye kadar hep kurtuldu. Belki yine başarır.”</p>

  <p>Birkaç metre sürünüp düzlükten aşağıya, Tarık’a bakıyorum. Eliyle gizlenmemi işaret ediyor. Çaresiz Ali’nin yanına dönüyorum. Lider o.</p>

  <p>“Yazık,” diyor Ali. “Hiç gülmezdi, ama yine de severdim onu.” Başımı sallayarak sözlerini onaylıyorum. “Bir keresinde en son ne zaman güldüğünü sormuştum.” Emniyetini açıp silahı yanıma alıyorum. Ali devam ediyor: “‘Irgun köyümü bastığında,’ dedi, “1948’de. O zaman on yedi yaşındaymış. Menahem Begin’in adamları Ebu-Halid’i öldü diye bırakmışlar. İşte o zaman, tavanı çökmüş bir evde ağlamayı kendine yediremediği için komşu köydekiler onu kurtarmaya gelinceye kadar saatlerce deliler gibi gülmüş.”</p>

  <p>“Boğazındaki yara da o geceden kalmış olmalı,” diyerek sözünü kesiyorum.</p>

  <p>“Derisi o zamanda kalınmış,” diyor Ali. “Kesememişler.”</p>

  <p>Bir süre o geceden pek farkı olmayan ve önümüzde kapağı açık bir tabut gibi uzanan kendi gecemizi, boğazlarımızı düşünüyorum. Beş kilometre ötede ikinci mermi dalgası Ebu-Halid’e doğru atıldığında Ali makinelileri unutmaya karar verip mırıldanıyor: “Onu tartışmalarda güçlü ve yenilmez yapan böyle bir anısı olması bence.”</p>

  <p>Hayır, aynı düşüncede değilim. Sadece inatçıydı. “Bize kızmasının nedeni partili olmayışımız,” diyorum. “Onun için ‘romantik budalalar’ dedi bize.”</p>

  <p>Ali, Ebu-Halid’e cevap verir gibi başını sallıyor. “Savaşlar romantizm ve romantikler olmadan kazanılmaz. Hele asık suratla hiçbir yere varılmaz.”</p>

  <p>Ebu-Halid’in yüzünü hatırlamaya çalışıyorum. Evet, çoğunlukla asıktı yüzü. Ya yüreği?</p>

  <p>Ali’ye dönüyorum; sıra bende: “Yüreği acısını öğütecek kadar büyüktü. Yüzü o büyük yüreğinin ağırlığı altında ezildiği için asıktı. O kadar büyük bir yürek taşımak her zaman başa beladır.”</p>

  <p>Ali, şaka yapmışım gibi elini sallıyor. Durumun garipliğinin farkındayım: Biz henüz ölmemiş Ebu-Halid için matem tutarken, yanımda birazdan ölecek borazancı umutsuzca gülmeye çalışıyor.</p>

  <p>“Partili ya da partisiz,” diyor. “Mermi ete girerken kimlik sormuyor. Rengi bir yana, hepimizin eti aynı...”</p>

  <p>Silah sesleri soldaki tepeleri üçüncü kez delik deşik edene kadar konuşmuyoruz. Ortalığı artık geçici olduğunu bildiğimiz sessizlik kaplayınca, Ali az önceki cümlesini bitirir gibi mırıldanıyor: “Hiç kurşunun ete girerken çıkardığı sesi duydun mu?”</p>

  <p>Neyi göreceğimi bilerek yüzüne bakıyorum: Çabalamış, yine de kaderine teslim olmuş bir merak. Evet, farkında; sırtında birazdan ciğerlerine varacak bir mermi olduğunu biliyor. “Hayır,” diyorum, aceleyle. “Duymayı da istemem. Çünkü...”</p>

  <p>Sözlerimin gerisini o getiriyor: “Kurşun ya sana ya da yanındakine giriyordur.”</p>

  <p>Ne saçmalama, ne de bırak bunları, diyebiliyorum. İçki içme isteği bir yumruk gibi sertleşerek nefes borumdan göğsüme inip soluğumu kesiyor. Boğulacağım; o ottan biraz daha bulabilsem...</p>

  <p>Ali dostça başımı okşuyor. Ona bakmıyorum. Ölecek, ikimiz de biliyoruz bunu; çünkü tam ciğerlerinden vurdular onu. Bağıracağım... Bağırmak üzereyken dost, yatıştırıcı sesini duyuyorum:</p>

  <p>“O kız, tepedeki... Ne yapıyor?” Gözleriyle karşılaşmamaya çalışarak başımı yukarıdaki düzlüğe çeviriyorum. Doğru, orada ikimizin yarattığı bir kız var. “Herhalde korkmuştur,” diyor.</p>

  <p>“Beş dakika önce ona sarılmıştım.” Suçumu itiraf ederken sesim kısılıyor: “Sonra kucağıma alıp göğüslerini tuttum.”</p>

  <p>Güçsüz, yaralı yumruğu çeneme iniyor. Ödeştik. O kızların bellerini tutardı, ben de göğüslerini... “Nasıldı? Hoşuna gitti mi?”</p>

  <p>Birden şimdiye kadar hiçbir kadının göğsüne dokunmadığını fark ediyorum. Korkarak gözlerini buluyorum. Yüzünde canı yanan bir gülümseme var şimdi. Soruyorum: “<i>Kazablanka</i> filmini seyrettin mi?”</p>

  <p>Işığı azalan gözleri şaşkınlıkla irileşiyor. “Hayır. Tepedeki kız, o filmdeki kıza mı benziyordu?”</p>

  <p>“Bilmiyorum,” diyorum. “Sadece aklıma geldi birden.”</p>

  <p>Bu onu güldürüyor. Bir süre, yeniden konuşuncaya kadar boğazımdaki oynak yumrukla ona eşlik ediyorum. “Kıvırcık saçlıydı, değil mi?”</p>

  <p>Saçları! Bilmiyorum, hiç düşünmedim. Yutkunup yumruğu yutuyorum. Yoksa? “Onu tanıyor musun?” diye soruyorum.</p>

  <p>“Galiba,” diyor. “Sanırım iki yıl önce gördüm onu.” Sonra gözlerini benimkilerden kaçırıyor. “Eğer bu kez benden bahsedeceğine söz verirsen seni yine idare edebilirim.”</p>

  <p>Tepeye bakıyorum. Evet, fena fikir değil. Eğer kız korkmuşsa Ali onu güldürebilir.</p>

  <p>“Sıra sende,” diyorum. “Yanına git, belinden tut ve balet olduğunu düşünüp, gıdıkla onu. Nasılsa müdür yok burada. Gülüşü korkusunu yenecektir...”</p>

  <p>Ali, “Şişt,” diyor. Sonra kesik kesik, öksürür gibi gülüyor. Parmağını izliyorum: Gelen müdür değil, Tarık. “Şansım yokmuş.”</p>

  <p>Tarık sürünerek yaklaşıncaya kadar, o şanssızlığı ve sırtındaki delikle, bense karnımdaki yumrukla susuyoruz. Tarık çıkıntıya varınca silahını uzatıyor. İkisini birden yanımıza çekiyorum. O sırada görüyorum otu. Koparıp ağzıma atarken Tarık derin bir soluğun ardından konuşmaya başlıyor:</p>

  <p>“Dediğim gibi solumuzdalar.” Alnında yine siyahlaşmış ter damlacıkları var. Siliyor ve, “Artık yalnızız,” diyor. “Buluşma olmayacak. Başımızın çaresine bakmak zorundayız.”</p>

  <p>“Başımızın çaresi Doğuda mı, Batıda mı; işte bütün sorun bu,” diyorum.</p>

  <p>Tarık önce afallıyor, sonra kızıyor, ardından düşünüyor; en nihayet, “Kafayı buldun galiba,” diyor.</p>

  <p>Damağıma yapıştırdığım otu dilime alıyorum. Belki de buldum. O anda uzaktaki tepeden birkaç kez üst üste tekrarlanan boğuk patlamalar havaya sıçrayıp yukarıdaki fanusa çarparak ovaya geri düşüyor. Bu düzlükten hiçbir şey kaçamayacak bu gece. Sadece o kız belki. “El bombası,” diyor Ali. “Bu...”</p>

  <p>Tamamlayamadığı cümlesini Tarık bitiriyor: “Ebu-Halid’e iyice sokuldular... Ne diyorsun?”</p>

  <p>Şaşıracağını bilerek, “Doğuya, sınıra doğru gidelim,” diyorum.</p>

  <p>“Yaa!” Sessizlik sinirlerini iyice gerince, “Az önce Batı diyordun,” diye devam ediyor. “Neden düşünceni değiştirdin?”</p>

  <p>Düşünceler değiştirilmek için vardır. Ama bunu ona söylemiyorum.</p>

  <p>“Zaman kaybettik. Yarım saat önce yola çıksaydık epeyce önde olacaktık. Şimdi...” Yutkunuyorum. “Eğer ikiye ayrıldılarsa Doğuya da, Batıya da gitsek peşimizdekiler bizi izleyecekler. Bu durumda Doğuya gitmekle şansımızı arttırırız. Eğer ayrılmadılarsa, kaybettiğimiz zamanı kazandık demektir, bizi izlemiyorlardır ve güneş doğmadan sınıra varabiliriz...”</p>

  <p>Aramızdaki sessizlik birden yay gibi geriliyor. Kızdı! Ali giriyor araya:</p>

  <p>“Ben baştan beri Batıdan yanayım. Eğer denizdeysen, hava da bozuksa, kıyıya değil, açık denize doğru açılmak daha güvencelidir.”</p>

  <p>Tarık, delilik bulaşıcıymış gibi bana bakarak, “Anlamadım,” diyor. “Neler saçmalıyorsunuz siz?”</p>

  <p>Ali, “Kıyıya çok yanaşırsan dalgalar seni kayalara atar, parçalar. Hava yatışıncaya kadar açıkta beklemek daha iyidir,” diyor.</p>

  <p>Ali’ye bakıyorum. Ne demek istediğini anladım: Bizimle gelmeyecek.</p>

  <p>“Yine de insanlar her seferinde kıyıya çıkmaya çalışırlar,” diye karşı koymaya çalışıyorum. “İnsanca bir reflekstir bu.”</p>

  <p>“Doğuya gideceğiz,” diyor Tarık. “Doğru olan bir an önce geri dönmeye çalışmak.” Gece iyice koyulaşırken Ali ve ben Ebu-Halid’in etine giren kurşunları düşünmemeye çalışarak Tarık’ı dinliyoruz: “Ortalığı kolaçan edeceğim, sonra yola koyulacağız. Bu arada...”</p>

  <p>Sözlerine ara veriyor. O kısacık saniye sona ermeden korkuyla ürperiyorum. Söylememeli. ‘Söyleme!’ diye bağırmama kalmadan Tarık kararlı bir ifadeyle konuşmasını sürdürüyor: “... birimiz vurulur ya da yaralanırsa ötekiler ona yardım etmeyecek, vurulan geride kalacak.”</p>

  <p>Söyledi... Belkemiğim tuzla buz olurken yana dönüyorum. Ali! Gülümsemesi sönmüş, gözleri ise yerde.</p>

  <p>Tarık, “Daha bitmedi,” diyerek devam ediyor: “Eğer olur da aramızdan biri canlı olarak ellerine geçerse kesinlikle adını söylemeyecek. Anlaşıldı, değil mi? Ne olursa olsun adını söylemeyecek. Adımızı unutacağız.”</p>

  <p>Ali başını kaldırıyor. Gözlerinin dibinde saklamaya çalıştığı bir suçlunun bakışı var. Tarık tekrarlıyor: “Unutmayın, şu andan itibaren adımızı unuttuk biz.”</p>

  <p>Adım! İlk öğrendiğim, yüzümden daha belirleyici olan, beni başkalarından farklı kılan o sihirli sözcük, elveda; seni unutuyorum...</p>
</body>
</html>
