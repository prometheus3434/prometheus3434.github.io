<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos10"></div>

  <p>“Mırıldanmayı bırakıp bana ne olup bittiğini anlatın,” diyor Petra.</p>

  <p>Şimdiye kadar olup bitenler sabaha kadar olacakların habercisi yalnızca; ama bunu ona söyleyemem. “Doğuya gidiyoruz,” diyorum. “Ali’yi bıraktık, o geride kalıp bizi izleyenleri oyalayacak.”</p>

  <p>Petra’nın umutsuz çığlığı ovayı aşıp denize doğru incelen geceyi ikiye ayırıyor. Ama biz aşağıdayız; aramızda on sekiz yıl var ve onu duymuyoruz.</p>

  <p>Sağırlığımızı fark edince silkinip omzunu kolumdan kurtarıyor Petra. Şimdi gözlerinde tam on dört yıldır, onu bulmaya karar verdiğimden beri bu gece için biriktirdiği yaşlar var. “Yapamazsınız,” diye hıçkırıyor. “Onu nasıl bırakırsınız?”</p>

  <p>Yaşlar yanaklarına, yanaklarından çenesine dökülürken, aşağıda Tarık ve ben Doğuya, kurtuluşa doğru yürüyoruz. Ali geride, ölüme hazırlanıyor.</p>

  <p>Petra tekrar hıçkırıyor. Ama onun da bizim gibi yapabileceği hiçbir şey yok. Elimi uzatıyorum. Geri çekilmiyor. Saçlarına dokunuyorum.</p>

  <p>“Son sözleri seninle ilgiliydi.” Dönünce, “Saçlarından söz ediyordu...” diyorum. “Sana bu hikâyeyi anlatmamı istedi.”</p>

  <p>Karşı koymuyor. Başını omzuma bırakıp Ali’nin kaderine teslim oluyor. Havlamalar tepenin eteğine ulaşıncaya kadar Petra tepede, ben on sekiz yıl aşağıdaki düzlükte, Tarık Doğuya uzanan patikada, ayrı ayrı ağlıyoruz.</p>

  <p>Petra birkaç dakika sonra başını kaldırıp soruyor: “Şimdi ne yapıyor?”</p>

  <p>Ali’ye bakmadan cevap veriyorum: “Çevresine mayın serpiyor. Birazdan vücuduna da yerleştirecek. Niyeti ölürken birkaç köpeği birlikte götürmek. Ben...”</p>

  <p>Cümlemi aşağıda yükselen melodi bölüyor. Melodiyi hatırlıyorum: Buradayım, korkmuyorum, elveda, diyor.</p>

  <p>Petra şaşkınlıktan kalınlaşan sesle, “İnanılır gibi değil,” diye mırıldanıyor. “Şarkı söylüyor.”</p>

  <p>“Türkü,” diye düzeltiyorum. “Güneşe gitmek istediğini; güneşi fethedebileceğini anlatan türküyü söylüyor.”</p>

  <p>Saatler kadar uzun süren birkaç saniye boyunca geceyi, yıldızları, giderek soğuyan Kasım’ı, havlamaları ve Ali’nin kendisi için yaktığı, bir ağıtı çağrıştıran o türküyü dinliyoruz. Gece o türküyle doygunlaşıp taştığında, Petra karanlığın içinde parçalanmış bir çift siyah taşı andıran ıslak gözlerini üzerime çeviriyor. “Keşke... Keşke on sekiz yıl önce burada ol...”</p>

  <p>Uzilerin namlularından fırlayan ilk mermi dalgası sözcükleri dudaklarında öldürüyor. Birlikte aşağıya doğru eğiliyoruz. Sıra Ali’nin makinelisinde; tok ses geceyi kalbura çeviriyor. Birbirimize sarılıyoruz. Art arda fırlatılan aydınlatma mermileri karanlıkta kırmızı güller gibi açarken biz Ali’nin türküsünü dinliyoruz.</p>

  <p>Ses kalınlaşıp, anlaşılmaz bir haykırışa dönüştüğünde Petra kolumu sıkıp, “Vuruldu,” diye mırıldanıyor.</p>

  <p>Başımı sağdan sola sallıyorum. Henüz kurşun etine girmedi. Ama o sesi duymasına az kaldı. “Biraz sonra,” diyorum. “İlk kurşunu göğsüne yiyecek.”</p>

  <p>“Ama,” diyor Petra. “Ses!... Ses!...”</p>

  <p>Sesine ne olduğunu da söylüyorum ona: “Dilini ısırıp kopardı.” Petra sırtından bıçaklanmış gibi titriyor. Nedenini de söylüyorum: “Canlı olarak ele geçerse konuşmamak için.”</p>

  <p>Petra yana dönüyor. Tüm kasları donmuş, anlamını yitirmiş bir yüz var karşımda. Artık ne atabileceği çığlık, ne de dökebileceği yaş kaldı: Hepsini tüketti.</p>

  <p>Onun yerine de ağlayabilirim. Aşağıda mermiler bir yönden ötekine savrulurken ağlıyorum. Petra beni susturmaya çalışmadan, iki yana salladığı başıyla gözyaşlarıma eşlik ediyor.</p>

  <p>Dakikalar sonra mermilerin senfonisi dinmeye yüz tuttuğunda doğrulup elimi ona uzatıyorum. “Yanına gitmeliyiz.” Tereddüt edince açıklıyorum: “Sadece birkaç dakikası kaldı.”</p>

  <p>Birlikte aşağıya iniyoruz. Amcam’ı göremiyorum. Ama Ali orada; kayanın ardında yüzükoyun yatarken buluyoruz onu. Ölümle arasında küçücük bir sessizlik var. Yıllarca önce onu terk ederken dudaklarına iliştirdiğim sigara az ötede, yerde ve hâlâ yanıyor. Yanına uzanıp canlılığın terk ettiği bedenine sarılıyorum. Söylediklerini duyabilsem!</p>

  <p>Kesik kesik, tıpkı gözkapaklarını kırpıyormuş gibi dudaklarını açıp kapayarak mırıldanıyor. Orada, yanında olduğumu bilse... Ona Petra’yı da getirdim. Kulağımı dudaklarına yaslıyorum. Hayır! Girintili çıkıntılı bir yüzeyi andıran sesin içinde açık seçik, anlayabildiğim bir tek sözcük bile yok.</p>

  <p>Petra omzuma dokunuyor, doğrulmadan, “Yanına uzan,” diyorum. “Benim gibi; sonra yüzüne bak... Acele et, çünkü mayınlar patlamadan tepeye dönmemiz gerek. Hadi, yüzüne bak!”</p>
</body>
</html>
