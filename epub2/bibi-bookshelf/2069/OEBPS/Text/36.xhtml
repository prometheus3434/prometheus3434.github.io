<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos10"></div>

  <p>“Önümde kızıl bir aydınlık, aydınlığın arkasında güneş, güneşin ardında kurtuluş vardı. Hiçbir şey düşünmeden, nefes almadan ve hiç duraklamadan koştum. Sonra silah sesleri yükseldi, gökyüzüyle yeryüzü birbirine yaklaştı. İşte o zaman anladım öldüğünü... Beni bağışla Amca; silah sesleri sustuğunda ölmediğimi, kurtulduğumu düşünüp sevindiğim için beni bağışla, Amca...”</p>

  <p>“Beni dereye gelmeden yakaladılar, Amca. O haklıymış; pusuda bizi bekliyorlarmış. Kolumu bile kımıldatamadım. Ne dilimi koparabildim, ne de ateş edebildim. Kıskıvrak yakaladılar beni... Tanrı aşkına, konuş benimle, Amca. O’nun Amcası olsan da konuş benimle. Hile olmadığını, orada olduğunu söyle, Amca... Konuş benimle, Amca; tam yedi ay oldu kimse konuşmadı benimle...”</p>

  <p>“Konuş benimle Amca. On aydır bu hücredeyim; çıldıracağım. ‘Öteki cebinde taş yoktu,’ de Amca. Ne yaparsam yapayım, düşünmeden edemiyorum... Sağ cebine de taş koymuş muydu, Amca? Oradaydın, eğer koymuşsa sen görmüşsündür... İkinci taş... Nereden mi çıkardım? Çok düşündüm, Amca, ben olsaydım öyle yapardım. Konuş benimle...”</p>

  <p>“Ne kadardır buradayım, bilmiyorum. Saymaktan vazgeçeli çok oldu. Ama O’nu, Ali’yi, Gönül’ü... Hayır, Gönül’ü özlemedim... Eğer o koku olmasa çıldırırdım. Söyle, gerçeği söyle bana. Sen oradaydın, senden başka... Hayır, Pet... Petra da oradaydı. O da gördü...”</p>

  <p>“Artık unutuyorum, Amca. Önce Ali, sonra O, şimdi de sıra bende: Adımı unutuyorum Amca. Gecem ve düşüncem birbirine karışırken adımı da unutuyorum. Benim adım Tarık değil... Konuş benimle, benim de Amcam ol... Ben artık Tarık değil, O’yum...”</p>

  <p>“Petraaa!..”</p>
</body>
</html>
