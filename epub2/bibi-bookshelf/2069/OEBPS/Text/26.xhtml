<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos10"></div>

  <p>Pencerenin dışında günlerdir dinmeyen o yağmur, önünde Alev, aramızda ise dakikalardır giderek olağanlaşan bıktırıcı bir sessizlik var.</p>

  <p>Sessizliği o seçti.</p>

  <p>Yandaki gazeteye uzanıyorum; arkasından bomba patlamış gibi sıçrayarak çıkardığım sese dönüyor. Bir süre tehdit eder gibi dik bakışlarla beni süzüyor, sonra derin bir rüyadan uyanmış gibi uykulu bir sesle konuşmaya başlıyor: Öfke ve şaşkınlık... “Sizi seviyor. İnansanız da, inanmasanız da doğru bu.”</p>

  <p>Ondan önce davranıyorum. “Hayır, inanın düşündüğünüz kadar alçak değilim.”</p>

  <p>Birbirinden ayırarak bedenimi iki yandan kıskaca aldığı bakışlarını yere indirip, “Yani?” diye soruyor.</p>

  <p>Yani! Ne söyleyebilirim? Belki gerçeği...</p>

  <p>“Gönül hâlâ kendi dişleriyle gülüyor,” diyorum. Öfkesiyle yüzüne yakışmayan şaşkınlığı tekrar yer değiştiriyor. “Dişlerinin peşinde değildim. İstediğim... İstediğim beni sevdiğini kanıtlamasıydı.”</p>

  <p>“Kanıtlamadı mı?” Gazeteyi yere bırakıyorum. Zavallı Gönül! Alev, penceredeki yağmur gibi incelen bir sesle soruyor: “Ne yaptı?”</p>

  <p>“Perşembeydi, elimi tuttu ve birkaç gün sonra birbirimizle ‘dişsiz ağızlarımızla’ öpüşeceğimizi söyledi. Ben içmeye devam ettim. Pazartesi ayıldığımda başucumdaydı; dişleri yerindeydi ve ağlıyordu. Koltuğa oturunca, ‘Korktum,’ dedi. Bana söylediği bu.”</p>

  <p>Birkaç dakika boyunca sessizliği dalgalandırmadan bekliyoruz. Yağmur dinmeye yüz tuttuğunda yeni bir soru bekliyor beni: “Öyleyse neden bu hastaneye yatmaya razı oldunuz?”</p>

  <p>Cevabım onu yerinden sıçratan bir kahkaha gibi fırlıyor dudaklarımdan: “Öç almak için.”</p>

  <p>“Öç almak mı?”</p>

  <p>“Evet,” diyorum. “Onu hiçbir zaman ödeyemeyeceği bir biçimde borçlandırdım. Ödemek istediği zaman dişlerini bana vermesi gerek.”</p>

  <p>Odadaki her şeyi incelten bir sesle, “Ne biçim birisiniz?” diyor.</p>

  <p>Elimi kaldırıyorum, merak onu susturuyor.</p>

  <p>“Korkunun, pişmanlığın, hüznün ve alkolün karışımı garip bir melezim ben.”</p>

  <p>Tokat atabileceği kadar yaklaşıyor. Evet, istiyorum; bana dokunmasını istiyorum. Tokat atabilir. Dizleri, büyüleyici olan dizleri... Dudaklarını aralayan ve bir ıslığı andıran ses, gözlerimi dizlerinden koparıyor:</p>

  <p>“Karışımınıza iğrençliği de ekleyin. Evet, iğrençsiniz ya da iğrençliği en kaba ve etkileyici biçimiyle oynamayı çok iyi başarıyorsunuz.”</p>

  <p>Bakışları gözlerimle karşılaşınca ara veriyor sözlerine. Gerilemiyor, başımı arkaya atmıyorum. Yeniden, ama bu kez uysallaştırdığı, ancak hiçbir vaat taşımayan bir sesle itiraf eder gibi devam ediyor. Ben dizlerini düşünüyorum.</p>

  <p>“İtiraf etmeliyim. Böylesine garip bir karışımı haiz melezliğinizin kabul edilmesi zor da olsa bir gerçekliği ve çekiciliği var.”</p>

  <p>Gülmem mi gerekiyor? Bilmiyorum. Yana uzanıp dört gündür benim olan radyonun düğmesine basıyorum. Doygun, duygulu ve ince dokunmuş bir müzik yağmur sesini pencerenin dışına itiyor.</p>

  <p>Alev gözlerini çevirirken hazırlıksız yakalanmış gibi, “Brahms; mi minör senfoni...” diyor.</p>

  <p>Devam etmesine fırsat vermeden soruyorum: “Geceleri yatmadan önce öpüyor musunuz?”</p>

  <p>İrkiliyor, sonra kemanlar yeni bir atak için tiz bir perdeye tırmanırken, “Anlamadım?” diyor. Anlamadığından olacak susuyor. Ama kemanlar atağı tekrarlarken dayanamayıp tekrar soruyor: “Neyi öpmem gerekiyor?”</p>

  <p>“Dizlerinizi,” diyorum. “Önce sağ, sonra sol dizinizi öpmelisiniz... Benim için; ya da beğendiğiniz, sarılmak istediğiniz, sevebileceğiniz, uğrunuza küçük çılgınlıklar yapabilecek herhangi bir erkek için...”</p>

  <p>“Susun!”</p>

  <p>Bir emirden çok sessiz bir çığlığa benzeyen haykırışı ziller arasında kayboluyor. Direnci zayıfladı, yine de karşı koymaya çalışacak.</p>

  <p>Sıra bende. Susmamı işaret ediyor, aldırmıyorum. “Sizinle yatmak istememe neden öfkeleniyorsunuz?” Radyoyu susturuyorum. Sesimi sessizliğin içinde, olduğunca çıplak duymalı; çırılçıplak. “Yoksa melezlerin öyle bir hakkı olmadığını mı söylemek istiyorsunuz?”</p>

  <p>Bir süre kımıldamadan bekliyor. Sonra korumak ister gibi ellerini göğsüne kaldırıp korkmuş, ama titremeyen bir sesle cevap veriyor:</p>

  <p>“Hayır. Beni sinirlendiren, istediğinizi bir emir gibi önüme sürmeniz.” Doğru değil bu; tek sözcüğü bile. “Başınızı sallamayın,” diyor. “Ne söyleyecekseniz açıkça söyleyin.”</p>

  <p>Açık! Peki. Üzerindeki imaları soyarak veriyorum cevabımı: “Belki de seçen olmadığınız için sinirleniyorsunuz.”</p>

  <p>Ama o cevap vermiyor. Radyoya uzanıyorum. Büyülenmiş gibi hareketlerimi izliyor. Düğmeye basıp elimi ona uzatıyorum.</p>

  <p>“Gelin; bekçilikten vazgeçip dişleri olmayan, yaralı bir sarhoş emeklisiyle sevişin.”</p>

  <p>“Hayır,” diye inliyor. “Yapamam...”</p>

  <p>Sözlerini kesiyorum. “Sonra da dizlerinizi öpün. Önce sağı, sonra...”</p>

  <p>Bu kez o devam etmeme izin vermiyor: “Susun... Eğer ille birini istiyorsanız o... o kadı...”</p>

  <p>“Adı Petra,” diyorum.</p>

  <p>Gözlerini kapatıp acıyla yüklenmiş bir sesle, “Petra’yı bulun,” diyor. “Onunla sevişin.”</p>

  <p>Yandaki paketten bir sigara alıp yaktıktan sonra ona dönüyorum. Gözlerini açmış beni bekliyor.</p>

  <p>“Peki,” diyorum öç alırcasına. “Onunla sevişeceğim; sonra saçlarını okşayacağım ve dizlerini öpmesini isteyeceğim ondan.”</p>

  <p>“Aman Tanrım,” diyor Alev. “Çıldırmışsınız. Nasıl ete ve kemiğe dönüştüreceksiniz o düşü?”</p>
</body>
</html>
