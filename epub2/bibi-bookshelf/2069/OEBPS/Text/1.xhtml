<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos10"></div>

  <p>“Gökyüzünde başıboş bir aydınlatma fişeği, sağ tarafımda omzunu kaşıyıp duran Ali, solumda ise gecenin soğuğu vardı. Tarık!.. Hatırlıyorum; o, birkaç metre ötede yüzükoyun yatmış, tepenin eteklerinde İbranice çığlıklar atarak koşuşan askerleri gözetliyordu. İçkiyi işte ilk kez orada, burnumu gıdıklayan çöl bitkilerinin kokusunu duyduğumda düşünmeye başladım ve...”</p>

  <p>Boşalan kadehi, dolusuyla değiştirmesi için yıllardır peşimden ayrılmadan beni bir gölge gibi izleyen uşağa uzatıyorum. Kız, adamla aramda dakikalardır sürüp giden değiş tokuşu garipsemeyen yumuşak bir sesle, “Ve?” diyor.</p>

  <p>Uşağın elindeki kadehi alıp, acele etmeden cümlemi bitiriyorum: “Ve sonra hiç aklımdan çıkarmadım.”</p>

  <p>Kız, az önceki dinlendirici sesini bir yana bırakarak, sonuna yaklaştıkça incelen bir kahkahayla gülüyor; sonra, utanmış gibi elini ağzına götürerek, görgü sınırlarını aşmayan bir merakla soruyor: “İlk kez karşılaştığınız her kıza anlatır mısınız bunu?”</p>

  <p>Başımı kafatasımın içinde buharlaşan alkole teslim ederek sallıyorum: “Hayır, yalnız kıvırcık saçlı ve kısa etekli esmerlere.”</p>

  <p>Uşak boş kadehi doldurmak için havuzun başında toplanan kalabalığa doğru uzaklaşıyor, kız ise utanmış gibi elleriyle dizlerini örtüyor.</p>

  <p>Utangaçlığı şaşırtmıyor beni. Aksine, mutlu ediyor. Kadehi gözlerinin hizasına kadar kaldırıp onu selamlıyor, ardından bahçeyi araştırıyorum: Evet, buradaki en esmer, en kıvırcık saçlı kız o. Üstelik on dört yıl önce Boğaz’a bakan hastanede ruhumu benden çalmaya kalkışan kadınınki kadar kısa bir etek var üzerinde.</p>

  <p>Kısa etekler; güzel dizleri olan kadınlar... Bunları düşünüyorum. Kız, düşüncelerimden habersiz, “İlginç birisiniz,” diyor.</p>

  <p>“İlginç!”</p>

  <p>“Güzel bir ev, harika bir manzara, yakınınızda böylesine eşsiz bir kumsal ve tabii bu parti...”</p>

  <p>Sözleriyle birlikte evi, denizi, bahçeyi dikkatle süzüyor. Bakışlarımı onunkilerin peşine takıp geceyi tarıyorum. Alışkanlık her türlü güzelliğin düşmanıdır; bu ev de güzelliği de artık sadece bir alışkanlık benim için. Ama bunu ona söylemiyorum. Az sonra araştırıcı gözlerimiz yorulunca birbirimize dönüyoruz.</p>

  <p>Kısa, ama kışkırtıcı bir soru var dudaklarında: “Partiye neden sadece kadınları davet ettiniz?”</p>

  <p>Gülümseyerek düzeltiyorum: “Sadece kıvırcık saçlı, kısa etekli ve esmer olanları.”</p>

  <p>Kız, ona yakışan yapmacık bir şaşkınlıkla başını ve kendini geri çekiyor. “Buraya birlikte geldiğim kız, her yıl bir kez böyle bir davet verdiğinizi söyledi. Doğru mu?”</p>

  <p>“Doğru,” diyorum. “On dört yıldır her yaz, ağustosta bir gece kasabadaki bütün kızları buraya toplarım.”</p>

  <p>Bu kez sıra onda, “Sadece esmer olanları,” diye düzeltiyor.</p>

  <p>“Evet,” diyorum. “Sadece kıvırcık saçlı ve kısa etek giyen esmerleri.”</p>

  <p>Yine gülüyor. Bazen gülmenin yarısı neşe, öteki yarısı da davettir. Davete –yarım olup olmadığına bakmadan– uyarak saçlarına dokunuyorum. Ürperiyor, ama geri çekilmiyor. Belki ona anlatabilirim. Evet, neden olmasın! Dakikalardır beynimi uyuşturan buhar kızgın bir lav gibi bedenime yayılırken, kız ölçülü sesiyle uyarıyor beni:</p>

  <p>“O kızıl saçlı kadın, az önce yanınızda duran.” Geriye dönüp bakmıyorum. Kimi kastettiğini biliyorum: Sevgili, sadık bekçim. Kız, “Galiba ötekileri bırakıp benimle ilgilenmenizden hoşlanmadı,” diyor.</p>

  <p>“O benim bekçimdir,” diyorum.</p>

  <p>Kız duraksıyor. ‘Bekçi’ sözcüğünün anlamını, neleri kapsadığını düşünüyor olmalı. Sonra karara varamamış, tedirgin bir sesle soruyor: “Karınız mı?”</p>

  <p>“Hayır,” diyorum, parmaklarımın ucunda saçlarını, saçlarının tellerinin kalınlığını hissederek. “O, karım olamayacak kadar yakındır bana.”</p>

  <p>Kız, geceyi daha da karartan kalın telli saçlarını savurarak havuza doğru dönüyor. Elimi çekiyorum. “Ne demek istediğinizi anlayamadım,” diyor.</p>

  <p><i>“Famina mors animae.”</i></p>

  <p>“Bunu da anlamadım,” diyor, başını çevirmeden.</p>

  <p>“Kadınlar ruhun ölümüdür,” diye açıklıyorum. “Bekçim de bir kadın ve ben ruhumu ona sattım.”</p>

  <p>Bu kez dönüyor. Konuşmadan, sormadan ve birbirimizi rahatsız etmeden –ama geceyi sarmalayan sıcak gibi direncimizi eriten– merakla düşüncelerimizi okumaya çalışıyoruz. Kız sonunda bakışlarımızla kurduğumuz köprüden geri çekilerek, gözlerini indiriyor.</p>

  <p>Saldırganlığıma boyun eğeceğini ve devam etmem gerektiğini hatırlatan ölçülü ve yeni bir davet bu. “Güzelsiniz,” diyorum.</p>

  <p>Değilmiş gibi omuzlarını silkiyor. Böyle iltifatlara alışık olmalı. Gözlerini kaldırınca fark ediyorum. Evet, alışık; tavırları düşüncemi doğrulayacak kadar rahat.</p>

  <p>“Benim kadar güzel en az on kız var burada.” Eliyle geniş bir daire çiziyor. “Çoğu da esmer.”</p>

  <p>Öteki esmerlere bakmadan elimi yeniden saçlarına götürüyorum. Kımıldamadan, bu kurallarını bildiği bir oyunmuş ve oynamaya niyetliymiş gibi gülümsemekle yetiniyor.</p>

  <p>“Ama hiçbirinin saçları seninki kadar siyah değil,” diyorum.</p>

  <p>Gülümsemesi birden kayboluyor. Şaşkınlıkla, hayal kırıklığının arasına sıkışıp kaldığını hissediyorum. Saçlarının rengi yerine yüzünün güzelliğini övmemi yeğleyeceğini bilmeliydim. Oyunun kurallarını değiştirerek parmaklarımı saçlarından düz ve pürüzsüz boynuna indiriyorum. O da bana uyuyor; yüzünü yüzüme yaklaştırıp soruyor: “Yüzüm sizi etkilemiyor mu?”</p>

  <p>Çenesine doğru sivrilip keskinleşen çizgileri, biçimli ancak sinirli olduğunu ele veren burnu, dolgun, ama şimdilik uykudaki dudakları... Cevabım gecikince hayal kırıklığında karar kılan sesi, aramızdaki sessizliği bölüyor: “Biliyor musunuz, erkekler genellikle sarışınlardan hoşlanırlar; acaba siz de...”</p>

  <p>Parmağımı geri çekip başımı sallıyorum. “Hayır, bizi katma; Ali’yle ben esmerlerden yanayız.”</p>

  <p>Kız, “Ali?” diye soruyor.</p>

  <p>“İlk aydınlatma fişeği gökyüzünde patladığında sağımda o, solumda da gecenin soğuğu vardı; hatırlamadınız mı, az önce anlatıyordum.”</p>

  <p>“Evet,” diyor kız. “Anlatıyordunuz.” Sonra bir süre beni, geceyi, Ali’yi ve esmerlerin en esmeri olduğunu unutup başını gökyüzüne kaldırarak ne ezgisini, ne de sözlerini duyabildiğim bir şarkıyı mırıldanıyor. Neden sonra –galiba şarkı bittiğinde– bakışları hâlâ yıldızlardayken, fazla meraklı görünmemeye çalışarak soruyor: “Sonra ne oldu?”</p>

  <p>Sonra! Sordu. Öyleyse... Benimle gelir mi? Gözlerim uşağa takılıyor. Hâlâ havuzun başında. Elimle işaret ediyorum. Kız, sessizliğimi soruyu anlamayışıma yorup açıklıyor: “O gece. Gökyüzünde aydınlatma fişeğinin olduğu gece...”</p>

  <p>Eline uzanıp kaçmasını engellemek ister gibi parmaklarını tutuyorum. Acele etmeliyim. İlgisini kaybetmeden... Anlatıyorum:</p>

  <p>“Sonra Tarık bize döndü ve ‘Gelecek seferki buraya düşecek,’ dedi. Ali yine sırtını kaşıdı. ‘Öfkeliler,’ diye mırıldandı. ‘Birkaçını vurmuş olmalıyız!’ Ben konuşmaya katılmadım. Kasımın soğuğunda, milyarlarca yıldızın altında işaret fişeklerini, askerleri, saatlerdir sürüp giden kovalamacayı unutup, Tarık yeniden konuşuncaya kadar hiç ara vermeden, o güne kadar içtiğim bütün içkileri, tatlarını hatırlamaya çalıştım...”</p>

  <p>Uşak, dolu kadehleri yanıma bırakıyor, kız susmamdan yararlanarak, “Biliyor musunuz,” diye mırıldanıyor. “Sanki ezberlediğiniz bir duayı tekrarlıyormuş gibi anlatıyorsunuz o geceyi.”</p>

  <p>Dördüncü, ya da beşinci kadehi de dua gibi bitirip kıza gülümsüyorum. Meraklı; belki bu uysal merakını kullanıp onu benimle gelmeye ikna edebilirim. Parmaklarımdaki titremenin, birazdan başlayacak olağanüstü serüveni zamanından önce ele vermesini engellemek için kadehi yere bırakıyorum.</p>

  <p>“Haklısınız. Ezberlemiş olabilirim. On dört yıldır her yaz burada karşılaştığım esmer ve kıvırcık saçlı kızlara tekrarladım bu hikâyeyi.”</p>

  <p>Kız, on dört esmer rakibesi varmış gibi tedirginlikle irkiliyor. Sonra küçümsemenin rahatlatıcılığında karar kılıp omuzlarını silkerek, “Pekâlâ,” diyor. “Devam edin. Sıra Tarık’taydı.”</p>

  <p>Tarık! “Tarık, Ali’ye, ‘Bir dahaki sefere Yahudilerin korkak olduğunu söylerlerse inanma,’ dedi. Üçümüz de güldük. Oysa soluk almaktan bile korkuyorduk. Çünkü ağızlarımızdan çıkan buhar, gecenin üstüne uzaktan bile görünebilecek beyaz balonlar çiziyordu. Bir ara Ali bana dönüp sırtına göz atmamı istedi. Ama ancak ikinci aydınlatma fişeği fırlatılınca bakabildim arkasına. Sağ omzunun altında iri bir delik vardı...”</p>

  <p>Boğazım kuruyunca yanda beni bekleyen yedek kadehe uzanıyorum. Kız, “Size inanmıyorum,” diyor.</p>

  <p>“Ben de Ali’nin sırtına baktığımda inanmamıştım,” diyorum. “Ama delik, işaret parmağımı sokabileceğim kadar genişti.”</p>

  <p>Kız eğlenirmiş gibi sözcükleri ortasından bölerek yavaşça tekrarlıyor: “Size i-nan-mı-yo-rum.”</p>

  <p>“Neden? Yoksa siz de mi Göçmen Bürosu’ndansınız? İsrailliler bana inanmazlar.”</p>

  <p>Kız, ağustos sıcağında kavrulup kararmış geceyi aydınlatacak kadar neşeli –ve öteki kızlara meydan okuduğunu haber verecek kadar yüksek– bir sesle gülüyor. Ardından, “Yahudi değilim,” diyor. “Adım...”</p>

  <p>“Hayır!..” Parmağımı, birazdan öpeceğim biçimli dudaklarına götürerek devam etmesine engel oluyorum. Şaşırıyor, ama hep yaptığı gibi karşı koymadan dinliyor beni: “Kim olduğunuzu biliyorum. Tam yirmi yıl önce az ötedeki plajdan tek başınıza denize girmiştiniz. On dört yıl boyunca her yaz ağustosta buraya gelip sizi aradım ben.”</p>

  <p>“Denize mi girdim?” Kız eliyle önce kendini, sonra evin bir uzantısına dönüşen kumsalı işaret ediyor. “Orada mı?”</p>

  <p>Başımı sallayıp ona yaşamadığını düşündüğü geceyi anlatıyorum: “Gökyüzünde ay vardı. Vakit gece yarısından sonraydı ve çıplaktınız.”</p>

  <p>“Yirmi yıl önce mi?” diyor kız, inanmayan ve bu nedenle ip gibi incelen bir sesle.</p>

  <p>Başımı tekrar sallıyorum. Kız, incitmekten korkar gibi yumuşak bir hareketle dudaklarını okşayan parmağımı uzaklaştırıyor. Sonra ağzını kulağıma yaklaştırarak, “Ama,” diyor. “Yirmi yıl önce sekiz yaşındaydım ben.” Ellerini iki yana açmış. “Ve yüzme de bilmiyordum.”</p>

  <p>Bu neyi değiştirir? 1968’de; Kasım’daki o gecenin soğuğunda, köpek havlamaları peşimize takıldığında, ağzıma o sivri uçlu kerpeteni soktuklarında, duvarlarını aşındırdığım, tavanı hayali yıldızlarla kaplı o hücrede –henüz bilmediği– adını fısıldarken hep onu düşünmüyor muydum? Yüreğim büyürken başımı sallıyordum. Yanılmış olamam; bekçim bile onu bulduğumu hissetti.</p>

  <p>Kadehi yana bırakıyorum. Bana biraz zaman tanımalı. Gülümsememin inandırıcılığımı yok ettiğini bilerek ciddi bir yüz takınıp devam ediyorum: “Acele etmeyin. Size beni tanıdığınızı, aramızda olağanüstü bir ilişki olduğunu kanıtlamama izin verin.”</p>

  <p>Kızın dakikalardır müziğin ritmine uyarak sallanan bacağı birden hareketsiz kalıyor. Önce başını, sonra vücudunu benden yana döndürüp, tekrarlaya tekrarlaya beceri kazandığı belli olan bir hareketle gözlerini bir çift bıçak gibi gözlerime daldırıyor. “Bakın, eğer niyetiniz bir gecelik...”</p>

  <p>“Hayır,” diyerek, sözlerinin arasına giriyorum. “Niyetim o değil.”</p>

  <p>Omuzlarını dikleştiren tedirginlik sönerken, kız hakarete uğramış gibi uzun bir sessizliğin içine çekiliyor. Neden sonra havuz başındaki kızlardan biri gülünce, merakını açığa vurmaktan kaçınan bir sesle soruyor: “Söyler misiniz, kimsiniz siz?”</p>

  <p>“Görevini hiç aksatmayan biri,” diye cevap veriyorum. “Yıllardır düzenli olarak içerim.”</p>

  <p>Sözlerim onu güldürüyor; içten ve insanı rahatlatan bir gülüş bu. Bu kez o, parmaklarını göğsüme uzatıp soruyor: “Peki, benden ne istiyorsunuz?”</p>

  <p>Oluyor, gelecek. Göğsümde büyüyen basıncın dilimi katılaştırmasına aldırmadan heyecanla cevap veriyorum: “Anlatacağım hikâyeyi dinlemenizi.”</p>

  <p>Kız, “Hikâye mi?” diyor. Aynı heyecanla başımı sallıyorum. “Nasıl bir hikâye bu?”</p>

  <p>“Sonu, ortası ve başı olmayan, on dört yıldır her yaz anlattığım bir hikâye.”</p>

  <p>Kız susuyor; dilimi çiğneyerek yumuşatmama yetecek kadar uzun bir süre sessiz kalıyor. Sonra parmağını hâlâ göğsüme batırdığını fark edince –acele etmeden– elini geriye çekiyor.</p>

  <p>“Sadece hikâye anlatacaksınız, öyle mi?” Evet, öyle. Başımı sallıyorum. “Öteki kızlara da anlattınız mı bu hikâyeyi?” Yine başımı sallıyorum. “Peki, neden tekrar tekrar anlatıyorsunuz?”</p>

  <p>“Çünkü hiçbiri hikâyenin sonunu bulmak için benimle birlikte gelmedi.”</p>

  <p>“Yaa!” diyor kız. “Demek birlikte bir yolculuğa çıkacağız.”</p>

  <p>“Evet.”</p>

  <p>Sinirlenmiş gibi ayağa kalkıyor. Vazgeçecek mi? Gözlerine bakıyorum. Bakışlarını kaçırıyor. Beni bekleyen sözleri: “Söyler misiniz, sizinle geleceğimi nereden çıkardınız?”</p>

  <p>Gelecek! Soru değil, soru kılığına bürünmüş bir itiraf bu. Durmamalıyım. Siz’li konuşmaktan vazgeçip kısık bir sesle mırıldanıyorum: “Çünkü çok güzelsin. Gece gibi gizemli ve büyüleyicisin. Çünkü bu hikâyeyi anlattığım ve anlatacağım en benzersiz kız, sensin.”</p>

  <p>Sıradan bir filmin sıradan oyuncusunun sözlerine benzeyen betimlemeler ikna etmese de güldürüyor onu. Sonra, gülmekle yetinmeyeceğini hissettiğinde ne yapacağına karar verememiş gibi ellerini iki yana açıyor. “İnanın bana, rastladığım en garip sarhoş sizsiniz.”</p>

  <p>Kadehin dibinde kalan içkiyi bitirip doğruluyorum. Şimdi ayakta ve karşı karşıyayız. Neredeyse benden uzun. Ali bu kadar uzun boylu olduğunu söylememişti. Elimi uzatıyorum. Tutmadan, “Şimdi ne olacak?” diye soruyor.</p>

  <p>Şimdi ne olacak! Yıllardır bundan daha uyarıcı bir soru, bir davet duymadım. Bileğini kavrayıp merdivenlere sürüklüyorum onu. Karşı koymuyor; aksine öteki elini sallayarak adımlarını hızlandırıyor. Geniş traverten basamakları çıkıp sahanlığa varıyoruz. Gece, öteki kızlar ve müzik arkamızda kalıyor.</p>

  <p>Geniş kapıdan ışıkları açık salona girer girmez eğilip kaygılı bir sesle, “Yine o kızıl saçlı,” diyerek, fısıldıyor kulağıma. “Bakın, peşimizden geliyor.” Cevap vermeden salonun ortasına çekiyorum onu. Benimle geliyor. “Sizden ne istiyor?” Ne mi istiyor? Ne istediğini biliyorum. Öğrenmek için saçlarını bile boyattı. Kız tekrar soruyor: “Sizden ne istiyor?”</p>

  <p>“Hikâyenin sonunu,” diyorum.</p>

  <p>“Ona anlatmadınız mı?” diye soruyor kız. Sanki karşımdaki bekçimmiş ve ondan yıllardır beklettiğim öcü alıyormuşum gibi hınçla başımı sallıyorum. “Hani hikâyenin sonu yoktu?”</p>

  <p>“Yok!” diyorum. “Sonu yok; ama bu hikâyede de her hikâyede olduğu gibi bir sır gizli.”</p>

  <p>“Ve o kadın bu sırrı bilmiyor, öyle mi?”</p>

  <p>Hayır, onu küçümsememeli! Bekçim, esmer değil, ama yine de kaderimin bir parçası yıllardır. Cevap vermiyor, parmaklarımı parmaklarının arasına geçirip salonun dibine yürüyorum. Kararsız... Gözlerinde toplanan kuşkunun yayılmasına izin vermeden telefonu işaret ediyorum.</p>

  <p>“Ben birini arayacağım. Sen de...” Mutfak kapısına dönüyorum. “İçeriye girip açılmamış bir şişe bulacaksın. Sonra...” Elini bırakıyorum. “Sonra birlikte yirmi yıl önce çırılçıplak denize girdiğin o kumsala gideceğiz ve ben sana hikâyenin gerisini anlatacağım.”</p>

  <p>Kız, güzel bir kadının evet demeden önce beklemesi gerektiği kadar bekleyip, sonra karar vermiş gibi omuzlarını silkiyor. “Pekâlâ...” Kapıya doğru birkaç adım atıp, duruyor. “İçki konusunda bir tercihiniz var mı?”</p>

  <p>Başımı sallayıp yıllardır her sorulduğunda verdiğim cevabı tekrarlıyorum. “Fark etmez. Kapağı açılmamış her şişeye razıyım.”</p>

  <p>Kız mutfağa doğru uzaklaşıyor. Merdivenlerde ise ayak sesleri! Kapıya dönüyorum. Bekçim ve uşak; ikisi de oradalar: Geçmişe... Hayır, geleceğe açılan geçidi kapamaya niyetliler... Defolun! Bahçeyi işaret ediyorum. Sonra konsolun üstündeki telefonun ahizesine uzanıyorum. Bekçim ve uşak birbirlerine baktıktan sonra geri dönüp dışarıya çıkıyorlar.</p>

  <p>Tuş sesleri aramızdaki kilometreleri yutup beni geçmişe taşıyor. Hattın ucundan yükselen zil sesini dinliyorum. Üç kez çalmadan açmaz... Beşincide açıyor.</p>

  <p>“Benim,” diyorum. Kısa süren bir soluk; sonra hattın ucu susuyor. Orada olduğunu, söyleyeceğim her sözcüğü dikkatle dinleyeceğini bilerek, “Kuşadası’ndayım,” diyorum. “Seni her zamanki yerden arıyorum.”</p>

  <p>Cevap vermeden susuyor. Ne kadar incindiğini biliyorum. Ama beni anlamalı. Sessizlik uzayınca tek yanlı olacağını bildiğim konuşmayı sürdürüyorum:</p>

  <p>“Sonunda o kızı buldum. Şimdi mutfakta, birazdan burada olacak ve birlikte Tarık’la Ali’nin yanına gideceğiz.” Hattın ucundaki sessizlik daha da koyulaşıyor. Ağlıyor mu? “Ağlıyor musun?” Yine cevap vermiyor. Burnumu kaşındıran damlayı aynada bulup işaret parmağımla eziyorum. “Ben ağlıyorum. Kuşadası’ndayım, aylardan Ağustos, o kıvırcık saçlı, esmer kızı buldum, ama yine de ağlıyorum.” Gözyaşlarım telefonun üstüne düşüyor, sonra tellerin içine sızarak yüzlerce kilometre ötedeki sessizliğe varıp dudaklarındaki mührü eritiyor.</p>

  <p>Öfkesini ve hayal kırıklığını çaresizliğinin ardına gizlemeye çalışan titrek sesini duyuyorum: “Kendine işkence yapmaktan vazgeç. Buraya dönebilirsin. Cumartesi...”</p>

  <p>Perşembe, Cuma... “Doğum gününe yetişeceğim,” diyorum. “İki gün yeter bana.”</p>

  <p>Hattın ucu tekrar sessizleşiyor. Artık göremiyorum; aynadaki yorgun yüzle gözlerimin arasında binlerce damla var. Kulağımdaki kısık ses, “Geri dön,” diyor.</p>

  <p>Dönemem. Hem Ali’yi, hem de Tarık’ı çok özledim. Üstelik gerçeği benim için bulup çıkaracak bir kız da var yanımda şimdi. Bir şeyler söylemeye çalışıyor ama sesi hıçkırığının içinde kısılıp kalıyor.</p>

  <p>“Onu unutmadın, değil mi?” diye soruyorum. Kısık ses tekrar hıçkırıyor. “Tarık’ı unutmuş olamazsın.” Hıçkırık yankılanıp büyüyor. Aldırmıyorum. “O seni sevdi. Kar yağarken, kar buz tuttuğunda, yağmurda, güneş parlarken... Hiç unutmadı seni.”</p>

  <p>Ses sonunda, “Ben de onu hiç unutmadım,” diye fısıldıyor. Gözlerime binlerce kırık ışık batıran yaşları siliyorum. “Ama ben, seni...”</p>

  <p>“Sus!” Susuyor. “Elime ilk kez hikâyenin sonuna kadar gitme fırsatı geçti. Biliyorsun; sen, peşime taktığın o uşak, bekçim, hepiniz biliyorsunuz; hikâyeyi sonuna kadar anlatmadan yaşayamam. Hatırlamalıyım. O sel yatağına geri dönmeliyim.”</p>

  <p>Hattın ucundaki sessizlik birden bölünüyor. Çığlığın dağıtıp sağa sola saçtığı sözcükleri güçlükle topluyorum.</p>

  <p>“Sorun...” Aramızdaki perde yavaş yavaş buharlaşıyor. “Ne yıllardır bir türlü bitiremediğin hikâye, ne de Tarık. Sorun sensin! Yaşamak isteyip istemediğine, bizimle olup olmamaya karar vermelisin artık.”</p>

  <p>Yorucu bir iş bu: İçki içip içmemeye, her gece aynı rüyayı görüp görmemeye, düz beyaz taşlardan, köpek havlamalarından nefret edip etmemeye karar vermek? Her şeyi unutmamı istiyor; unutmak ölümdür... Sıra bende:</p>

  <p>“Hayır!” diye karşı koyuyorum. “Yüzde ellisi gerçek, yüzde ellisi kuşku olan bir hayatla yetinemem!”</p>

  <p>Hattın ucu ölüyor. Kulaklığı yerine koyup geriye dönüyorum. Kız! Tam arkamda ve beni bekliyor. Gözyaşlarımı siliyorum. “Ağlamışsınız,” diyor.</p>

  <p>Başımı sallayıp, “Ağustosta ne zaman esmer ve kıvırcık saçlı bir kıza rastlasam hep ağlarım ben,” diyorum.</p>

  <p>Yanıma geliyor. Gözlerinde şaşkınlığının yanına yerleşmeye çalışan koyu bir karanlık var. Ben o karanlığa sığınmayı düşlüyorum, o elini havaya kaldırıp yassı şişeyi gösteriyor. “Konyak.”</p>

  <p>Burnumu çekerek, “Esmerleri ve konyağı seviyorum,” diyorum.</p>

  <p>Gülüyor. Elimi beline dolayıp gözyaşlarımı, kısık sesi, çığlığı ve yarısı benim, yarısı kuşkuların olan hayatımı geride bırakıp, kucaklayarak bekçimle uşağın göremeyeceği yan kapıya sürüklüyorum onu.</p>

  <p>Kız kollarımın gücüne şaşırmış gibi ölçülü bir çığlık atıyor. “Sakın içkiyi düşürme,” diye fısıldıyorum kulağına.</p>

  <p>Şişeyi sevgilisinin başı gibi göğsüne bastırıyor. Arka bahçeye çıkıyoruz. Karanlık bizi yutunca oynadığımız oyunun sonunu bilmediğini hatırlamış gibi ilk kez kaygıyla gölgelenen bir sesle soruyor: “Nereye gidiyoruz?”</p>

  <p>Onu yere bırakıyorum. Burada her şeyden uzaktayız. Sadece biz ve keşfedilmeyi bekleyen bir hikâye var. Artık söyleyebilirim. “Kumsala, yirmi yıl önce çırılçıplak denize girdiğin o yere.”</p>

  <p>Kız yitirir gibi olduğu güvenini yeniden kazanmak istercesine gülüyor. Parke taşlarıyla kaplı yolu geçip ağaçların arasından kumsala doğru ilerliyoruz. Avcumun içinde belinin inceliğini, henüz örseleyemediğim etinin sıkılığını hissediyorum.</p>

  <p>Kumsala varır varmaz ayakkabılarını çıkarıyor. Daha öncekiler gibi geri dönmeyecek! Başardım; sabaha her şeyi öğrenmiş olacağım. Kendime çekip mırıldanıyorum. “Yüzde elliden nefret ediyorum.”</p>

  <p>Anlamıyor. Ben de anlatmıyorum. Az sonra bütün kıyıyı kaplayan sesi dolduruyor kulaklarımı. “Buraya ne dersiniz?”</p>

  <p>İşaret ettiği yere bakmadan elimi sallıyorum. “Hayır; daha ileriye, dalgaların kırıldığı yere kadar ilerleyeceğiz.”</p>

  <p>Omuzlarını silkiyor; sonra nedenini sormadan dalga sesine doğru yürüyor. Geride kalıp şişenin kapağını açıyorum. Bu şişeyi Ali için içeceğim. “Ya burası, iyi mi?” diye bağırıyor kız.</p>

  <p>Sağa dönerek evi buluyorum. Evet, iyi. Ali’nin tarif ettiği yer orası olmalı.</p>

  <p>Elimi kaldırıp yeri onayladığımı belli ederek sallıyorum. Kız, otuz metre ötede, sanki sekiz yaşındaymış gibi çocukça bir neşeyle kumun üstünde sıçrıyor. Ona katılmalıyım. Daha ilk adımda fark ediyorum. Evdeki gürültüler susmuş. Gülüyorum. Bekçim partiyi tatil etmiş olmalı.</p>

  <p>Neşesine sesinden sonra elini de katarak yeniden bağırıyor kız: “Hadi gelin!”</p>

  <p>Yanına yürüyorum. Birbirimize bakmıyoruz. Önümüzde sonsuza kadar uzanan karanlık, ışıksız bir deniz var; ikimizi de büyüleyen bu olmalı. Sırası gelmediğini bile bile, “Amcam böyle bir denizde boğulmuş,” diyorum kıza.</p>

  <p>Beni duymuyor. Saçlarına, dudaklarına, sesine ve bedenine iliştirdiği sekiz yaşındaki çocuğun neşesiyle mutlu; kumların arasında bulduğu taşları tek tek denize atıyor. Yanına çömeliyorum; irice, yuvarlak bir taşı bana uzatıp, “Suyun üstünde kaydırabilir misiniz?” diye soruyor.</p>

  <p>Titriyorum. Ödüm patlıyor ama başımı sallamakla yetiniyorum. Ona taşlardan nefret ettiğimi, hele beyaz olanlara yıllardır dokunmadığımı söylesem bana güler.</p>

  <p>Kumun üstüne yerleşiyorum. Gecenin karanlığında dizleri bembeyaz parlıyor. İçkiden ilk yudumu alıp şişeyi ona uzatıyorum. Geri çeviriyor. “Hava çok sıcak.”</p>

  <p>Birazdan vücudumuzdaki yaz sıcağını emmek için saldıracak soğuğu hatırlayıp gülümsüyorum.</p>

  <p>Kız, ağzıma bakarak, “Biliyor musunuz,” diye devam ediyor: “Dişleriniz çok muntazam. Sizinki kadar güzel dişleri olan erkek görmedim.”</p>

  <p>Dişlerim ha! Kahkaha önce kızı, sonra dalgaları susturuyor. Kulaklarımdaki ağrı çenemi acıtıncaya kadar o gümrük memurunu hatırlayarak deliler gibi gülüyorum. Gülümsememi gizlemeliydim... Susunca kız doğruluyor. “Ne oldu? Komik bir şey mi söyledim?”</p>

  <p>“Dişlerimle hep övünmüşümdür,” diyorum. “Dişlerim, yitirdiğim cesaretimin son kalıntısıdır.” Parmağını yakalayıp ağzıma götürüyorum. “Sana bir sır: Yıllarca önce Mısırlı bir prenses dişlerimi gördüğünde az kalsın bayılıyordu.”</p>

  <p>Kız bir çığlık atarak parmağını geri çekiyor. “Deli misiniz siz?”</p>

  <p>Isıracağımı mı sandı? Sakin olmalıyım. Yine de bir süre gözlerinin akı yanaklarına akmışa benzeyen o bulanık bakışlı paraşütçüyü hatırlayarak gülüyorum. Ama sıra kerpetenin görüntüsüne gelince bıçaklanmış gibi haykırarak susuyorum.</p>

  <p>Dakikalar sonra gözlerim açılıyor. Kızı, yüzünde donup kalmış sorularla bana bakarken buluyorum. Saçmaladım. Eğer benimle gelmesini istiyorsam, kendimi kontrol etmeyi başarmalıyım.</p>

  <p>“Aldırma,” diyerek, rahatlatmaya çalışıyorum onu. “Beyaz taşlardan, hele dişlerimden söz edildi mi hep böyle saçmalarım.”</p>

  <p>İtirafın ardından içkiden ikinci yudumu ve ara vermeden daha uzun süren üçüncüyü içiyorum. Kız şişeyi yere bırakmamı bekliyor; sonra aramıza belli bir uzaklık yerleştiren bir sesle soruyor: “Size bir hikâye anlatacağım diyerek buraya getirdiğiniz kızları hep böyle korkutur musunuz?”</p>

  <p>Ne diyebilirim? Verecek cevabım yok. Çünkü o buraya kadar gelen ilk kız. Çoğu parkeli yoldan geri döndü. Ama bunu ona söylemeye niyetim yok. Birkaç dakika sonra sessizlik tedirginliğini, tedirginlik ise ürkekliğini uyandırdığında yavaşça mırıldanıyor: “Nereye bakıyorsunuz?”</p>

  <p>Bir şeyler söylemeliyim; onu daha fazla kendisiyle baş başa bırakamam. “Dizlerine,” diyorum. “Çok uzun zaman önce seninkilere benzer bir çift diz görmüştüm.”</p>

  <p>Kız tedirgin edici sessizlikten kurtulmanın sevinciyle, “Ya!” diye bağırıyor. “1970’lerde değil mi? O zaman da kısa etek modaydı.”</p>

  <p>“72’de. Ama o dizlerin sahibi olan kadın bana seni bulduğumda kısa etek modasının çoktan geçmiş olacağını söylemişti.”</p>

  <p>Kız ‘72’de kalmış öteki dizlere aldırmadan soruyor: “Geçmediği için memnun musunuz?”</p>

  <p>Başımı sallıyorum. Hak ettiği ödülü sevgilisine veren aşık bir kadın gibi kolunu uzatıp sağ elimi dizlerinin üstüne çekiyor. Teni pürüzsüz ve sıcak. Onu öpmemek için zor tutuyorum kendimi. Hayır, yapmamalıyım. Onu ilk kez Ali öpmeli. Sesi karşılaştığımızdan beri ilk kez boğuklaşıyor: “Onunkiler de... güzel miydi?”</p>

  <p>Bilmiyorum; aslında emin değilim. “O dizlere dokunamamıştım.” Kız kışkırtıcı –ama hâlâ canımı acıtan– bakışlarını gözlerime saplarken cümlemi bitiriyorum: “Çünkü ellerim bağlıydı.”</p>

  <p>Bu, beklediği cevap değildi. O, dizlerinin güzelliğini duymak için hazırlanmışken, ellerimden söz etmenin ne gereği vardı? Onu yatıştırmalıyım. Hayır, yararı yok; hâlâ kızgın.</p>

  <p>“Yeter artık,” diyor. “Siz buraya sarışın bir kız getirmeliymişsiniz. Çünkü söylediğiniz hiçbir şeye inanmıyorum.” Bu kez ne demek istediğini anlamayan benim. Sormama kalmadan kızgınlıkla hayal kırıklığı arasında gidip gelerek devam ediyor: “Anlattıklarınıza ancak bir sarışın inanır. Çünkü onlar inanmaya ve baştan çıkarılmaya hazırdır.”</p>

  <p>Sarışınlar hakkında duyduğum en acımasız ve en esmerce yargı bu. Yine de aynı görüşteymişim gibi gülümsüyorum.</p>

  <p>Kız, hesap sorar gibi, “Şimdi söyleyin bakalım,” diyerek konuşmasını sürdürüyor. “Yirmi yıl önce, ben sekiz yaşında ve henüz yüzmeyi öğrenmemişken nasıl oldu da beni burada çırılçıplak denize girerken gördünüz?”</p>

  <p>Vücudumu şarapnel parçaları gibi delik deşik eden sözcüklerden korunmak için ellerimi kaldırıyorum. “Ben değil, Ali görmüş seni.” Elimle plajın öteki ucundaki kayaları gösteriyorum. “O sırada tepedeki evdeymiş. Tümüyle bir rastlantı...”</p>

  <p>Kız sıkılmış gibi bir hareket yapıp, “Bakın,” diyor. “Sizin yerinizde olsam başka bir yol bulurdum.”</p>

  <p>“Yol!”</p>

  <p>“Evet,” diyor sabırsızlıkla. “Eğer bir kadını baştan çıkarmayı düşünüyorsanız inandırıcı olmalısınız.” Susuyor, ama sonra hemen atılıyor: “Sakın gülmeye kalkışmayın.”</p>

  <p>Gülmek mi? Hayır, artık gidemem. Çünkü hikâyenin bundan sonraki bölümleri oldukça acıklı. Nasıl tepki göstereceğini bilmeden elimi uzatıyorum. Geri çekilmiyor. Aramıza giren hiçbir şeyi görmeden dümdüz gözlerine bakıp soruyorum: “Bu gece buraya gelirken benimle tanışacağını düşünmüş müydün?”</p>

  <p>“Evet,” diyor kız. “Ama gelişimin tek nedeni bu değil.”</p>

  <p>Öteki nedenleri de söylemesi için susuyorum. Ama kız konuşmaktan vazgeçiyor. Onu anlıyorum. O buraya, kasabada hakkında çok şey anlatılan o adamı görmek, kim bilir belki de bir gecelik bir serüven yaşamak için geldi.</p>

  <p>Serüven! Eğer öyleyse ona hiç yaşamadığı bir serüven verebilirim. Ellerimi birbirine vurup kulağına eğilerek fısıldıyorum:</p>

  <p>“Pekâlâ, şimdi sırtüstü yat.” Duraksayınca kuşkularını dağıtmak için önce ben uzanıyorum. “Gözlerini kapat ve beni dinle.” Dediğimi yapıyor. “Şimdi hikâyeyi anlatmaya başlıyorum. Ama ne olursa olsun ben söyleyinceye kadar gözlerini açmayacaksın.” Cevap vermiyor. Oldu. Gelecek. “İstersen elimi tutabilirsin.” Tutmuyor. “Unutma, gözlerini açmayacaksın.” Anlamış gibi başını sallıyor. “Birazdan, hikâye başlar başlamaz bir yolculuğa çıkacağız”</p>

  <p>“Gideceğimiz yer uzak mı?” diye soruyor.</p>

  <p>“Sabaha geri dönmüş oluruz,” diyorum.</p>

  <p>Kız, neyi ettiğini bilmeden, “Kabul,” deyip, derin bir soluk alıyor. “Hadi, gidelim bakalım.”</p>

  <p>Sözlerini bitirince tekrar sekiz yaşına dönüp neşeyle gülüyor. Fırsat varken gülsün; çünkü önündeki on iki saat boyunca hiç gülmeyecek.</p>

  <p>Sıra bende. Gözlerimi kapıyorum; artık hiçbir engel kalmadı. Geçmiş zamanda saklı o serüveni şimdiki zamanda yaşayabilirim.</p>

  <p>Sıra yemin etmeye geldi: Hiçbir şeyi unutmayacağım... Yemin ederim.</p>
</body>
</html>
