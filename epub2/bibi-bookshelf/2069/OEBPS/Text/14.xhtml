<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos10"></div>

  <p>“Günaydın.”</p>

  <p>Gözlerimi önümde derinleşen kuyudan alıp kirpiklerimi aralıyorum. Bir kadın! Elbisenin renkleri gözlerime batıyor. “Bu sabah kendinizi nasıl hissediyorsunuz?”</p>

  <p>O! Adımın peşine düşen psikiyatrist. İyi, ama bugün neden üzerinde dünkü beyaz önlüğü yok? Bekleyen, saydam ve alıcı gözlerine rastlayınca cevap veriyorum: “Başım dönüyor.” Kımıldamaya çalışıyorum. “Ayık olmak hep başımı döndürmüştür.”</p>

  <p>Kadın saklamaya çalışmadan, lütfeder gibi gülümsüyor. Onda beni rahatsız eden bir şey var... Belki vücudu; vücudu gerçek olamayacak kadar biçimli.</p>

  <p>O, düşüncelerimden habersiz, sandalyeye doğru yürüyor. Yerleşmeden atılıyorum. “Hayır!” Durunca devam ediyorum: “Biraz odada dolaşır mısınız?”</p>

  <p>Şaşırıyor. Benim de istediğim bu. “Neden?” diye soruyor.</p>

  <p>“Bu Allah’ın cezası yerde başımı döndürüp beni sarhoş edecek tek şey vücudunuz.” Cevap vermeden, kararsızlığına öfkelenmiş gibi sert bir hareketle sandalyeyi çekip oturuyor. Ama ben devam ediyorum: “Niyetiniz beni baştan çıkarmak mı?”</p>

  <p>Arkasına dayanıp kucağındaki teybi çalıştırıyor. Acelesi yok. Yine gözlüğüne dokunup soruyor: “Neden böyle düşündüğünüzü öğrenebilir miyim?”</p>

  <p>Elimi uzatmaya çalışıyorum. Bileğimdeki deriyi sıyıran kayışın acısı vazgeçiriyor beni. “Üzerinize eteğinizin darlığını ve kısalığını gizleyecek bir şey giymemişsiniz.”</p>

  <p>Kadın bakışlarımı izleyerek açıkta kalmış dizlerine, oturunca daha da kısalan eteğine bakıyor. Tedirginliğini gülüşünün ardına saklamaya kalkışacak. Öyle yapıyor:</p>

  <p>“Önlüğüm az önce aptalca bir kazaya kurban gitti. Eteğime gelince...” Sözlerine ara verip başını kaldırıyor. Göz göze geliyoruz. Kızaracak; kızarıyor ve eliyle beceriksizce eteğini aşağıya çekmeye çalışarak devam ediyor: “Suç bende değil, moda böyle.”</p>

  <p>“Petra’yı bulduğumda, tabii, aramızda duran onca şişeyi devirmeden bulabilirsem, ondan böyle, sizinki kadar kısa bir etek giymesini söyleyeceğim.”</p>

  <p>Kadın sağ bacağını solunun üstünden indirip dik oturmaktan yorulmuş gibi öne doğru eğilerek karşılık veriyor. Sesi neşeli sayılır.</p>

  <p>“Onu bulduğunuzda ya ayılmış olacaksınız, ya da kısa eteğin modası çoktan geçmiş olacak.”</p>

  <p>Belki de geçmez. Geçse de belki Petra benim için kısa bir etek giyer... “Yine de söyleyeceğim,” diyorum.</p>

  <p>Kadın konuyu kapatmak istiyormuş gibi ellerini kaldırıyor. Susuyorum. Rol yapıyor; ilgilendiğini biliyorum. Yeni bir yüz ve sesle soruyor: “Dün geceyi sakin geçirmişsiniz?”</p>

  <p>Dün gece! Gözlerimi kapatıyorum. Nerede o gece? Evet; buldum. Çöldeydim, gökyüzünde aydınlatma mermileri, tepenin altındaki düzlükte ise başlamak üzere olan bir trajedi vardı. Ebu-Halid? O çoktan ölmüştü; yanındaki kara gözlü Filistinlilerin vücuduna giren yüzlerce merminin çıkardığı sesi duyuyorum. Tanrı yıldızların arasından aşağıya bakarak olup bitenleri ilgisizce seyrediyordu; ben? Ben içkimi yudumluyordum...</p>

  <p>Kadının burguya benzeyen sesi kirpiklerimin arasındaki geceyi ezip parçalıyor. “Bu iyiye işaret.”</p>

  <p>Damağımda tortulaşan o içki kokusunu ciğerlerime çekerek beklemediği cevabı veriyorum: “Geceyi Petra’yla geçirdim. Elimi dizlerinin arasına sokup uyudum.”</p>

  <p>Kadın şaşırmadan, sevinmiş gibi devam ediyor: “Çok iyi... Başlayalım mı?” Ben hazırım. Başımı eğiyorum; istediği yerden başlayabiliriz. “Hâlâ adınızı söylemediniz?” diyor kadın.</p>

  <p>Adımdan başlayacağını biliyordum. Hazırım. “Siz de,” diye karşılık veriyorum.</p>

  <p>Kısa bir sessizliğin ardından, ödün vermeyeceğini haber veren bir sesle, “Alev,” diyor kadın.</p>

  <p>Kahkaha şimdi dilimde tortulaşan içki tadını süpürüp, suratına çarpıyor. Dişlerimi yokluyorum: Yerindeler. Gülme isteğime karşı koymuyor, birbirinin ardından odayı sarsan kahkahalara teslim oluyorum.</p>

  <p>Dakikalar sonra sessizlik geri gelip üçüncü kişi gibi aramıza yerleşince kadın –ya da Alev– soruyor: “Neye güldünüz?”</p>

  <p>“Saçlarınıza,” diyorum. “Sizi aleve dönüştürecek kadar kızıl değil. Bence boyatmalısınız.”</p>

  <p>Kadın da alçak ama aramızdaki uzaklığı hatırlatan ölçülü bir sesle, “Yaa!” diyor.</p>

  <p>Soracaksam, şimdi tam sırası. Soruyorum: “Evli misiniz?” Başını kaldırıyor. Bekâr: “Öyleyse benimle yatabilirsiniz?”</p>

  <p>“Saçmalamayın,” diyor kadın.</p>

  <p>“Kimse duymayacak,” diyorum. “Adım gibi unutacağım yattığımızı.”</p>

  <p>Artık konuşmuyor. Ne kadar sürecek sessizliği? Uzun sürmüyor. Suskunluğu öfkesiz, ama kuru bir sesle sona eriyor: “Neden bu kadar saldırgansınız?”</p>

  <p>“Saldırgan haa!” Başımla bileğimi işaret ediyorum. “Kollarım, ayaklarım böyle bağlıyken mi?”</p>

  <p>“Söylemiştim. Bu kendinize zarar vermenizi engellemek için bir önlem,” diyor kadın. “Bir süre katlanacaksınız.”</p>

  <p>“Siz de bana,” diyerek sözünü kesip, alçak sesle soruyorum: “Hadi söyleyin, şimdiye kadar kaç erkekle yattınız?”</p>

  <p>Doğrulmak ister gibi kımıldıyor. “Anlaşıldı, sizi biraz uyutmamız gerekecek.”</p>

  <p>“Hayır!” Çığlığımın keskinliği hem beni hem de kadını şaşırtıyor. Yüzü kızardı; bu iyi. Onu öfkelendirdiğini bildiğim tavırla devam ediyorum: “Bunu yapamazsınız.”</p>

  <p>“Neden; pekâlâ yaparım.”</p>

  <p>“Gönül size avuç dolusu para veriyor.” Kopacak kadar incelen sesle konuşmayı sürdürürken içemediğim onca içkinin kokusu genzimi yakıyor. “Unutmayın, beni tedavi etmek için buradasınız, uyutmak için değil.”</p>

  <p>Elinden gelse beni tokatlayacak. Zorlukla kendini kontrol etmeye çalıştığının farkındayım. Öfkeden keskinleşmiş yüz hatlarını daha da derinleştiren bir bakışla cevap veriyor:</p>

  <p>“Bir doktor olarak, tedavi edeceğim hastayı seçme hakkım var.” Söylediğine inanıyor olmalı; parmağını tehdit eder bir biçimde yüzüme doğru uzatıp ekliyor: “Bunu da siz unutmayın.”</p>

  <p>Korkuyor. Evet, korkusunun kokusunu içkininkinden ayırt edebiliyorum. Ya o! Evet. O da... “Biliyorsunuz,” diye mırıldanıyorum.</p>

  <p>Kadın hafifçe gerileyerek, “Neyi?” diyor.</p>

  <p>“Benimle yatacağınızı, göğsünüzde ağlayacağımı, bacaklarınızın arasında Petra’yı arayacağımı...”</p>

  <p>Bu kez ayağa kalkıyor. Eteği düşündüğümden de kısa. Bir süre birbirimizi tartıyoruz. Hayır, şimdi değil... Gözlerimi kaçırıyorum.</p>

  <p>“Bu ne küstahlık!” Cevap alamayınca beklettiği tokadı sonunda atacakmış gibi üzerime eğiliyor. Öfkeyle titreyen incelmiş sesi yüzüme batacak neredeyse: “Siz kendinizi ne sanıyorsunuz?”</p>

  <p>Ne mi sanıyorum? Şimdi küçük bir dersi hak etti.</p>

  <p>“Ya siz! Siz kendinizi ne sanıyorsunuz?” Araya girecek... Girmeden devam ediyorum: “Az önce gömleğiniz olmadığını söylemiştim. Yanılmışım. Üzerinizde budalalığın kumaşından örülmüş kalın bir örtü var sizin. Burada öyle çarmıha gerilmiş gibi yatağa bağlandığım için kendimi savunamayacağımı mı sandınız?”</p>

  <p>İyice yaklaşmasını bekliyorum. Gözlerimiz karşılaşınca sesimi yükseltip bağırıyorum:</p>

  <p>“Her sabah buraya gelip elinizi yüreğime, ciğerlerime ya da beynime daldırma hakkını kim verdi size?.. Ama bir başkası yönteminizi taklit edip saçlarınıza, dizlerinize ve etinize dokununca tehdit etmeye başlıyorsunuz...”</p>

  <p>“Susun!”</p>

  <p>Uyutulmak istemiyorsam bu kez dediğini yapmalıyım. Bir süre ayakta bir şey söylemeden bekleyip tekrar sandalyeye oturuyor. Sadece kalın bir kabuk var aramızda. Bütün yapacağım o kabuğu parçalamak.</p>

  <p>Gerçeğe yenilen sesi başıboş hayallerimin peşine takılan düşüncelerimi parçalıyor: “Daha önce tanıdığınız psikiyatristten söz etsenize!”</p>

  <p>Vakit kazanmak istiyor! Bu beni güldürüyor, ama yine de anlatıyorum o kadını. “Yaşlı, ama güler yüzlüydü. Sık sık, hemen hemen her istediğimde içki verirdi bana...”</p>

  <p>Sözümü keserek soruyor: “Onun peşinde olduğu şey neydi?”</p>

  <p>Peşinde olduğu şey! Bileklerimdeki acı, anında mideme iniyor. Susuyorum. Petra’nın peşinde olduğunu söylemek zorunda değilim. Midemdeki acı dilime ulaşıncaya kadar karşılıklı susuyoruz.</p>

  <p>Sivri iğneler damağıma batmaya başladığında yeniden konuşuyorum: “Benimle yatacaksınız. Bunu aklınızdan çıkarmayın.”</p>

  <p>Kadın başını kaldırıyor. Yatışmış gibi, ama hâlâ ciddiye almıyor beni. Teybi kapatıp soruyor: “Cezalandırmak istediğiniz kim? Kendiniz mi, Gönül mü?”</p>

  <p>Gözlerimi kapıyorum... Aylardan Aralık, günlerden Perşembeydi. Henüz acemiydim. İlk kez altı gündür hiç ara vermeden içki içiyordum; dilim ağzımda kurşun yemiş gibi cansızdı...</p>

  <p>Kadın, kaçmaya niyetlendiğimi sezmiş gibi sabırsız bir sesle düşüncelerimi bölüyor. “Ondan neden bu kadar çok nefret ediyorsunuz?”</p>
</body>
</html>
