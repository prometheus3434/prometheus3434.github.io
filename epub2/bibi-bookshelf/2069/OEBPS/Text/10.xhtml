<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos10"></div>

  <p>El bombasının basıncı tepeyi aşıp kaybolunca kız başını ellerinin arasından çıkarıyor. Bulantısı geçmiş olmalı. Şişeyi yana bırakıp gülümsüyorum. Bomba gürültüsüne iyi gelen ilaç, gülümsemedir. Keşke ölüme de iyi gelseydi...</p>

  <p>Kız dudaklarını kımıldatıyor. Ondan önce davranıyorum: “Gülümsemeye çalış; ağzını açarak... Esner gibi.”</p>

  <p>Esnemiyor, “Geri dönmek istiyorum,” diyor.</p>

  <p>Başımı sallıyorum. Geç kaldı. Artık geri dönemez. Kız yine mırıldanınca, “Senin adın Petra,” diyorum. “Ama bana kalsaydı Marika derdim sana.”</p>

  <p>Kız yine kusacakmış gibi irkiliyor. “Petra mı? Bu ad da nereden çıktı?”</p>

  <p>Elini tutup tepenin altındaki düzlüğü işaret ediyorum. Ben sorumlu değilim. Sorumlu olan... “Ali. Bu adı az önce o taktı sana.”</p>

  <p>Kız rüyadaymış gibi ağır hareketlerle dönerek, “Ali mi?” diyor.</p>

  <p>Başımı sallıyorum. Yoksa Tarık’ı mı tercih ederdi? Bir süre konuşmadan gözlerini on sekiz yıl ötedeki düzlüğe çevirip hâlâ bana plajda gördüğü kızın hikâyesini anlatan Ali’yi seyrediyor. Sonra dönüp, “Saçmalık bu,” diyor. “Benim bir adım var, yani kendi adım...”</p>

  <p>Atılıp ağzını kapatıyorum. Delirmiş gibi çırpınıyor. Sakin olmalıyım. Elimi gevşetiyorum. Korkuyla geri çekiliyor kız.</p>

  <p>“Sakın adını söylemeye kalkışma... Tamam mı?” Başını eğince elimi ağzından çekiyorum. “Hem söylesen de hemen unutacağım adını.”</p>

  <p>Kız, ovanın üstündeki bütün havayı ciğerlerine çektikten sonra, “Ama neden?” diye soruyor.</p>

  <p>“Sen de adını unutmak zorundasın. Hâlâ anlamadın mı? Bu hikâye unutulan adların hikâyesi.”</p>

  <p>Susunca aramıza bir sessizlik giriyor ve o sessizlik boyunca gözlerimi gözlerinden ayırmıyorum. İnatçılık etmeden kabul etmeli; o da bizim gibi adını unutmalı. “Eğer kabul edersem bütün geçmişimden vazgeçmiş olmaz mıyım?”</p>

  <p>Yumuşuyor; ‘Eğer,’ dedi. ‘Eğer’ ile ‘Evet’ arasındaki yol oldukça kısadır, biliyorum.</p>

  <p>“Sadece bu gecelik,” diyorum. “Sabaha güneş doğduğunda sana adını geri veririm.”</p>

  <p>Kız kararsız bir tavırla ellerini kaldırıyor. Uzanıp saçlarına dokunuyorum. Ali’nin taktığı ad bir zincir gibi onu bu geceye bağladı; belki henüz farkında değil, ama kabul edecek... Ellerini yanına indirince, “Ali’nin hatırı için,” diyorum. “Biraz sonra bu gezegenin en yaşlı yirmi bir yaşındaki kişisi olarak ölecek olan gülmeye aşık arkadaşım için...”</p>

  <p>Çaresizliği boğazına yükselerek hıçkırığa dönüşüyor. Yalvarır gibi tekrar elini kaldırıp saçlarını okşayan parmaklarıma dokunuyor. Başımı sallıyorum. Kabul etmeli; yirmi yıl önce, henüz sekiz yaşındayken çizildi kaderi. Bizimki ise aşağıda biçimleniyor.</p>

  <p>“Hayır,” diyor yine de. “Böyle bir rolü yüklenmem için hiçbir neden yok. Hem sizin bana aldırdığınızı sanmıyorum. Kim olduğumu bile sormadınız.” Bekliyor. Ama sormuyorum. Öfkeyle elimi itiyor. Az kaldı, biraz sonra ‘evet’e varacak. “Benim de bir hayatım var.”</p>

  <p>Susuyorum. Uzun bir süre, tekrar soğuğu hissedinceye kadar konuşmuyoruz. Sonra başı –gözleriyle birlikte– göğsüne düşüyor. Kabul etti; çoğumuz gibi o da yeni bir hayatı denemeye istekli... Yüreğim genişlerken, “Pekâlâ, ama sadece bir gecelik,” diyor. “Onun hatırı için...”</p>

  <p>Oldu; artık kesinlikle sırrı çözeceğiz. Şişeye uzanıyorum. O da istiyor. Birlikte on saatten daha az bir ömrü olan yeni adının şerefine içiyoruz. “Neden?” diye soruyor, ikinci yudumun sonunda. “Neden ben?”</p>

  <p>Gerçeğin ilk yarısını söylüyorum ona: “Her hikâyenin bir kadın kahramanı olur.”</p>

  <p>“Ama ben?” diyor.</p>

  <p>Sonra ikinci yarıyı duymak için susuyor. “Seçim hakkın yoktu. Ali’yle ben tam on sekiz yıl önce kattık seni bu hikâyeye. O kattı, ben de herkese seni anlattım.”</p>

  <p>İnanmayan gözlerle süzüyor beni; iyice emin oluncaya kadar.</p>

  <p>Sonra, “Petra,” diye mırıldanıyor. “Pet-ra.” Başımı sallıyorum. “Neden bir Alman?” Omzumu silkiyorum. Garip bir rastlantı bu. Sonradan Almanlar hayatımda çok önemli roller oynadılar. Hem <i>Kazablanka</i> filminde de Almanlar vardı. Almanların yer aldığı hikâyelerdeki kızlar güzel olur. “Söylesenize,” diyor Petra.</p>

  <p>Söylüyorum: “Nedense Almanlardan yana şansım açık. Amcam’ı Almanlar öldürdü. Sonra Almanlaşmış Yahudiler beni içkiye alıştırdılar. Şimdi de sen...”</p>

  <p>Sözlerime ara verince kız korkuyla ürperiyor. “Peki, ben ne yapacağım sizin için.”</p>

  <p>“Sen!” Petra başını sallıyor. “Sen bitmeyen bu hikâyenin sonunu getireceksin.”</p>

  <p>Yanıma yaklaşıyor. Şişeyi uzatıyorum. Sert bir hareketle geri çeviriyor. Bu beni incitmiyor; on dört yıl, insanın tek başına içmeyi öğreneceği kadar uzun bir süre.</p>

  <p>“Demek her şey şu ünlü hikâyenin sonu için,” diyor. Şişeyi dudaklarımdan çekip alıyor. “Ali, Tarık, Amcanız, Yahudiler, ben ve siz...” Duraklayınca neyin geldiğini bilerek omuzlarımı geriye atıp saatlerdir beklediğim soruya hazırlanıyorum. Başını bir yumruk gibi kaldırıyor. “Garip değil mi, hâlâ adınızı söylemediniz.” Elini uzatıyor. “Adınız ne?”</p>

  <p>Yavaş ve alçak bir sesle, aslında altı bin beş yüz altmış dokuz gece önce Tarık’la birlikte kararlaştırdığımız o cevabı veriyorum:</p>

  <p>“Adım yok. Adımı az önce aşağıdaki düzlükte unuttum.” Petra itiraz etmeye kalkışınca, “İlle de bir ad istiyorsan, bu hikâyeyi anlatan adam diye hatırla beni,” diyorum.</p>
</body>
</html>
