<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos10"></div>

  <p>Kadın, “Demek omuz röntgeninizde görünen çatlak, o gecenin hatırası,” diyor.</p>

  <p>“Yanlış yere bakmışlar,” diyerek gülüyorum. “Asıl çatlak kafamda.”</p>

  <p>Kadın bir an için kafama bakıyor, sonra kabalık yapmış gibi gözlerini kaçırarak soruyor: “Adınızı öğrenebildiler mi?”</p>

  <p>“Zaten biliyorlardı,” diyorum. “Tıpkı sizin gibi. Dosyam aylardır ellerindeymiş. Ankara’dan özel bir kurye getirmiş;”</p>

  <p>“Öyleyse adınızı siz de hatırlıyorsunuz.” Dünyanın kaderi vereceğim cevaba bağlıymış gibi heyecandan boğuklaşan bir sesle emrediyor: “Tekrarlayın! Duyabileceğim kadar yüksek bir sesle!”</p>

  <p>Tekrarlamıyor, gülüp susuyorum. Şimdi hatırlamak istediğim adım değil, o koku. O kokuyu kaybetmemeliyim. Kadın Boğaz’ı gördüğünü umduğum pencerenin önünden emri yeniliyor: “Tekrarlayın!”</p>

  <p>Dağılmasına fırsat vermeden kokuyu beynime saklayıp ona dönüyorum: Bacakları! Evet, bacakları ve koku, ikisi birlikte başımı döndürebilir.</p>

  <p>Kadının sabrını yitirmenin eşiğine gelmiş sesi bacaklarıyla kokunun arasına giriyor: “Ne düşünüyorsunuz?”</p>

  <p>Bu kez beklemeden, “Bacaklarınızı,” diyorum.</p>

  <p>“Bacaklarımı mı?”</p>

  <p>“Evet! Acaba Petra’nın bacakları da sizinkiler kadar güzel mi?”</p>

  <p>Şaşırmıyor. Çok kısa bir süre için gizlemeye çalıştığı ince bir gülümseme beliriyor dudaklarında. Öksürüyorum. Boğazımdaki kuruluk, dikenli tel gibi birkaç yerden damağıma saplanıyor. Kadın, boğazımın kanamasına aldırmadan bacaklarını değiştirip soruyor:</p>

  <p>“Bakın, sonunda düşüncelerinizi içkiden başka bir yere yöneltebildiniz... Bu da bir gelişme sayılır.” Eliyle gözlüğüne dokunuyor. “Şimdi söyleyin bakalım; neden bu kadar çok içiyorsunuz?”</p>

  <p>“İyi geliyor,” diyorum. “İçkiden daha iyi bir ilaç bulamadım henüz.”</p>

  <p>Kadın şaşırmadan, “Neye iyi geliyor?” diye soruyor.</p>

  <p>“Hastalığıma. Bende unutma hastalığı var.”</p>

  <p>“Neyi unutmaktan korkuyorsunuz?”</p>

  <p>Yüzü kaygıyla kasılıyor. Cevap vermeyeceğimi sanıyor olmalı. Bu kez onu yanıltacağım. “Avuca sığacak kadar küçük bir taşı,” diyorum.</p>

  <p>“Taş mı?” Fark ettirmemeye çalışarak yutkunuyor. Heyecanlandı. “Küçük bir taş, öyle mi?”</p>

  <p>“Rengi beyazdı,” diyorum. Atılıyor, ama onu durduruyorum. “Bugünlük hepsi bu; o beyaz taşla ilgili başka soru sormayın. Hatırlamıyorum, tıpkı adım gibi...”</p>

  <p>“Çünkü bir yıldır durmadan içiyorsunuz; hadi söyleyin, unutmanızın nedeni bu, değil mi?” Bileklerimdeki kayışı zorluyorum. Şimdi kolumda Ali’nin o gece sırtına musallat olan ağrı var. O lanet beyaz taş, her şeyin... “İşte, içkiyi bırakmanız için bir neden daha.”</p>

  <p>O beyaz taşa aldırmayan kadına dönüyorum. Bana sarılsa her şeyi yeniden hatırlayabilir miyim? Belki...</p>

  <p>“Benimle yatın,” diyorum kadına. “ Eğer yatarsanız yemin ederim...” Taştan söz etmeden içkiyle bitiriyorum sözlerimi: “Yemin ederim, içki istemekten vazgeçeceğim.”</p>

  <p>Kadının sessizliği çok kısa sürüyor. Düz, esnemeyen bakışlarını gözlerime dikerek soruyor: “En son bir kadınla ne zaman yattınız?”</p>

  <p>En son? Petra! Beynimi altüst eden kokunun arasında soluk bir fotoğrafı andıran o hiç görmediğim yüzü bulmaya çalışıyorum. Ama hep kalçaları geliyor gözümün önüne. Evet, işte orada. Sel yatağına bakan alçak tepede; onu kasıklarımın arasında düşlediğim yerde.</p>

  <p>Başımı kaldırıp kadına dönüyorum. Merakla beni bekliyor. “Dört yıl önce o gece! 1968 Kasımında.”</p>

  <p>Elini kaldırmışken yarı yolda vazgeçiyor. Bu kez gözlüğüne dokunmayacak. “O gece! Emin misiniz?”</p>

  <p>“Evet,” diyorum. “O gece Petra’yla yattım. Hem de iki kez.”</p>

  <p>Bu kez onu şaşırttım. “Ama nasıl olur! Dört yıl önce o gece henüz Petra’yı tanımıyordunuz ki?”</p>

  <p>Haklı. Petra’yı bulmama daha çok var. Ellerimi kal... Hayır, kaldıramıyorum. Çünkü ellerim bağlı. “Siz her şeyi birbirine karıştırıyorsunuz; gelin, birlikte hatırlayalım.”</p>

  <p>Bana kalsa hatırlamam. Ama o kararlı. “Dört yıl önce, o unutulmaz gecenin sabahında yakalandınız. Sonra yargılanıp...”</p>

  <p>Başımı sallıyorum, yanılıyor. Hem de başlar başlamaz. Yakalanan başkası da olabilir. Ben sadece hikâyeyi anlatıyorum. Hem... “Yargılanmadan önce sorgulandım,” diyorum. “Unuttunuz mu?”</p>

  <p>Kadın sözünü kesmeme sinirlenmiş gibi sabırsız bir sesle devam ediyor:</p>

  <p>“Müebbet hapse mahkûm oldunuz. Ama şanslıydınız, bir buçuk yıl sonra bir esir değişimi nedeniyle serbest bırakıldınız. Geri dönüp askerliğinizi yaptınız, sonra İstanbul’a geldiniz.”</p>

  <p>“Yolda içmeye başladım,” diyerek sözünü kesiyorum. “Aylardır da ara vermedim.” Kolumdaki ağrı, acele etmeden bileklerime iniyor. “Ama biliyor musunuz, beni en çok rahatsız eden neydi?”</p>

  <p>“Neydi?” diyor kadın.</p>

  <p>“Bir bölü otuz üç olmak,” diyorum.</p>

  <p>“Bir bölü otuz üç mü; ne demek istediğinizi anlayamadım.” O günün utancını hatırlayarak, “Hepimiz otuz üç kişiydik,” diye anlatmaya koyuluyorum. “Çoğumuz müebbet hapse mahkûmduk. Bizi neye karşılık serbest bıraktılar, biliyor musunuz?”</p>

  <p>“Hayır,” diyor kadın. Araya kısa bir sessizlik girince tekrar soruyor: “Neye karşılık bıraktılar sizi?”</p>

  <p>“İsrailli bir pilota.” Onun yerine ben başımı sallıyorum. “Evet, sadece bir kişiye karşılık... Bire karşı otuz üç. Hayatımda böylesine bir küçümsemeye hiç maruz kalmadım.”</p>

  <p>Kadın açık kalmış ağzını utanmış gibi kapatıp, “Deli olmalısınız,” diyor. “Kurtulduğunuza sevinmediniz mi?”</p>

  <p>Hayır, Amcam o gün mutlu değildi. Bir an anlatmayı düşünüyorum. Ama bir psikiyatriste iki kez ölen ve aslında ölümsüz olan Amcam’dan söz edemem. Susadım! Amcam ve yüzünü görmediğim, ama otuz üçte biri olduğumu hiç unutmadığım o pilot hep susatmıştır beni. “İçki,” diye mırıldanıyorum.</p>

  <p>Kadın sağ kolunu kaldırıyor. Kolunun özgürlüğünü kıskanıyorum. “Yine içki... Bana öyle geliyor ki siz geçmişiniz için geleceğinizden vazgeçmek istiyorsunuz.”</p>

  <p>Ancak bir sahtekârın etmeyi başarabileceği kadar inandırıcı bir söz bu. Daha çok susadım.</p>

  <p>“Çözün beni,” diyorum kadına bakarak. “Lütfen çözün ve biraz içki verin.” Kadın yavaş, ama kararlı bir tavırla başını sallıyor. “Hiç olmazsa şu bacaklarımdaki kayışı gevşetmelerini söyleyin.”</p>

  <p>“Bu mümkün değil,” diyor kadın.</p>

  <p>“Neden? Ben deli değilim; ellerimi, bacaklarımı bağlamanıza gerek yok.” Kadın sanki onun elleri bağlıymış gibi yüzünü buruşturunca öfkeyle devam ediyorum: “Burası neresi, İstanbul’dayız, değil mi? Gümrüklerden sekiz yüz, belki de dokuz yüz kilometre uzaktayız. Siz de Sin-Bet’ten değilsiniz... Ben de zararsız bir alkoliğim. Alkoliklere işkence yapıldığını hiç duymadım.”</p>

  <p>Kadın başını sallıyor. “Ne demek istediğinizi anlamadım. Ama şunu söyleyebilirim...” Öne doğru eğilip söylüyor: “Sizin sorununuz alkol değil. Alkoliklik vardığınız bir sondan çok, bir durak; şimdilik bağırarak oyalandığınız bir durak...”</p>

  <p>Onu dinlemiyorum. Beynimdeki kokuya sarılıp bağırıyorum: “Çözün beni!”</p>

  <p>Göz göze geliyoruz. Beni anlıyor, ama izin vermeyecek. “Sizi kendinize zarar vermenizi engellemek için bağladık...” Bağırmaya devam ediyorum. “Buraya kendi isteğinizle geldiniz,” diyor kadın. “Tedaviyi kabullendiniz, kendiniz istediniz...”</p>

  <p>Hayır, doğru değil bu. Çığlığım sönüyor. “Gönül istediği için geldim,” derken de bir mırıltıya dönüşüyor.</p>

  <p>Sessizlik belirginleşip uzayınca kadına dönüyorum. Orada ve beni bekliyor. Birden irkiliyorum. Biliyor; korka korka soruyorum:</p>

  <p>“Gönül’le konuştunuz mu?” Kadın donmuş gibi hareketsiz; kımıldamıyor. “Size başımdan geçenleri anlatmış olmalı. Daha ne öğrenmek istiyorsunuz?”</p>

  <p>Tenini saran buz erimiş gibi canlanıyor kadın. Yine de hemen karşılık vermiyor. Dakikalar kadar uzun gelen saniyelerden sonra sesini duyuyorum: “O geceyi, daha doğrusu o gece olanları; sizi içki şişesine hapseden pişmanlığı.”</p>

  <p>Hayır! Merak eden o değil. Başımı ve bakışlarımı zorlukla kaldırıp kadının bacaklarına saplıyorum.</p>

  <p>“Ya Gönül? O neyi merak ediyor?” Kadın canı yanmış gibi avcuyla dizlerini örterken devam ediyorum: “Size Tarık’tan söz etti mi?”</p>

  <p>Tarık onu şaşırtıyor. Ellerini dizlerinden çekip, “Ama,” diye mırıldanıyor.</p>

  <p>Devam etmesine izin vermiyorum: “Asıl merak ettiği Tarık ile aramızda geçenler, değil mi?” Yutkunuyorum. “Tarık’ın da ona aşık olduğunu anlattı mı size?”</p>

  <p>Kadın ayağa kalkıp bakışlarımın bacaklarına ulaşamayacağı kadar uzağa yürüyerek duruyor.</p>

  <p>“Bana bu konuda hiçbir şey anlatmadı. Tek istediği, iyileşmeniz. Sizi seviyor; bunu aklınızdan çıkarmayın.”</p>

  <p>Yalan! Sevseydi burada olmazdım. Bunu o da bilmeli. “Döndüğümde beni beklemiyordu,” diyorum.</p>

  <p>“Bunu nereden çıkardınız?”</p>

  <p>Nereden? O günü, İstanbul’a vardığım geceyi hatırlıyorum. Hava ne soğuk, ne sıcaktı. Aylardan Aralık, günlerden perşembeydi. Sarhoştum. O seçtiği, sevdiği adamı bekliyordu; ama gelen bendim...</p>

  <p>Kadın, sanki söyleyeceklerimi duyamamaktan korkuyormuş gibi biraz önce kaçtığı o yerden geri geliyor. “Neden sustunuz?”</p>

  <p>O gecenin sonuna kadar yetecek, derin bir soluk alıp anlatmaya koyuluyorum:</p>

  <p>“Beni görünce çok şaşırdı. Yalının bahçesinde çiçeklerin arasında ayakta, sanki bir hayaletle karşılaşmışçasına şaşkındı. Belki de korkmuştu. Konuşmadan, öylece durup dakikalarca bana baktı; sonra, ‘Sensin,’ dedi. Elimdeki şişeyi gösterip, ‘Ben ve şişem,’ dedim. Ardından gülümsedim. Güzel, parlak beyaz dişlerimi gösterdim ona...”</p>

  <p>Aynı anda dikenden daha sivri, kuru ve iri bir cisim ağzımın içini parçalayıp boğazıma saplanıyor. Acıyı gözbebeklerimde, tırnak uçlarımda hissedip korkuyla bağırıyorum:</p>

  <p>“Ahh, ahhh!” Kadın ikinci çığlıkta telaşla üzerime eğiliyor. Dişlerim yana kayıyor; dilimle tutup acının bozup değiştirdiği sesle fısıldıyorum: “İçki... Biraz içki...”</p>

  <p>Midemdeki yumruk! Sıçrayıp boğazıma tıkayan o.</p>

  <p>“Telaşlanmayın,” diyor kadın. Sesi kuru ve emrettiği gibi telaşsız, “ Şunu için.” Ağzıma dayadığı bardaktan boğazıma dökülen tatsız sıvı damağımı donduruyor. “Geçti mi?”</p>

  <p>Başımı geri çekiyorum. Biraz daha içersem dişlerimi de kusacağım. Yutkunmalıyım... Kadın soluk alışımı kontrol edip boğulmayacağımı anlayınca bir gümrükçü gibi sorularına devam ediyor: “Gönül dört yıl sonra sizi karşısında görünce ne yaptı?”</p>

  <p>Sonunda yutkunuyorum. O sivri cisim, yumruk ve acıyla birlikte mideme yuvarlanıyor.</p>

  <p>“Anlatın!” diye üsteliyor kadın. “Susmayın!”</p>

  <p>Hatırlamıyorum. Acı gözbebeklerimdeki görüntüyü eritmiş olmalı. Başımı –hareket ettirebildiğim tek organım o– sallıyorum.</p>

  <p>Kadın geri çekilmeden, tersine üzerime eğilerek, “Çiçeklerin arasındaydı. Şaşırmıştı,” diye fısıldıyor. “Dakikalarca öyle baktı size. Sonra...”</p>

  <p>Sonra? Bana... Bağırıyorum: “Bana, Tarık, dedi. Beni değil, Tarık’ı bekliyordu. Ama gelen bendim ve adımı unutmuştum.”</p>

  <p>Kadın itilmiş gibi gerileyip sandalyesine oturuyor. Artık uyumunu yitirmiş bir sesi var.</p>

  <p>“Pekâlâ,” diyor. “Bugünlük bu kadar yeter. Yarın devam ederiz.” Sonra, gitmek üzereyken, sandalyeye oturmasının garipliğini fark ederek doğruluyor. “Bu gece düşünün; uzun uzun. Yarın adınızı hatırlamanız için ne yapmamız gerektiğine birlikte karar veririz.”</p>

  <p>Başımı sallıyorum; boşuna umuda kapılmamalı. “Eğer yeniden beni adımla birleştirmek istiyorsanız yapacağınız bir tek şey var.”</p>

  <p>Kadın cinsel bir tat alıyormuş gibi titreyen bir sesle soruyor: “Nedir o şey?”</p>

  <p>“Beni serbest bırakmak. Petra, yalnızca o biliyor adımı. Ama ben daha onu aramaya başlamadım bile...”</p>
</body>
</html>
