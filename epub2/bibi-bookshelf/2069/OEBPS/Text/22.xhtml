<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos10"></div>

  <p>Takma dişlerimi yerine takıp Prenses Hazretleri’nin açık kalmış ağzına bakarak anlatıyorum: “Gördünüz mü, tümü porselen. Türkiye’de henüz bu kalitede yapılmış takma diş yok.”</p>

  <p>“İğrenç,” diyor Prenses, bayılacak gibi iki yana sallanırken.</p>

  <p>Düşse sevinirim. Salonun Boğaz’a açılan büyük penceresine doğru yürüyorum. Kadın beni izliyor. Onunla işim yok; sabah güneşi altında gümüş bir şeridi andıran su yolunu seyredeceğim. Son iki dişimi de kaybettiğim o gecenin üstünden tam dört yıl geçmiş. Ama acı hâlâ damağımda, dişlerimi elledikçe sızlıyor... Sızıya Prenses’in sızlanması katılıyor: “Gönül’e evlenemeyeceğinizi açıkça söylemelisin.”</p>

  <p>Geri dönmeden, “Söyledim,” diyorum. “Bu yalıya geleli iki ay mı oldu? İnanın, her gece en az üç kere açıkça söyledim. Ama nasıl tepki gösterdiğini biliyorsunuz.”</p>

  <p>Kadın yaklaşıp elini omzuma koyuyor. Mısırlı bir Prenses! Açığa vurabileceği en saygıdeğer iltifat bu olmalı. Ancak bir saraylının önerebileceği çözümü sürüyor önüme:</p>

  <p>“ Yine denemelisin,” diyor. “Birbirinize uygun değilsiniz. Üstelik,” Elimdeki kadehi işaret ediyor, “durmadan içiyorsun. Sana güvenmediğimi biliyorsun.” Ellerini pişmanlıkla iki yana açıyor. “Kabahat bende. Onu Ankara’ya o okula göndermeyecektim. Seni hiç tanımayacaktı.”</p>

  <p>“Kabahatin yarısı sizin,” diyerek gülüyorum. “Onu kanatlarınızın altından çıkarmayacaktınız.” Sonra benim olan öteki yarısını açıklıyorum: “Aslında hiç doğmayacaktım. Bu da bir kabahat.”</p>

  <p>Kadın, bana aldırmadan, “İkiniz de mantıklı olmak zorundasınız,” diyor. “Evlenseniz bile bu evliliğin yürümeyeceğini biliyorsun. Birbirinize söz verdiğinizde daha çocuktunuz.”</p>

  <p>Evet, çocuktuk. Ben yirmisinde, Gönül ise on dokuzundaydı o zaman. Söz verdiğimizde adım ve dişlerim vardı, Kasım’ın da öteki aylardan bir farkı yoktu.</p>

  <p>Geri dönüp Boğaz’dan yansıyan ışığın içinde iri hayaletleri andıran gemileri seyrediyorum. Acaba neyin peşinde? Kurtarmaya çalıştığı kızının geleceği mi, yoksa parası mı? “Onun parası beni ilgilendirmiyor,” diyorum. “Bütün istediğim bu pencerenin önüne oturup içki içmek ve o geceyi unutmamak.”</p>

  <p>Asaletini bir kenara bırakıp öç alır gibi soruyor: “Bu ne kadar sürecek?”</p>

  <p>Ne kadar? O hücrede geçen zamanı geri alabilir miyim? Belki... “En az iki yıl,” diye cevap veriyorum.</p>

  <p>“Sonra,” diyor kadın. “Sonra ne olacak?”</p>

  <p>Kadehi sehpaya bırakıp kadına dönüyorum. İstediği cevabı alacak. “Sonra Petra’yı arayacağım.”</p>

  <p>İhanete uğrayan oymuş gibi hafif bir çığlık atıyor. “Bir kadın, hem de başka bir kadın var.”</p>

  <p>“Evet,” diyorum hınçla. “Başka bir kadın var. Esmer, kıvırcık saçlı, yirmi sekiz yaşında ve denize çırılçıplak girmekten utanmayan bir kadın.”</p>

  <p>Prenses bir süre konuşamıyor. Kadehi ona uzatınca hakaretin en büyüğüne uğramış gibi bağırıyor: “Bunu ona nasıl yaparsın?” Nasıl yapacağımı söylemeden denize geri dönüyorum. İnatla yine peşimden geliyor. Öfkesi önce kalın dudak boyasını, sonra şivesini bozup akıtıyor. “Gönül sende ne buluyor?”</p>

  <p>Dudaklarımı ıslatıyorum; ama cevabı ben değil, Gönül’ün sesi veriyor: “Anne!”</p>

  <p>İkimiz de salonun öteki ucunda boy aynalarının arasında gidip gelen üç öfkeli Gönül’e dönüyoruz.</p>

  <p>Kadın karşı koymak ister gibi ellerini kaldırıyor. Sonra ısrarından ve prensesliğinden vazgeçip, soyundan ona miras kalan kölelik içgüdüsünü açığa çıkaran bir eziklikle hızlı adımlarla merdivenlere doğru uzaklaşıyor.</p>

  <p>Gönül pencerenin önüne gelinceye kadar içkiyle oyalanıyorum. Üçüncü yudumda koluma giriyor. Birlikte balkona yürüyoruz. “Nasılsın?”</p>

  <p>Kadehi gösterip, “Yarı yoldayım,” diyorum. “Henüz ayıklığımı haklayamadım.” Gülüyor. “Bu da beni sinirlendiriyor.”</p>

  <p>Havanın nemi dişetlerime batınca içkiden uzun bir yudum daha alıyorum. Gönül belime sarılıyor. Saçlarının kokusunu içime çekiyorum. Değişmemiş. Altı yıldır, onu tanıdığımdan beri henüz koparılmış bir kır çiçeği gibi kokuyor. “Annem ne diyordu?”</p>

  <p>“Önemli değil,” diye fısıldıyorum kulağına. “Senin bende ne bulduğunu merak etmiş.”</p>

  <p>Başını kaldırıyor. Bu kez geri çeviremem. Uzanıp dudaklarına dokunuyorum. “Bunu bana sormalıydı,” diyor.</p>

  <p>Ben soruyorum: “Ne buluyorsun?”</p>

  <p>“Biliyorsun,” diyor.</p>

  <p>Haklı, biliyorum. “Beni ve Tarık’ı,” diye mırıldanıyorum. Başını sallıyor. Kendimi kontrol etmeye çalışıyorum, ama başaramıyorum. Gözyaşları dudaklarımdaki fısıltının üstüne düşüyor: “Seni seviyorum. Ama bunu daha ne kadar ayık olarak söyleyebileceğimi bilmiyorum. Hem ben...”</p>

  <p>Parmağını uzatıp dudaklarımı durduruyor, sonra ayaklarının ucunda yükselip öpüyor beni.</p>

  <p>“Sen adını unuttun... Bunu biliyorum.” Ona sarılıyorum. Annesi haklı; üzülecek. “Seni seviyorum,” diye devam ediyor. “Sakın bunu unutma. Duydun mu?” Kulağıma fısıldıyor: “Seni seviyorum; 1966’da fakültedeki o amfide yanıma oturup dünyaya nasıl aşık olduğunu anlattığından beri.”</p>

  <p>Geri çekilip gözlerine bakıyorum. Doğru; bir erkeği seven bakışlar var gözlerinde. Ama hangimizi? Gönül başını sallıyor:</p>

  <p>“Seni,” diye tekrarlıyor. “Seni seviyorum.” Cevap vermeden gözlerindeki yeşil rengi seyrediyorum. “Göreceksin,” diyor. “Sana bunu kanıtlayacağım.”</p>
</body>
</html>
