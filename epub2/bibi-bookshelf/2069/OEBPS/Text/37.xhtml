<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos10"></div>

  <p>“İlginç bir hikâye.”</p>

  <p>Kirpiklerimi aralıyorum. Denizle kumsalın birleştiği çizgide kıvırcık saçlı, esmer bir kızla yan yana yatıyoruz.</p>

  <p>Döndük. Başardım; ilk kez hikâyenin olmayan sonuna gidip tekrar geri geldim. Hem de hiçbir şeyi unutmadan.</p>

  <p>Elimi uzatıp kıza dokunuyorum: Gerçek; demek Petra da gerçekti.</p>

  <p>Kız doğrulmadan denize bir taş atarak, “Ama ilginç olduğu kadar da karışık,” diye mırıldanıyor.</p>

  <p>Evet, haklı. Tek kişilik bir serüveni iki kişi olarak yaşadık biz.</p>

  <p>“Yarısı onun, yarısı da benim başımdan geçti,” diyorum. “Ama Petra da anlattığım hikâye de gerçekti. Cesedini gördüğün o adam da benim konuştuğum gibi konuşur, benim seviştiğim gibi sevişir, benim anlattığım gibi anlatırdı bu hikâyeyi.”</p>

  <p>Kız hemen cevap vermiyor. Neden sonra sadece, “Yaa!” diyor.</p>

  <p>İnanmayan ama hayal kırıklığına da uğramamış bir ses bu. Tepkimi beklemeden cevabı biliyormuş gibi soruyor: “Gerçekten öteki cebinde de taş var mıydı?”</p>

  <p>Birden o yaşlı kadını hatırlıyorum. On dört yıl önce serbest bırakılmama iki gece kaldığında o da sormuştu aynı soruyu. Var mıydı?</p>

  <p>Denize dönüyorum. Güneybatıdan esen rüzgâr ayaklarımızın dibine kadar yaklaşan denize titreyen bir örtü sererken kız sabırsızlığını ele vermeyen bir sesle, “Peki, neden?” diyor. “Kendini neden feda ettiği konusunda bir fikriniz var mı?”</p>

  <p>Susuyor ve ağlıyorum. On sekiz yılın sonunda bu soruya karşılık olarak bulabildiğim cevap, birkaç saniye süren sessizlikten daha açıklayıcı değil. Belki acının tadına vardığı, belki de o acıyı öğütebilecek kadar büyük bir yüreği olduğu için.</p>

  <p>Kız doğrulup üzerime eğiliyor. Sıkıldı. Gözlerinde birazdan yitireceği merakın yanında belirgin bir küçümseme var.</p>

  <p>“Hâlâ Tarık olmaktan nefret ediyor musunuz?”</p>

  <p>Tarık! Elimi kaldırıp hiç ağlamamış gözlerine bakıyorum. Geri çekiliyor. Söyleyebilirim.</p>

  <p>Söylüyorum: “O iki taşı, onun yerine ben koyabilirdim ceplerime.”</p>

  <p>Sağa sola sallanan başını izliyorum. Sonunda neredeyse gülerek fısıldıyor:</p>

  <p>“Ama bu davranış O’na daha uygun.” Doğruluyor. “Unuttunuz mu, O’nun Amcası vardı.”</p>

  <p>Ayakkabılarına uzanıyor. Haklı, adı yoktu, ama Amcası vardı. Ürpererek denize bakıyorum. Acaba Amcası şimdi nerede?</p>

  <p>“Neden anlattınız bu hikâyeyi?”</p>

  <p>Kıza dönüyorum. Neden anlattığım açık değil mi? “Unutulmasın diye. On dört yıldır on dört kez tekrarladım; Ali’yi, beni ve adını unutan adamı unutmayın diye...”</p>

  <p>Anladı mı? Belki.</p>

  <p>Kız anlayıp anlamadığını ele vermeden, “Benim adım...” diye başlıyor.</p>

  <p>Sonra bu hikâyenin unutulan adların hikâyesi olduğunu hatırlamış gibi susuyor. Artık ona bakmıyorum. Belki küçük parmağının benim olduğunu hatırlar. Benden ona kalan sadece bu. Artık bir anıyım onun için.</p>

  <p>Kız başını sallıyor. Ardından ona ait olmayan bir sesle, “Hayır,” diyor. “Benim düşündüğünüz gibi bir belleğim ve anılarım yoktur.”</p>

  <p>Anıları yok. Ama... Korkuyla ona dönüyorum. Nasıl bilebilir? Düşüncelerimi mi okudu?</p>

  <p>“Korkmayın,” diye mırıldanıyor kız. “Sizinle ilgili olan her şeyi biliyorum; daha doğrusu bilmek zorundayım.”</p>

  <p>“Öyleyse, öyleyse sen Petra değilsin...”</p>

  <p>Kız denize bakarak gülümsüyor. Sonra dönüp elleriyle gözlerimi kapatıyor.</p>

  <p>“Gözlerinizi yumun!” Titreyerek dediğini yapıyorum; elleri hâlâ Kasım’daymışız gibi soğuk. “Şimdi açın,” diyor kız. Kirpiklerimi aralıyorum... Aman Tanrım. Bu Petra... Karşımdaki Petra değil... Kız ellerini saçlarına götürüyor. “Gördünüz mü? Saçlarım düz ve sarı...”</p>

  <p>Evet, başka birisi bu kız.</p>

  <p>“Doğru,” diyor sarışın kız. “Ben Petra değilim. Aslında istediğim kılığa girebilir, istediğim yerde olabilirim. Bu kez de bir düşün yerini aldım.”</p>

  <p>Elimi uzatıp ona dokunmaya çalışıyorum, ama başaramıyorum. Kız orada değilmiş gibi uzaktan duyulan bir sesle gülüyor.</p>

  <p>Öfkeyle öne doğru atılıyorum. Ama yine tutamıyorum onu.</p>

  <p>“Beni aldattın.” Kız ne evet, ne de hayır diyor. “Petra umut demekti, sevgiydi. O hep benimleydi... O bir düş değildi...”</p>

  <p>Elini kaldırıp susturuyor beni. “Ben de sizinle birlikteydim. Petra’nın olduğu her yerde ben de vardım.”</p>

  <p>Yalan! Yalan söylüyor. Bağırmaya çalışıyorum. Ama sesim bir fısıltıdan farksız artık:</p>

  <p>“Sana inanmıyorum.”</p>

  <p>Kız sonunda ona inanacağımdan eminmiş gibi kararlı bir hareketle başını eğiyor.</p>

  <p>“17 Kasım gecesi siz, Ali ve O; Adını Unutan Adam, Ebu-Halid ve fedainleriyle birlikte yola çıktığınızdan beri hep sizinleydim.” Karşı koymaya kalkışınca hızla bitiriyor cümlesini. “Silahınızın emniyetini açtığınızdan beri birlikteyiz.”</p>

  <p>Doğru değil. Yalan söylüyor. Bizimle birlikte olan Petra’ydı.</p>

  <p>“Sen” deyişi beni yıllardır tanıdığını ele verirken kız devam ediyor:</p>

  <p>“O düzlüğün altında bir ara Batıya gitmeyi düşünüp vazgeçtiğinde, kura çektiğinizde, yakalanırken kendini vurmayı başaramadığın için kahrolduğunda, o hücrede O’nun Amcasını yardıma çağırdığında, 1973’te hastaneden çıktığın gece silahını ağzına sokarak ateş etmeyi düşündüğünde, Alev’in dişlerini çektirmeye karar verdiğinde engel olup onunla anlaşma yaptığında, 1981’de oğlunun, adı olmayan adaşı gibi öleceğini hissettiğinde ve <i>Kazablanka</i>’yı her seyredişinde...”</p>

  <p>“Yeter!”</p>

  <p>Kız susmuyor: “Kısacası, tam on sekiz yıldır hep seninle birlikteydim.”</p>

  <p>On sekiz yıl! Öyleyse. “Öyleyse sen...”</p>

  <p>Kız sözlerimi bitirmemi beklemeden onu tanıdığımı bilerek başını sallıyor.</p>

  <p>“Evet, ben O’yum ve tam on sekiz yıldır bugünü bekliyorum.”</p>

  <p>O! Ölüm meleği.</p>

  <p>Gülüyorum. O da bana katılıyor. O’nu Petra sandım. Onunla Petra diye seviştim. Ben Petra’yı ararken O peşimdeydi. O’na her şeyi anlattım...</p>

  <p>“Anlatmak zorundaydın,” diyor sarışın kız. “On sekiz yıldır bunu bekledim. Hikâyeyi bitirmeden benimle gelemezdin.”</p>

  <p>Sarı, düz saçlı bir kız. Oysa tepeye Petra’yı ve Amcasını aramaya gitmişti Adsız Adam.</p>

  <p>Kız elini uzatıp koluma dokunuyor. Şaşkınlıkla ona dönüyorum. Demek, istediğinde dokunabiliyor.</p>

  <p>“O gece O’nun peşinde Amcası, senin peşinde ise ben vardım,” diyor.</p>

  <p>Peşimde! Öyleyse vakit geldi.</p>

  <p>“Evet,” diyor kız.</p>

  <p>Geriye dönüyorum. Alev nerede? Bilmeli; öğrenmek onun da hakkı...</p>

  <p>“Çok uzakta değil,” diyor kız. “Ama artık seni göremez. Aranızda...”</p>

  <p>Elimi kaldırıp öç alan sözlerini kesiyorum. Karşı koymadan susuyor. Yüzüne bakıyorum: Hatları binlerce yıllık gölgelerin ardında kaybolmuş.</p>

  <p>Geriye bırakıyorum kendimi. Gece ve düşüncelerimle yapayalnızım artık. Birden Ebu-Halid’i hatırlıyorum. Ateşin başında, bir yanında Ali, öteki yanında adını unutan yürek. Ben tam karşısındayım. Ebu-Halid’in dudaklarında ise geceyi sarıya boyayan aleve bakarak mırıldandığı o şiirin ilk mısrası var:</p>

  <p><i>“Ya le...”</i></p>

  <p>Hatırlamıyorum. ‘Ya’ ile başlıyordu.</p>

  <p><i>“Ya leyn ya ayn,”</i> diyor kız.</p>

  <p>Ona dönüyorum. Hâlâ orada; ama artık hiçbir şeye benzemiyor.</p>

  <p><i>“Ya leyn, ya ayn,”</i> diyorum.</p>

  <p>Başını hafifçe iki yana sallıyor.</p>

  <p>“Karışmış birbirine gecem ve düşüncem, demek,” diyor. “Hatırladın mı?”</p>

  <p>Ardından susuyor. Ona uyuyorum. Dakikalar sonra gece, düşünceler ve gerçekle hayal birbirine karıştığında, “Vakit geldi,” diye mırıldanıyor.</p>

  <p>Demek geldi! Aslında geç bile kaldı. Son kez olduğunu bilerek soruyorum:</p>

  <p>“Öteki cebinde taş var mıydı?”</p>

  <p>Cevap vermiyor. Belki de bilmiyor. Ya Amcası? O biliyor muydu?</p>

  <p>“Amcasını görmek istiyorum.”</p>

  <p>Cevap vermiyor. Yana dönüyorum. Yok! Gitmiş. Doğruluyorum. Kimse yok etrafta. Ne kadar vaktim kaldı?</p>

  <p>“Şiirin ilk mısralarını tekrarlamana yetecek kadar,” diyor bir erkek sesi.</p>

  <p>Başımı kaldırıp az ötede, denizin içindeki gölgeye bakıyorum...</p>

  <p>Tanrım! Amcası; gülüyor ve elini uzatıyor. Sonunda geldi. Beni duydu...</p>

  <p>Ayağa kalkıp ona doğru yürüyorum. Su ayaklarımdan dizlerime tırmanıyor. Geriye dönmüyorum. Peşimde olup olmamasına aldırmıyorum. Sevincimden bağırabilirim; Amcası beni affetti. Benim Amcam olmaya geldi.</p>

  <p>On sekiz yıl gerideki o gecenin içinde yere uzanmış, yatan o üç genç adamın beni duyacağını bilerek şiirin ilk mısralarını fısıldayarak yürüyorum:</p>

  <p><br /></p>

  <div class="ortali">
    <p><i>“Gökyüzünde başıboş bir aydınlatma fişeği,</i></p>

    <p><i>Onun sağ yanında omzunu kaşıyıp duran Ali,</i></p>

    <p><i>Solunda ise gecenin soğuğu vardı.</i></p>

    <p><i>Ben!</i></p>

    <p><i>Hatırlıyorum; ben O’nun birkaç metre...”</i></p><br />

    <p>SON</p>
  </div>

  <p><br /></p>

  <p style="text-align: right;"><i>Ocak-Ekim 1988</i></p>

  <p style="text-align: right;"><i>Kavaklıdere/Ankara</i></p>
</body>
</html>
