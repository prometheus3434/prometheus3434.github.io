<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos10"></div>

  <p>Yemin ediyorum; ardından denizin, karanlık kayaların, çığlıkların, hücrelerin, akıttığım bütün gözyaşlarının, şişelerce içkinin, aradığım bütün esmer kızların, hiç görmediğim Amcam’ın öldüğü o boğazın, zeytin ağaçlarının tepesinde esen rüzgârların, yabani çiçek kokan dağların, akmayan nehirlerin ve onca gece ile gündüzün üzerinden aşıp yıllardır yüreğimi katılaştıran kuşkunun ilk kez boy attığı o tepeye doğru yola çıkıyoruz.</p>

  <p>Biraz bekleyip gözlerimi açıyorum. Açar açmaz dişlerim sızlıyor. Dişlerim! Hayır, sıranın dişlerime gelmesine çok var. Henüz serüvenin başındayız. Ne gökyüzünde, ne de yeryüzünde bir tek ışık var. Koyu bir karanlığı yarıyoruz. Yıllardır ilk kez bu kadar uzak bir yolculuğa çıkmanın tedirginliği kaslarıma kramp yayarken, yana, hâlâ adını bilmeyen kıza dönüyorum: Yaratılmış bir varlık kadar güzel; Ali’nin söz ettiği kız kesinlikle o. Sabırlı olmalıyım. Şimdilik yapmam gereken, onu seyretmek.</p>

  <p>Dakikalar sonra hava iyice serinliyor. Yattığı yerde kımıldayıp yana dönüyor kız. Üzerine eğilip, “Gözlerini açma,” diye fısıldıyorum.</p>

  <p>“Daha gelmedik mi?”</p>

  <p>Kulaklarımı kabartıp acımasına aldırmadan gözlerimi sonuna kadar açıyorum. Çok uzaklarda belli belirsiz ışıklar var. “Az kaldı,” diyerek veriyorum haberi. “On beş, yirmi dakika...”</p>

  <p>Kız konuşmuyor, orada olduğunu bildiği elimi tutuyor. Beklediğim, hissetmek istediğim, hayır, daha çok arzu ettiğim sevecenlikten yoksun bir dokunuş bu. Ama aldırmıyorum. Önemli olan benimle gelmesi. Bu yeter bana. En geç sabaha, yıllardır anlata anlata bir türlü bitiremediğim hikâyenin sonunu o getirmeyecek mi?</p>

  <p>“Bir şeyler söyleyin lütfen,” diyor kız. “Sessizlikten sıkıldım.”</p>

  <p>Bir şeyler!.. Peki. “O gece çölde ve gençken...” diye başlıyorum.</p>

  <p>“Hangi gece?” diyor kız. Hangi gece? Sorunun anlamsızlığı kanımı donduruyor. Ama sonraki tüm gece ve gündüzlere, bütün mevsimlere hükmedecek ‘o gece’yi nereden bilecek? Bu sorunun bir tek cevabı olduğundan da habersiz. “Cevap versenize,” diye üsteliyor kız.</p>

  <p>“Yaşadığım bütün geceleri yutup hayatımı kıskıvrak ele geçiren o uğursuz gece; o gece çöldeydim ve gençtim. İlk aydınlatma mermisi yıldızların ortasında birdenbire belirip tepemize bir fanus gibi geçirilmiş sakin ve aldatıcı geceyi gündüze çevirdiğinde karar verdim bu hikâyeyi anlatmaya...”</p>

  <p>“İşte yine o müthiş gece.”</p>

  <p>“O geceye gidiyoruz,” diyorum, sözlerini keserek.</p>

  <p>Kız birden elini geri çekiyor. Korktu mu? Hayır. Sesi az önceki kadar umursamaz. “Demek o gece gençtiniz?”</p>

  <p>O gece kırk yaşında değildim. Parmaklarımın ucunda titreme, gözlerimde yaş, damarlarımda bu kadar alkol yoktu. Ölmenin ve unutmanın kolay, olup bitenlere katlanarak yaşamanın ise zor olduğuna inanıyordum. Ne saflık!</p>

  <p>Kız, hiçbir şeye inanmayan sekiz yaşındaki sesiyle, “Cevap vermediniz,” diyor. “Peki, şimdi kaç yaşındasınız?”</p>

  <p>Şimdi! Şimdi yirmi bir yaşında değilim, artık ölmenin de yaşamak gibi zor olduğunu, küçücük bir gözyaşı damlasının içinde yaralı yüreğimi defalarca boğabilecek kadar çok hüznün birikebileceğini biliyorum. Bir zamanlar her isteğime coşkuyla karşılık veren ve benim olduğu için benliğimi coşturan kaslarımın çoktandır eskisi kadar itaatkar olmadığının ve giderek beynimle zevklerimin arasına bir engel gibi dikildiğinin de farkındayım...</p>

  <p>“Çok sıkıldım, gözleri mi açmak istiyorum,” diyor kız.</p>

  <p>“Hayır,” diye atılıyorum.</p>

  <p>Yeniden büyüyor. Artık sekiz yaşında değil. “Peki. Ama lütfen elimi sıkmaktan vazgeçin.” Elini bırakıyorum. Kız sabırsızlığını gizlemeden, “Şimdi neredeyiz?” diye soruyor.</p>

  <p>“Az kaldı, birazdan o geceye gireceğiz.”</p>

  <p>Bir süre konuşmadan parmaklarını ovuşturuyor. Profilden daha da çarpıcı. Onu öpsem. Hayır, önce Ali; onun sırasını alamam. Kız, “Bari hikâyenin konusunu söyleyin,” diye mırıldanıyor.</p>

  <p>Korkuyla ürperiyorum. Söylesem, böylesine masum bir sorunun ne denli dehşet verici bir cevabı olduğunu kavrayabilir mi? Yine de istediği cevabı veriyorum ona: “Konumuz tekrarlanamayacak olanın tekrarlanması.”</p>

  <p>Kız, sesimin boğuklaşmasına şaşırmış gibi giderek incelip, sonunda alaycı bir neşeyle buluşan sesiyle soruyor:</p>

  <p>“Tam size göre bir karşılık. Tanrı aşkına, tekrarlanamayacak olan nedir, söyler misiniz?”</p>

  <p>Hiç beklemeden söylüyorum: “Ölüm!”</p>

  <p>Sıçrayarak doğruluyor kız. Bir süre ne yapacağına karar vermek ister gibi duraklıyor. Sonra öfkeden titreyen bir sesle konuşuyor: “Saçmalıklarınızdan bıktım.” Tam karşımda ve gözleri açık artık. “Ne söylediğinizin farkında...”</p>

  <p>Sözlerini bitiremiyor. Yüzündeki kaslar donarken geldiğimizi fark ediyorum. Son on dört yıldır yaptığım en uzun yolculuğun iki içki şişesinin arasındaki mesafeyi geçmemesine rağmen bu uzun dönüşü başardım; onunla. Göğsüm minnetle kabarıyor. Artık...</p>

  <p>Kız o anda bağırıyor: “Bunlar! Bunlar da ne?” Bakmıyorum. Çünkü parmağının ucunda ne olduğunu biliyorum. “Lütfen susmayın, bir şeyler söyleyin,” diyor kız.</p>

  <p>Parmağının ucunda yıldızlara doğru yükseldikten sonra alçalarak toprağın otuz kırk metre üstünde patlayıp ortalığı gündüze çeviren cüce kuyrukluyıldızlar var.</p>

  <p>Kız titreyerek, “Nedir bunlar?” diye sorunca, doğrulup elimi omzuna atıyorum.</p>

  <p>Yatışmalı; paniğe kapılmasına engel olmalıyım. Henüz bu hikâyedeki rolünün ne kadar önemli olduğunu bilmiyor. Kulağına eğilip, “Sözünü ettiğim o aydınlatma mermileri,” diyorum.</p>

  <p>“Neredeyiz?”</p>

  <p>“Hikâyenin başladığı yerde,” diye cevap veriyorum. “O gecenin başındayız.” Sağ elimle onu kendime çekerken, sol elimle saçlarını okşuyorum. “Şaşıracağını biliyordum. Ama korkman için bir neden yok. Buradaki hiçbir tehlike bize ulaşamaz.”</p>

  <p>Sözlerimi anladığını belirten bir ifadeyle gözlerini kapayıp açıyor. Yüzünde bundan böyle hiçbir zaman eskisi kadar neşeyle gülemeyeceğinin bilincindeymiş gibi, gülümseyişten çok gülümseyişi andıran bir ifade var. “Merak etmeyin, iyiyim,” diyor. “Sadece o...”</p>

  <p>Ona yardım ediyorum: “Aydınlatma mermileri.”</p>

  <p>“Evet, onları görünce birden...” Sözlerine yine ara veriyor. O ifade kayboluyor; yarısını korkuya kaptırdığı şaşkınlık yüzünü genişletirken ekliyor: “İyi, ama bu gösterinin amacı ne?”</p>

  <p>Eksik bıraktığı gülümsemeyi ben tamamlıyorum. “Benimle gel.” Birlikte doğruluyoruz. Başka bir gezegendeymiş gibi her adımında ürpererek tepenin ucuna kadar izliyor beni. “Bak!” diyorum. Altımızdaki düzlüğe doğru eğilen parmağıma bakıyor. Aşağıda, cehennemin kıyısında olup bitenleri açıklıyorum ona: “Tepenin hemen altında masa gibi bir düzlük var.” Bir süre o düzlüğü arıyor. Bulunca soruyorum: “Oradaki üç kişiyi görüyor musun?” Kız başını çevirip eğiyor. “İşte, onları arıyorlar.”</p>

  <p>“Kim arıyor?” diye soruyor kız.</p>

  <p>“Askerler.” Gözlerini karanlığa saplayınca, “Onları şimdi göremezsin,” diyorum. “Henüz sıraları gelmedi. Çünkü hikâye aşağıdaki üç kişiyle başlıyor.”</p>

  <p>Kız bir süre konuşmadan on, on beş metre altımızdaki, ilkel kabilelerin sunak taşını andıran düzlüğün üstünde yatan üç genç adamı seyrediyor. Sonra unuttuğu şiiri hatırlayan biri gibi giderek hızlanan bir tempoyla mırıldanıyor: “Biri Ali, öteki Tarık...” Sessizliğinden bana döndüğünü anlıyorum. Ama ben ona bakmıyorum. “Ya üçüncü, o kim?”</p>

  <p>Kirpiklerimin arasındaki yaşı silip, “Üçüncü, hikâyeyi anlatacak olan,” diyorum. “Sağ tarafında Ali, sol tarafında ise gecenin soğuğu var.”</p>

  <p>Kız mırıldanarak cümleyi bıraktığım yerden alıp kaldığı yerden sürdürüyor.</p>

  <p>“Tarık! Hatırlıyorum. O birkaç metre ötede yüzükoyun yatmış tepenin eteklerinde İbranice...” Henüz görmediği askerlerin çığlıklarını duymak ister gibi kısa bir an için susuyor. “İbranice bağırarak koşuşan askerleri gözetliyordu...” Sözlerini bitirir bitirmez bana dönüyor. Ona yerden kopardığım, tadını on sekiz yıldır unutmadığım bodur otu uzatıyorum. Kokluyor, sonra kekeleyerek, “Na-sıl o-lur?” diyor. “Üçüncü adam orada, onlarla birlikte...” Elini düzlükten çekip bana uzatıyor. “Ama siz hep yanımdaydınız.” Parmaklarının arasında bir gül gibi tuttuğu bitkiyi alıp burnuma götürüyorum. “Hem o yirmi yaşlarında. Oysa siz...”</p>

  <p>Şakaklarımdaki beyazlıkları okşayan parmaklarını öpüyorum. Artık söyleyebilirim. “O ben’im. Ama aramızda tam on sekiz yıl var.”</p>

  <p>Yüzünü tekrar sivrilten çığlığı sözlerimi bitirmeme fırsat vermiyor: “Hayır!”</p>

  <p>Başımı sallıyorum. Ne kadar bağırırsa bağırsın, gerçek bu. Uzaklara dalıyorum. Ancak kızın çığlığı sönüp de beğendiğim yüzü geri gelince ona dönüyorum: Elini tokat atacakmış gibi kaldırmış. Eğer rahatlatacaksa vurabilir. Ama vücudunu kat ederek dişlerine ulaşan titreme tokadını yanına düşürüyor. “Çok soğuk.”</p>

  <p>Neden soğuk olduğunu anlatıyorum ona: “Burada mevsim sonbahar. Aylardan da Kasım; sanıldığının aksine Güneyde de geceler soğuk olur.”</p>

  <p>Uzattığım şişeyi bu kez geri çevirmeden alıp içiyor. İçki ve soğuk başını önüne düşürünce sırtını ovuyorum. Birazdan alışır. Birkaç dakika sonra gökyüzündeki parıltılar sönüp, derisini yakan soğuğa alışınca başını kaldırıyor ve inkâr eden bir sesle, “Siz... siz bir büyücüsünüz,” diye mırıldanıyor.</p>

  <p>“Hayır,” diyorum. “Ben sadece hikâyeyi anlatacak olanım. Büyü, hikâyede gizli.”</p>

  <p>Söylediklerimin tek sözcüğüne bile inanmadığını biliyorum. Gözleri gece kadar koyu bir kuşkuyla kaplı artık. Gözleri! Nasıl oldu da daha önce gözlerine dikkat etmedim.</p>

  <p>Sesi gözlerini benden alıp kaçırıyor. “Neredeyiz biz?”</p>

  <p>On sekiz yıl önce yola çıkmadan, hazırlıkları bitirip silahlarımızın emniyetini açtığımız an geliyor gözlerimin önüne. “Batıya,” demişti Ebu Halid, “Ölüdeniz’e doğru.”</p>

  <p>“Ölüdeniz’e yakınız. Şeria Irmağı’nın Batısında olmalıyız.”</p>

  <p>“Ne!” diye bağırıyor kız. Şimdi bir gözünde kuşku, öteki gözünde kocaman bir korku var. “Ne işimiz var burada?”</p>

  <p>“Perde burada açılıyor,” diyorum. “Bak! Açıldı bile...”</p>

  <p>Kız, beni izleyerek tepenin birdenbire alçalıp dik eğimle aşağıdaki düzlüğe indiği Güneybatı tarafına yürüyor. İşaret parmağımı düzlüğe saplıyorum. “Aşağıda hareket var.”</p>

  <p>“Evet,” diyorum. “Birazdan Ali’nin sırtına bakacağım.”</p>

  <p>“Ali!” diyor kız.</p>

  <p>“Aramızdaki en mutlu kişi oydu,” diyorum.</p>

  <p>Kız, sayıklar gibi birkaç kez art arda, “Ali, Ali,” diyor.</p>

  <p>Ali’yi istiyorsa Ali’yle başlayabilirim.</p>

  <p>“Onun kadar gülmeyi seven başka birini görmemiştim,” diyerek anlatıyorum Ali’yi. “Güldüğü zaman bütün yüzü ışıltılı gözlerine toplanırdı, siz de o zaman gülmenin ne kadar önemli ve kalıcı olduğunu, hayatın eninde sonunda sadece gülmekle özetlenebileceğini anlardınız. Ağlarken, acı çekerken, uyurken bile gülebilirdi. Kocaman, dünyayı çepeçevre kuşatacak kadar geniş ve kavrayıcıydı gülümsemesi.”</p>

  <p>Kısa bir süre soluk almak için duraklayınca, “Susmayın, devam edin,” diyor kız.</p>

  <p>“Onunla soğuk, gökyüzünde dumanların uçuştuğu bir kentte karşılaştık. Gözleri büyük ve garipti. El sıkışırken gülüyordu. Ali’yi tanıdıktan sonra ciddi şeylerin de gülümseyerek yapılabileceğini fark ettik. Şimdi onun gerçek kimliğini biliyorum. O bir köylü değil, bir öğretmendi. Bize gülmeyi öğretmekle görevli bir öğretmen.”</p>

  <p>“Herhalde beni seyrederken de gülüyordu,” diyor kız.</p>

  <p>Elini tutuyorum. Birkaç adım geriye çekiliyoruz.</p>

  <p>“Bizimle buraya gökyüzünde yıldızları olan geceler için değil, sıcak günler için, soğuktan kurtulmak için geldi. Soğuk, gülümsemesine iyi gelmiyordu; galiba sıcakta daha iyi türkü söylediğini de keşfetmişti.”</p>

  <p>“Peki siz?” diyor kız, birden. “Tarık’la siz neden geldiniz buraya?” Biz! Susuyorum. Nasılsa bu soruya birazdan bir cevap bulacağım. Sessizlik uzayınca kız yeniden konuşuyor: “Bir nedeniniz olmalı.”</p>

  <p>Evet, vardı. Yıllarca önce sorgulanırken verdiğim cevabı hatırlıyorum: “Amcam yüzünden.”</p>

  <p>“Amcanız mı?” diye soruyor kız.</p>

  <p>Başımı sallıyorum. Ona Amcam’la iftihar ettiğimi anlatmalıyım. Bu hikâyede ‘o’ da gerektiği gibi yer almalı. Gözlerimi kapayıp dalga sesleri arasında, Amcam’ın kafamın arkasında bir yerde saklı o soluk fotoğrafını bulmaya çalışıyorum.</p>

  <p>“Çok uzun boylu ve güçlü adammış... Onu görmedim... Ben doğmadan beş yıl önce ölmüş; 1943’te. O kadar güçlüymüş ki, bir keresinde uçurumdan aşağıya kayan yüklü bir katırın kuyruğundan tutup yardım gelinceye kadar yarım saat öyle tutmuş.” Kız araya girmeye çalışıyor, ama ona fırsat. vermiyorum: “Güçlü olduğu kadar da yakışıklıymış. 1920’de, daha on sekizindeyken yaşadığı kasabadaki bütün kızlar ona aşıkmış. Ama o hiçbirine yüz vermemiş, çünkü bir Rum kızını seviyormuş.”</p>

  <p>“Su-sun!”</p>

  <p>Gözlerimi açıyorum: Kız yeniden soğuğu hissetmiş gibi titriyor. Belki biraz daha içki içmeli. Ama konuşmaya başlayınca onu titretenin öfke olduğunu anlıyorum.</p>

  <p>“Siz hem sarhoş, hem delisiniz. Amcanızın güçlü ve yakışıklı olmasının sizin burada bulunmanızla ne ilgisi var?”</p>

  <p>“İkimiz de zor durumda olanlara yardım etmeden duramayız.”</p>

  <p>Kız ellerini aşağıya doğru indiriyor. Amcam’ı anlatmaya devam etmeden önce bir süre bekliyorum. Ama o beklemiyor. “Ya Tarık?” diyor. “Onun da mı sizinki gibi amcası vardı?”</p>

  <p>Tarık? O aşıktı. Yine de onun yerine cevap vermek bana düşmez. “Bilmiyorum,” diyorum.</p>

  <p>Kız inanmıyor; ama başka soru da sormuyor. Ben de inandırmak için başka bir yalan bulmak zorunda kalmıyorum. Birbirimizi süzüyoruz. Uzanıp kendime çekiyorum onu. Bazen içten bir sarılma bin yalandan daha güçlü bir cevap değil midir?</p>

  <p>Karşı koymadan istekle yaklaşıyor. Korunmaya, hayır, daha çok sıcaklığıma ihtiyacı var. Birkaç dakika boyunca –aşağıdan birinci perdenin başlayacağını haber veren sesler yükselinceye kadar– art arda on sekiz kış yaşamış gecenin soğuğuyla birbirimize sarılıyoruz. Sesleri duyunca, “Ali,” diye fısıldıyor. “Aranızda en genç olanınız o mu?”</p>

  <p>Başımı sallayıp aynı fısıltıyla cevap veriyorum: “Hayır. Şu anda dünyanın üzerindeki en yaşlı insan Ali.”</p>

  <p>Başını omuzlarımdan kaldırıp gözlerini yüzüme dikiyor. Yine inanmadı. Ne zaman inanacak bana? “Neden?”</p>

  <p>“Çünkü çok geçmeden ölecek,” diyorum. “Yarım saat, belki kırk beş dakika sonra.”</p>

  <p>Kız olup biteceklere şimdiden razı olmuş gibi başını tekrar omzuma dayayıp, kulağıma fısıldıyor:</p>

  <p>“Size inanmıyorum. Ne size, ne gördüklerime, ne de amcanıza... Hepsi rüya; birazdan uyanınca her şey yok olacak.”</p>

  <p>Cevap vermiyorum. Arada askerlerin telaşlı bağrışlarıyla yırtılan sessizliği, altımızdaki düzlüğün sonundaki kibutzların ışıklarını seyrederek içkimi yudumluyorum. Gündüz olsa belki Ölüdeniz’i de görebilirim. Kız rahatsızmış gibi kımıldıyor. Ben rahatım; soğuğun dışında mutlu bile sayılabilirim. Çünkü yıllarca sonra bu hikâyeyi baştan sona anlatabileceğim biri var yanımda.</p>

  <p>Kız kollarımın arasından sıyrılıp ileriye doğru yürüyor. Birden acıyorum ona; sabaha kadar o da bu gecenin tutsağı. Çağıran sesi, geceye saplanıp kalmış düşüncelerimi dağıtıyor: “Bakın, aşağıda bir şeyler oluyor.”</p>

  <p>Ne olduğunu biliyorum; bakmayacağım. İlerde kalınlaşıp bir duvara dönüşen karanlığın ötesinde Ölüdeniz var, ben oraya bakıyorum. Birden on sekiz yıl önce farkına varıp şimdi unuttuğum gerçekle burun buruna geliyorum: Amcam! O karanlığın bittiği yerde Amcam beni bekliyor.</p>

  <p>Kız sesleniyor: “Biri ayağa kalktı... Ali’yle konuşuyor.”</p>

  <p>“Evet, biliyorum.”</p>

  <p>Yanıma geliyor. Gözlerinde geceden ve soğuktan edindiği derin koyuluklar var. “Ama aşağıya bakmadınız.”</p>

  <p>Elimi uzatıp biçimli dudaklarına dokunuyorum. “Bakmadım, ama ne olup bittiğini biliyorum. Çünkü Ali’yle konuşan benim.”</p>

  <p>“Siz misiniz?” Benim, biraz sonra Ali’yle senden söz edeceğiz... Böyle demiyorum. Önce yarası; sırada yarası var. Kız tekrarlıyor: “Onunla konuşan siz misiniz dedim?”</p>
</body>
</html>
