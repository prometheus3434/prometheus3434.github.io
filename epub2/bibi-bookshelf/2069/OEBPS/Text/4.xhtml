<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos10"></div>

  <p>Elimi, tanımaya çalıştığım kızın dudaklarından çekip, “Evet,” diye tekrarlıyorum. “Ali’yle konuşan benim.”</p>

  <p>Şaşırmadan, “Neler konuştuğunuzu bana da anlatır mısın?” diyor kız.</p>

  <p>“Seni onun için öpmemi istedi.”</p>

  <p>Kız bu kez, ‘Size inanmıyorum,’ demiyor. Gözlerine bakıyorum: İrisinde, sızlayan dişlerimin beyazlığını yitirmiş yansıması var. Eğiliyoruz; dudaklarını uzatıyor. Önce Ali. “Bu Ali için,” diyorum.</p>

  <p>Dudakları ılık ve dinlendirici. Kaslarıma yayılan o rahatlatıcı gevşemeyi kaybetmekten korkarak geri çekiliyorum. Kızın yüzünü –olup bitenlerin gerçek olduğundan kuşku duysa da– üçümüzün ortak kaderini paylaşacağını ele veren bir ifade kaplıyor. Bunun ne olduğunu biliyorum: Yazgımın fotoğrafı.</p>

  <p>Bu duygu onu daha da güzelleştirdi. Bir an bunu ona da söylemeyi düşünüyorum. Ama o ilk öpücüğün aldatıcılığını unutmak ister gibi gözlerini kapatınca vazgeçip, Ali için tekrar dudaklarına eğiliyorum.</p>

  <p>Dudakları bu kez daha sıcak. Ağustostan ödünç aldığım kızı, çöldeki bir kasım gecesinde, birazdan ölecek Ali için kana kana, su içer gibi öpüyorum. Neden sonra, tam aşağıdaki komik trompetçinin öpücüğünü çalıp benimkine dönüştürmeyi düşündüğümde geri çekiliyor. Bir süre birbirimize bakmıyoruz. Bakamıyoruz. Aramızda on sekiz yıllık bir utanç var. Tepemizdeki fanusa çarpıp kırılan bir ses üzerimize düşerken çenesini tutup başını kaldırıyorum.</p>

  <p>Gözbebeklerini çevreleyen renkler Ali’nin öpüşüyle alev almış, parlıyor. “Beğendi mi, dersiniz?”</p>

  <p>“Evet,” diyorum. “Beğendiğine eminim.”</p>

  <p>Başını tepenin altındaki düzlüğe çevirerek, dudaklarını tutuşturan yaralı adamı karıştığı topraktan ayırt etmeye çalışıyor. Başaramayınca şaşkın yüzü geri geliyor. “Gözden kayboldular. Onları göremiyorum. Oysa aramızda sadece birkaç metre var.”</p>

  <p>Gülüyorum. Kurumuş boğazıma sürtünerek akıcılığını kaybeden ses onu ürpertiyor. Tedirgin oldu. Kollarımı açıyorum; arasına sığınıyor. “Neden güldünüz?”</p>

  <p>Onun sesi de kırılmış gibi köşeli. “Onlar çok uzakta,” diye fısıldıyorum kulağına. “Unuttun mu, aramızda tam on sekiz yıl var.”</p>

  <p>Söylediklerimi duymuyor. Ben de tekrarlamıyorum. Parmağını yanağıma uzatıp şaşırmamış, aksine her şeyi anlamış gibi vücudumu çepeçevre kavrayan bir sesle mırıldanıyor: “Yine ağlıyorsunuz.”</p>

  <p>Sonra, alacağı hiçbir cevabın gözyaşlarımı dindirmeyeceğini fark edip ayağa kalkarak yürüyor ve tam düzlüğün ucunda, aşağıdaki ovayı bacaklarının arasına alacak biçimde duruyor. Çok güzel bir kız. Gözyaşlarımı elimin tersiyle siliyorum. Keşke Ali de burada olsaydı.</p>

  <p>Beynimde hâlâ capcanlı duran ve ne yaparsam yapayım birazdan tekrar birbiri ardına göreceğim o sahneleri boğacak kadar uzun bir yudum emiyorum şişeden. Kız geriye dönüp heyecanlı bir sesle sesleniyor: “İşte! Bakın oradalar; gördüm onları.”</p>

  <p>Ayağa kalkıp yanına gidiyorum. Evet, üçümüz de olacaklardan habersiz, oradayız. Kız geriye dönmeden, eliyle işaret ederek, “Öndeki?” diye soruyor. “Size doğru yaklaşan... Tarık o mu?”</p>

  <p>Tarık! Evet o! “En güçlümüz, en yakışıklımız, en akıllımız ve en korkusuz olanımız oydu.”</p>

  <p>Kız giderek zayıflayan ve gecenin karanlığına karışan fısıltıma aldırmadan büyülenmiş gibi aşağıya bakmaya devam ediyor. İçkime dönüyorum. Kız o anda saplıyor bıçağını: “Gerçekten korkusuz muydu?”</p>

  <p>Neden sordu? Şişeyi cebime koyup ona bakıyorum. Bana dön! Gözleri hâlâ Tarık’ta; artık üşümüyor da. Önce, “Evet,” sonra, “sanırım,” diyorum.</p>

  <p>Başını o zaman çeviriyor. ‘Hayır, sorma,’ demeye hazırlanıyorum, ama benden önce davranarak, geceyi içine alacak kadar irileşen gözlerini daha da açıp sanki zevk alıyormuş gibi duraksamadan soruyor: “Ona kızıyor musunuz?”</p>

  <p>Hırsla atılıp kolunu tutuyorum: “Nereden çıkardın bunu?”</p>

  <p>Kız, kolu yerine, omuzlarını silkip, “Sesinizden,” diyor. “Ali’den söz ederken hüzünlüydü, ama sıra Tarık’a gelince değişti; alaycı, hatta öfkeli oluverdi.”</p>

  <p>Kolunu bırakıp az önce oturduğumuz yere geri dönüyorum. Kız bir süre daha orada kalıyor; sonra bu küçük tepede gidebileceği başka bir yer olmadığını fark ederek yavaş adımlarla geri dönüp yanıma oturuyor.</p>

  <p>“Kızdınız mı?” Başımı sallıyorum. “Belki yanlış anladım. Belki de yalnızca bir izlenimdi benimki.”</p>

  <p>Elimi omzuna atıyorum. Devam etmeden özür diler gibi başını omzuma bırakıp susuyor.</p>

  <p>“Okul takımında birlikte futbol oynadık. Ona güzel ortalar yapardım. Bazı geceler okuldan birlikte kaçardık. Aynı gece ilk kez sigara içtik, ardından birer kadın bulup ilk kez yattık. Sonra üniversite için aynı şehre gittik ve orada...”</p>

  <p>Sesim cansızlaşıp sönünce kız başını kaldırıyor. “Ve orada?”</p>

  <p>Aramıza bir aydınlatma mermisi giriyor. Mermiye aldırmadan, “Ve orada aynı kıza âşık olduk,” diyerek sözlerimi bitiriyorum.</p>

  <p>Kız, gecenin karanlığını bir giysi gibi çıkarıp saydamlaştığı o süre boyunca konuşmuyor. Sonra karanlık, merminin açtığı delikten geri dönerek fanusu doldurduğunda, elini uzatıp parmaklarıyla gözlerimin çevresine kazınmış kırışıklara dokunuyor. Karar vermiş sesini o zaman duyuyorum: “İsterseniz, onun için de öpebilirsiniz beni.”</p>

  <p>Onu tekrar öpüyorum. Dudakları meraklı, araştırıcı ve daha kadınsı bu kez. Nedenini biliyorum. Nefes borumdan yukarıya tırmanan basıncı kontrol etmeye çalışıyor, ama başaramıyorum. Önce hıçkırık, sonra kahkaha, bir bomba gibi patlıyor dudaklarımızın arasında.</p>

  <p>Yanağıma inen üçüncü tokat susturuyor kahkahamı. Özür dilememi bekliyor; ama dilemiyorum. Kahkaha canını acıtmış gibi dudaklarına dokunarak başını sallıyor. Şişeyi cebimden çıkarıp kapağını açıyorum. Üçüncü tokat bütün öfkesini alıp götürmüş; sakin, neredeyse neşeli bir sesle soruyor: “Neden güldünüz?”</p>

  <p>Neden mi? “Belliydi,” diyorum. “Tarık’ı beğenmen güldürdü beni. Seni öpmeden böyle olacağını biliyordum.”</p>

  <p>“Demek biliyordunuz?”</p>

  <p>“Evet,” diyorum. “Ne zaman aynı kadını öptüysek sonuç hep böyle oldu.”</p>

  <p>Kız cevap vermeden Batıya, düzlüğün sonunda belli belirsiz fark edilen ışıklara dönüyor. Konyağı yarılamama yetecek kadar uzun bir süre var önümde. Başını bana çevirdiğinde dakikalardır dudaklarında oyaladığı soru beni bekliyor. “Güzel miydi?”</p>

  <p>Kim, diye sormadan, “Evet,” diyorum.</p>

  <p>O da aynı kişiden söz ettiğimizi bilerek tekrar soruyor: “Adı neydi?”</p>

  <p>“Gönül.”</p>

  <p>Parmağını uzatıp elimdeki şişeye dokunuyor. Kaçamayacağımı biliyormuş gibi bakışlarını üstüme salmış. “Ama o sizi seçti?”</p>

  <p>Elini tutuyorum. İrkiliyor. Cevap istiyorsa izin vermeli; birine dokunmadan konuşamam. Anlamış gibi elini geri çekmiyor. “Buna seçim denemezdi,” diyorum, kısık sesle.</p>

  <p>Sözlerim biter bitmez, aldatılan oymuş gibi elini geri çekiyor. Dudaklarında Tarık’ın öfkesi var. Bu kez gergin bir sesle başlatıyor sözlerini:</p>

  <p>“Demek öç alır gibi gülmenizin nedeni buydu. Kadınlar Tarık’tan hoşlansalar da sonunda sizin oluyorlar, öyle mi?” Gülmeyi düşünüyor, sonra bunun haksızlık olacağını hatırlayarak susuyorum. Henüz hiçbir şeyi bilmiyor. “Ya Tarık,” diye devam ediyor kız. “Şu anda, yani aşağıda kaybettiğini biliyor mu?”</p>

  <p>Başımı sallıyorum. “Hayır, o şimdi yalnızca kurtulmayı düşünüyor.”</p>
</body>
</html>
