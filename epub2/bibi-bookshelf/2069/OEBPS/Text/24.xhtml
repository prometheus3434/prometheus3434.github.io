<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos10"></div>

  <p>“Filme alınan sorgulamanızı defalarca izledik... Çok etkilendiğimizi bilmenizi isterim. Yanımda gördüğünüz beyler bu araştırmada bana yardım edecek olan asistanlarım. Hayır, hayır, telaşlanmayın. Sizi tekrar o dar görüşlü, şoven memurlara geri vermeyeceğiz. Onlar denediler ve başaramadılar. Sıra bizde. Ama önce, geçen haftaki gibi bir saçmalık yapmayacağınıza söz verin. Asistanlarımın hepsi erkek olmaktan memnun ve geceleri mutlu ettikleri birer eşleri var... Söz veriyor musunuz?”</p>

  <p>Dişsiz ağzımı kapatıp başımı sallayarak veriyorum istediği sözü. Yaşlı kadın memnuniyetini açığa vuran bir el hareketiyle kapının yanında duran silahlı sivile dönerek İbranice bir şeyler söylüyor.</p>

  <p>Adam itiraz edince emri bu kez İngilizce olarak tekrarlıyor: “Çözün, dedim!”</p>

  <p>Sesi, tavırlarıyla uyuşmayacak kadar yumuşak. Ellerimi yaklaşan adama uzatıyorum. Genç ve öfkeli biri; o da gümrük bölümünden olmalı. Anahtarı kelepçenin kilidine sokunca dayanamıyorum:</p>

  <p>“O ihtiyara selam söyle; bundan böyle atlarken kasıklarının arasındaki o düz şeyi paraşüt olarak kullanabilir.”</p>

  <p>Adam homurdanarak kelepçeyi çıkarıp yaşlı kadının yanında duran kısa boylu genç asistana uzatıyor. “Mizah duygunuz dikkat çekici,” diyor kadın. “Hep böyle misinizdir?”</p>

  <p>Cevap vermiyorum; zaten o da beklemeden yana dönüp esmer ve yakışıklı birine işaret ediyor. Adamın uzattığı kadehi alıyorum. Şaşkınım. Kadına dönüyorum. Gördüğüm en itici yüzle karşı karşıya olduğuma yemin edebilirim. Ama ya sesi! Tanrı her zaman adildir; bir eliyle alır, ötekiyle verir.</p>

  <p>Kadın sesini beğendiğimi hissetmiş gibi, “İçin,” diyor. “Özlemiş olmalısınız.”</p>

  <p>Ellerimi çözdüler, şimdi de içki! Neyin peşinde bu kadın? Soruların canı cehenneme! Bunları içkiden sonra da sorabilirim. Daha fazla oyalanmadan içkiyi son iki dişimle birlikte yok olan o kokuyu bulmak umuduyla mideme indiriyorum.</p>

  <p>Kadın merakla bakıyor. Şişeyi işaret edip, “Hepsini içebilirim,” diyorum.</p>

  <p>“İki tane daha var,” diyor kadın. “Ağzına kadar dolu iki şişe.”</p>

  <p>Asistan kadehi tekrar dolduruyor; kaldırıyorum. “İki şişenin ve eski paraşütçülerin şerefine,” deyip içkiyi bitiriyorum.</p>

  <p>Kapıdaki sivil yeniden homurdanırken asistan kadehi üçüncü kez dolduruyor. Dişetlerime saplanan acıya aldırmadan onu da içiyorum. Dördüncüde soruyorum, üç kadehtir beklettiğim soruyu: “Bu nezaketinizi neye borçluyum?”</p>

  <p>Kadın, yüzünden hiç eksik etmediği garip gülümsemesiyle karşımdaki sandalyeye oturarak uzun süreceği belli olan konuşmasına başlıyor: “İki şeye. Birincisi, deneye başlamamızın şerefine içiyorsunuz; İkincisi ise...”</p>

  <p>Elimi kaldırıp uzun konuşmayı daha ilk cümlesinde kısaltıyorum: “Önce birincisi.” Kadehi yana bırakıyorum. “Şu deney dediğiniz şeyin ne olduğunu bana da söyler misiniz?”</p>

  <p>Sorum kadının gülümsemesini derinleştiriyor: “Haklısınız, size anlatmalıyız.” Sandalyesini yaklaştırıp eliyle arkada ayakta duran üç adamı işaret ediyor. “Bizler bir üniversitenin psikiyatri bölümünde görevliyiz. Bu bölüm zaman zaman Savunma Bakanlığı’yla ortak araştırmalar yapar...”</p>

  <p>Elimi yeniden kaldırıp ikinci kez susturuyorum kadını. “Araştırmanızın konusu ben miyim?” Kadın ve içkiyi taşıyan asistan aynı anda başlarını sallıyorlar. “Neden?”</p>

  <p>“Çünkü,” diyor kadın. “Çok uzun süren bir sorgulamada çok iyi bildiğiniz bir şeyi söylememe başarısı gösterdiniz.”</p>

  <p>“Neyi söylemedim?” diyorum.</p>

  <p>Asistan, “Adınızı,” diyor.</p>

  <p>Kadına dönüp başımı sallıyorum. Bunda ne var ki? “Söylemedim, çünkü adım yok benim... Daha doğrusu, unuttum.”</p>

  <p>Kadın her seferinde yüzünde bıçak yarası gibi iz bırakan o gülümsemeyle ayağa kalkıyor. “Hepimizin vardığı ortak sonuç şu. Beyninizde bir kilit sistemi geliştirdiniz. İşte biz, bu sistemi araştırmak istiyoruz.”</p>

  <p>Deli olmalılar. Beynimde hiçbir şey yok benim. Dördüncü kadehi içiyorum. Sigara isteyince asistan uzatıyor.</p>

  <p>Kibriti yakıp soruyorum: “Diyelim ki beynimde bir kilit var. Bu konu neden bu kadar ilginizi çekiyor?”</p>

  <p>Kadın, “Bu araştırma birçok İsraillinin hayatını kurtarabilir.” Beynimde bugüne kadar benden gizlenmeyi başarmış kilitle söylediklerini bağdaştıramadığımı görünce devam ediyor: “ Her sorgulanan terörist sizin gibi direnmeye kalkışırsa gümrük bölümünün hali ne olur?”</p>

  <p>Kadın susunca, asistan kaldığı yerden devam ediyor: “Eğer beyninizdeki o kilidin sırrını çözebilirsek, gerektiğinde bu sistemi İsrail Göçmen Bürosu elemanları da kullanabilir.”</p>

  <p>Buz gibi bir ter dalgası hızla ayaklarıma iniyor. Deli bunlar. Kekelememeye çalışarak, “Bunun için beynimi mi açacaksınız?” diye mırıldanıyorum.</p>

  <p>Kadın o şaşırtıcı sesiyle, içtenliğini yıllarca önce kaybetmiş bir kahkaha atıyor.</p>

  <p>“Hayır. Size dokunmayacağız bile. Bütün yapacağımız karşılıklı konuşmak ve içki içmek olacak.”</p>

  <p>“İçki?” diye soruyorum.</p>

  <p>“Evet,” diyor asistan. “İçki içeceğiz; şimdi yaptığımız gibi.”</p>

  <p>Kadın, “İçki içmemizin ikinci nedeni de, içkiyi sevdiğinizi keşfetmemiz. Bize göre bütün sorgulama boyunca sarhoştunuz.” Elini uzatıp alnıma dokunuyor. “Evet, garip ama gerçek; sanki beyninizde uyuşturucu salgılayan bir bez var.”</p>

  <p>Dişsiz ağzım tekrar açılıyor. Kekelememeye çalışarak soruyorum: “Uyuşturucu mu?”</p>

  <p>“Evet,” diyor kadın. “Bazı farmakologlar beynin aşırı fiziksel acıyı yenmek için özel salgılar üretip sinirleri uyuşturduğunu ileri sürüyorlar.”</p>

  <p>Farmakologlar, deney, uyuşturucu... Peki, ya onlar! “Ya siz?” diye soruyorum.</p>

  <p>Kadın, “Biz bu olasılığı göz ardı etmeden direnmenin daha çok psikolojik bir kilitlenmeden ileri gelebileceğini düşünüyoruz.”</p>

  <p>Gülüyorum. Onlar da bana katılıyorlar. Eğer beynimi açmadan oyun oynamak istiyorlarsa bu onların bileceği bir iş.</p>

  <p>Kadın yatıştığıma inanmış gibi elini çekiyor. Bakışlarımı derine kaçmış gözlerine dikiyorum. Onu rahatsız eden bir şey olmalı. Belki de ağzım! Acaba dişsiz nasıl görünüyorum? Birden sekiz haftadan beri aynaya bakmadığımı hatırlıyorum.</p>

  <p>“Önce dişlerim,” diye mırıldanıyorum. “Dişlerimi geri vermeden sizinle konuşamam.”</p>

  <p>Kadın anlayışlı bir tavırla başını eğiyor. “Çok acı çektiniz. Ama göreceksiniz, size o günleri unutturacağız.”</p>

  <p>Unutmak! Asistan beşinci kadehimi doldururken soruyorum: “Unutmanın ne demek olduğunu biliyorsunuz, değil mi?”</p>

  <p>Kısa, ama yoğun bir sessizlikten sonra, “Evet,” diyor kadın. “1940’ta Prag’da tutuklandıktan sonra bir toplama kampına gönderildim...” Gülümsemesi kuruyup kaybolurken ekliyor: “Savaşın sonuna kadar da orada kaldım.” Sonra başını kaldırıyor. “Ve benim ne beynimde bir kilit sistemi, ne de sığınacağım Petra gibi bir dostum vardı.”</p>
</body>
</html>
