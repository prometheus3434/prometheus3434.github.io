<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos10"></div>

  <p>“Elinizi dizlerinizden çekip cevap verin,” diyor Petra. “Karınızdan niye nefret ediyorsunuz?”</p>

  <p>Karım! Nasıl bilebilir? “Evde, telefon ederken ağlıyordunuz.” Cevap alamayınca parmağını uzatıp hafifçe, orada olduğunu belli etmek ister gibi yanağıma dokunuyor. “Aradığınız oydu, değil mi?”</p>

  <p>Sessizliğe sıkı sıkıya sarılıp yanağımı eline, yüreğinden parmaklarına inen acımaya bastırıyorum. “Ancak bir kadının taşıyabileceği kadar çok hüzün var yüreğinizde,” diyor.</p>

  <p>Ardından söyleyeceği bu kadarmış gibi susuyor. O susunca, ben on sekiz yıl önce bizi unutan Tanrı’yı aramaya koyuluyorum gökyüzünde. Ama aldatıcı sessizlik uzun sürmüyor. Petra inandırıcı, yumuşak bir sesle üsteliyor: “Söyleyin, karınızdan neden nefret ediyorsunuz?”</p>

  <p>Gözlerimi yıldızlardan nemli gözlerine çeviriyorum. Artık işim Tanrı’yla değil, onunla.</p>

  <p>“Tarık’ı seviyordu. Onu hiç unutmadı.” Doğru; hatırlıyorum. “Bana sarıldığında aslında kendini Tarık’a sunuyordu.”</p>

  <p>“Ama sizinle evlendi... Tarık’ı sevseydi...”</p>

  <p>“Onu seviyordu!” Bağırmak üzereyim. “Ondan nefret etmemin nedeni beni de Tarık’a benzetmeye çalışmasıydı.”</p>

  <p>Petra susuyor. Gözpınarlarında dökülmeye hazır damlalar var. Hayır; boşuna harcamamalı. Birazdan Ali ölecek. Ona saklamalı gözyaşlarını.</p>

  <p>“Haksızlık ediyorsunuz,” diye yakınıyor. “O doktora sinirlendiniz, hıncınızı benden çıkarıyorsunuz.”</p>

  <p>Düzeltiyorum. “O kadın doktor değil, psikiyatristti.”</p>

  <p>Petra elini gözlerine götürüyor. Ağlamamalı. Kolumu uzatıp sarılıyorum. Küsmüş bir çocuk gibi başını sallayıp sessizleşiyor. Özür dilemeliyim. Diliyorum: “Bana aldırma sen.”</p>

  <p>Buruk, kolay barışmayacağını haber veren bir sesle karşılık veriyor: “Sizinle yatmadığına üzüldüm. Çünkü bazen bir kadının bir erkeğe yapabileceği en büyük yardım budur.”</p>

  <p>Gülsem. Hayır, bu öncekinden de büyük bir kabalık olur. Gülmüyorum. Ama açıklayabilirim. Kulağına uzanıp anlatıyorum:</p>

  <p>“Dört ay sonra o hastaneden kurtulduğumda, başarısını kutlamak için beni satın aldığı pahalı bir şampanya gibi kolunun altına sıkıştırıp evine götürdü... Hayır, bu doğru değil. Oraya ben gittim ve bir anlaşma yaptık.”</p>

  <p>Petra geriye çekiliyor. Anlaşmayı sormaya niyetli. Ama söylemeyeceğimi anlayınca vazgeçiyor. Şaşırıyor. Ama ona yakışan bir şaşkınlık bu. Belki yüzünü daha da inceltip saçlarının arasından öne çıkardığı için. “Garip, ben sanmıştım ki...”</p>

  <p>“Garip değil,” diye sözünü kesiyorum. “Önceleri beni karşısında, her an görebileceği bir yerde istiyordu. En azından başarısından sıkılıncaya kadar her uzatışında elinin altında...”</p>

  <p>“Anlamadım,” diyor Petra.</p>

  <p>Dilimle o kokuyu arıyorum. Yok; saklanmış. Petra’nın eli orada olduğunu hatırlatınca, “İnsanlar kendilerine karşı güvenlerini arttıran başarılara aşık oluyorlar,” diye mırıldanıyorum.</p>

  <p>Parmağını uzatıp şakaklarımdaki kırlığa dokunuyor. Dudaklarından dökülen sözcüklerde beceriksizce gizlemeye çalıştığı acımayı hissediyorum.</p>

  <p>“Kendinizi hafife alıyorsunuz.” Elini, söylediklerine inanıyormuş gibi geri çekiyor. “Siz... siz anlattığınız kadar güçsüz biri değilsiniz.”</p>

  <p>Bu kez kendimi tutamıyor, gülüyorum. Ey o tad; neredesin?</p>

  <p>“Hiçbir zaman kadınların beni kabullenmelerini zorlaştıracak kadar güçlü biri olmadım ben.” Dilim sonunda tadı damağımda, saklandığı kuytuda buluyor; sevinçle devam ediyorum: “Gariptir, ama çoğu erkeğin kadınlar konusunda başarılı olmasının sırrı, sanıldığının aksine güçlü değil, güçsüz olmalarında gizlidir. O güçsüz olduğumu, başımı nasıl döndüreceğini çok iyi biliyordu.”</p>

  <p>O ses, on sekiz yıl önce sırtımı kaplayan soğuk teri boynumdan aşağıya salan homurtu, sözlerimi kesiyor. Kulaklarımı kapatıyorum: Köpekler... Ali’nin zamanı daralıyor. “Kutladığı başarı neydi?”</p>

  <p>Onu uyarmalıyım. Şişeyi bırakıp doğruluyorum. Zavallı... Yuvarlaklaşan gözlerine eğiliyorum. “Seni bana tanıtan oydu... Seni sadece kıvırcık, siyah saçtan, kumsaldaki çıplak bir vücut olmaktan çıkaran oydu.”</p>

  <p>Bir şeyler söyleyecek, ama cevabını beklemeden düzlüğün ucuna, gölgemin aşağıdaki ovaya, bir ünlem işareti gibi çakıldığı noktaya yürüyorum. Oradan seyretmeli olacakları.</p>

  <p>Petra vakit kaybetmeden soruyor. Korkudan çatlayan sesi aramızdaki uzaklığı geçip, aşağıdan yükselen köpek havlamasıyla birlikte ulaşıyor kulağıma: “Benden beklediğiniz nedir?”</p>

  <p>Cevap vermiyorum; meşgulüm: Aşağıdaki düzlükte on sekiz yıl önceki hayaletleri tarıyorum. Yaklaşıp kolumu tutuyor. “Lütfen...”</p>

  <p>Ovadan ona dönüyorum. Evet, gözleri nemli, iri, yuvarlak ve şaşkın. “Söyleyin, beni neden buraya getirdiniz?” Elini çeneme uzatıyor. “Bütün bu olup bitenler içinde benim rolüm ne?”</p>

  <p>Gölgelerin altında yassılmış düzlüğe, henüz görünmeyen köpeklere dönerken mırıldanıyorum: “Birkaç saat sonra, Doğudaki o sel yatağında yatan üniformalı bir hayaletin cebine bakacaksın...”</p>

  <p>Petra, ova ve köpeklerle birbirine giriyor: “Bunu az önce de söylemiştiniz.” Elleri hırsla çenemi sarsıyor. “Neden siz bakmıyorsunuz o cebe?”</p>

  <p>Ben! Hayır; bu mümkün değil. Başımı sallıyorum. Eli birden tokada dönüşüp yanağımda patlıyor. Faydasız... Hâlâ başımı sallıyorum. Bu kez yeni bir sinir krizinin eşiğindeymiş gibi bağırıyor: “Neden?”</p>

  <p>“Çünkü...”</p>

  <p>Hayır, ona orada öleceğimi nasıl anlatabilirim. Anlatamam; anlayamaz. En iyisi göstermek. Parmağımı düzlüğe doğru uzatıyorum. Petra elimin çizdiği yayı izliyor; ovaya dönünce on sekiz yıl önce Tarık’ın haber verdiği gibi heyecanla haykırıyor:</p>

  <p>“Aman Tanrım, bunlar...”</p>
</body>
</html>
