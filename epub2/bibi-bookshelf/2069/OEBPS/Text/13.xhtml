<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos10"></div>

  <p>Petra, önce başını, sonra gözlerini kaldırıyor düştüğü yerden. Gözpınarlarında dökülmeye hazır damlalar ve dakikalardır beklettiği sorular var.</p>

  <p>Önce sorular: Yıldızlardan sekerek üzerimize toz gibi yağan bomba sesleri sönerken dudakları kımıldıyor: “Doğru değil. Ben de adınızı bilmiyorum.”</p>

  <p>Ebu-Halid’i düşünmemeye çalışarak parmağımı Doğuya, birkaç saat sonra Tarık’la birlikte varacağımız düzlüğe uzatıp mırıldanıyorum:</p>

  <p>“Adım orada; dar bir sel yatağında yere uzanmış yatan bir üniformalı adamın cebinde.” Kulağına eğiliyorum. “Orada sen adımı, bense gerçeği bulacağız...”</p>

  <p>“Gerçek! Hayır,” diyor Petra. “Burada hiçbir şey gerçek değil. Ne siz, ne aşağıdakiler, ne de Amcanız...”</p>

  <p>Amcam! Gülüp başımı sallıyorum. “Amcam bir rüya kadar gerçek. On sekiz yıl önce, o gece hep yanımdaydı. O sel yatağına kadar izledi beni.” Gözlerimi kaçırıyorum. “Seninle seviştiğimi bile gördü. Sonra...”</p>

  <p>Devam edemiyorum. Gözyaşlarım çeneme düşüyor. Petra, kulaklarıma zorlukla ulaşan bir sesle utanmış gibi mırıldanıyor: “Benimle sevişecek misiniz?”</p>

  <p>“Evet,” diyorum. “Hikâyenin o bölümüne gelince.”</p>

  <p>“Ve Amcanız bizi seyredecek, öyle mi?”</p>

  <p>Başımı kaldırıyorum. “Arkasını döneceğine eminim. Amcam...”</p>

  <p>Boğuk ve uzlaşmayan sesi cümlemi bitirmemi engelliyor: “Amcanız 1943’te ölmemiş miydi?”</p>

  <p>“İlk kez 1943’te, ikinci kez 1968’de o sel yatağında öldü. Beni yalnız bırakmamak için.”</p>

  <p>Bir süre konuşmuyoruz. Sonra ona Amcam’ı anlatıyorum.</p>

  <p>“Bazıları ona hep bir budala diye bakmıştır. Sonraları çok düşündüm, söylenildiği gibi budala mıydı? Değildi. Sadece çok saftı ama bu onu rahatsız etmiyor, aksine mutlu kılıyordu. Saflıkla cesaretin ayrımından habersizdi belki de. Aslında kahramanlığının ardında inançtan çok saflık ve o Rum kızına duyduğu aşk yatıyordu.”</p>

  <p>Amcam’ı anlatmayı bitirince Petra elini uzatıp gözyaşlarıma dokunuyor. Parmaklarındaki ıslaklıkta o dev gibi adamı görmüş gibi üzgün bir sesle, “Amcanızı çok seviyor olmalısınız,” diye fısıldıyor. “Yine ezberlediğiniz bir şiir gibi anlattınız onu.”</p>

  <p>“Evet,” diyorum. “İnsan baştan aşağı inanç olan birini nasıl sevmez?”</p>

  <p>“Ama onu hiç görmediniz ki,” diye karşı koyuyor.</p>

  <p>“Doğru. Ama bütün çocukluğum babaannemin onunla ilgili anlattığı hikâyelerle geçti. Sonra 1965’te Sakız’a gidip 1920’de âşık olduğu o Rum kızını buldum. Kadın altmış iki yaşındaydı ve hâlâ Amcam’ı seviyordu. Bana Amcam’ın 1943’te nasıl öldüğünü o anlattı.”</p>

  <p>Petra, Amcam’ın ne 1943’te, ne de 1968’de nasıl öldüğünü soruyor. Ben de anlatmıyor ve susuyorum. Birkaç dakika sonra sanki aşağıdakilerle konuşur gibi mırıldanıyor: “Gönül sizi görünce neden Tarık dedi?”</p>

  <p>Şaşırıyorum; demek deminden beri Gönül’ü düşünüyordu. “Onu seviyordu,” diyorum.</p>

  <p>Dudakları sayıklar gibi birkaç kez sessizce açılıp kapanıyor. Sonra, “Öyleyse Tarık ölecek,” diyor.</p>

  <p>Hayır, Tarık ölmeyecek. Ama bunu ona şimdi söyleyemem. Şişeyi havaya kaldırıp, “Ölme sırası Ali’de,” diyorum. “Babası çiftçi olduğu için önce o ölecek.”</p>

  <p>Petra, Ali’yi unuttuğu için utanmış gibi kızararak kekeliyor. “Ölmesinin babasının çiftçi olmasıyla ne ilgisi var?”</p>

  <p>Yine ezberlediğim bir şiiri tekrarlıyormuş gibi anlatıyorum Ali’yi ona:</p>

  <p>“Ali ölüyor, çünkü dikenli telleri aşarken sırtından vuruldu. Dikenli telleri aşmak zorundaydı, çünkü teller yolunun üstündeydi. Tellere doğru koştu, çünkü kolaylıkla kaçabileceği öteki yönde marullar vardı. Marullara basamadı, çünkü çiftçi babası, küçükken, ona ekili şeylerin nasıl zorluk ve emekle yetiştiğini anlatmıştı.” Kısa bir soluk alıyorum. “Sırtına baktığımda bana öyle dedi. Ama asıl neden –tıpkı trompet çaldığındaki gibi– ekili şeylere karşı duyduğu çiftçilere özgü o içgüdüsel saygı ve duyarlılıktı.”</p>

  <p>Şiir bitince gözlerimizi aşağıya, yavaş yavaş sırtından ciğerlerine inen ölümü bekleyen Ali’ye çeviriyoruz. “Anlıyorum, ama ben hâlâ Tarık’ı merak ediyorum,” diyor Petra.</p>

  <p>Yine Tarık! Tarık ve o bekleyebilir. “Sabırlı olmalısın.”</p>

  <p>İtiraz edecekmiş gibi ellerini kaldırıyor, ama gözlerime rastlayınca vazgeçiyor.</p>

  <p>“Peki, sabırlı olacağım.” Susuyor. Ama sabrı ancak birkaç saniyeye yetiyor. “Aslında ötekileri de merak ediyorum: O psikiyatristi, Gönül’ü...”</p>

  <p>“İkisinin de dizleri güzeldi,” diyorum. “İkisi de adımı merak ediyordu. İkisi de senin var olduğuna, seni bulabileceğime inanmıyordu.”</p>

  <p>“Görünüşe bakılırsa beni bulmanız epeyce uzun sürdü.”</p>

  <p>Haklı. “Binlerce şişeyi boşaltmama yetecek kadar uzundu,” diyorum.</p>

  <p>Başının sert bir hareketiyle saçlarını geriye atıyor: “Sabah olunca beni de terk edeceksiniz değil mi?”</p>

  <p>“Onları terk etmedim,” diyorum. “Aslında o ikisinin elinde tutsağım.”</p>

  <p>İnanmıyor. Birden terk edileceğini düşünen bir kadını yatıştıracak sözcüklerin yetersizliğini hissediyorum. Belki dokunmak! Elimi, hep yaptığım gibi saçlarına uzatıyorum.</p>

  <p>“Benim de dizlerim güzel,” diyor Petra. “Ve o iki kadına ne yaptınızsa bana da onu yapacaksınız.”</p>

  <p>“Yanılıyorsun.” Kalın telli saçlarını okşamaya başlayınca uysal bir çocuk gibi söylediklerimi dinlemeye koyuluyor: “O ikisinin saçları siyah ve kıvırcık değildi. Üstelik Ali onları denize girerken seyretmemişti.”</p>

  <p>Başını elimin üstüne uzatıyor. Öteki elimi kısa etekliğinin açıkta bıraktığı dizlerine götürüp sözlerimi bitiriyorum: “Ve hiçbirinin adı Petra değildi.”</p>
</body>
</html>
