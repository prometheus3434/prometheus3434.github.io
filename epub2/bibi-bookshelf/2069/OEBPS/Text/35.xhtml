<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos10"></div>

  <p>Yatıştırmak isteyen, ama sinirli bir ses çığlığımı susturuyor. “Bağırma, buradayım.”</p>

  <p>Gözlerimi açıyorum. Evet, o. Petra! Hınçla bakıyor. Yoksa o kadının söylediklerini mi duydu?</p>

  <p>“Yalan,” diye mırıldanıyorum. Anlamıyor. “Hile yoktu.”</p>

  <p>Birden, “Sus,” diyor.</p>

  <p>Susup işaret parmağının ucuna dönüyorum. Oradalar; köpekler ve askerler. Öteki tarafa dönüyoruz. Orada da...</p>

  <p>“Oradaki,” diyor. “Sen misin, yoksa Tarık mı?” Yakamı tutup delirmiş gibi sarsıyor beni. “Cevap ver; susma Allah’ın cezası...”</p>

  <p>Nasıl cevap verebilirim? Belki anlar.</p>

  <p>“O...”</p>

  <p>Petra’nın merakı, benim cevabım, gece, gökyüzü ve korkum hemen önümüze düşen bombalarla ikiye bölünüyor.</p>

  <p>Düzlükte gölge yere çöküyor. İkimiz de önce köpeklere, sonra tepedeki helikoptere dönüyoruz. Ava onlar da katılıyor. “Bakmak istemiyorum,” diyor Petra.</p>

  <p>Ben de, ben de bakmak istemiyorum. Birbirimize dönüyoruz. Karşı koymasına fırsat vermeden kollarımı açıyorum. O bir ölüye, bense boş bir hayale sarılıyorum.</p>

  <p>On dakika sonra silah sesleri ve köpek havlamaları susuyor. Birbirimizden ayrılıyoruz. Konuşmadan, ama sanki daha önceden kararlaştırmışız gibi düzlüğe doğru, yerde yatan askere ve köpeğe basmamaya çalışarak yürüyoruz. İrileşen taşlar yürümemizi engelleyince duruyorum. Petra elini uzatıyor. Onu yanıma çekiyorum. Öne doğru eğiliyoruz.</p>

  <p>Evet, orada; yerde... Ve ölmüş.</p>

  <p>Yanımızdan geçen yedi asker ve iki köpek, tepemizde dönüp duran helikopter oyalanmadan Doğuya yöneliyor. Az sonra insanda pişmanlık duygusu yaratan sessizlik ve havada salınıp duran barut kokusuyla yalnız kalıyoruz.</p>

  <p>Petra’ya işaret ediyorum; önüme geçiyor. İkimiz de titriyoruz. Birkaç metre ötedeki cesetle aramda tam on sekiz yıllık bir kuşku var.</p>

  <p>“Onca geceyi bu an için yaşadım,” diye fısıldıyorum, Petra’nın kulağına.</p>

  <p>İkimiz de art arda ürperiyoruz. Artık vazgeçemeyiz. Gerçek ne ise, orada.</p>

  <p>“Bütün yapacağın sağ cebine bakmak,” diye fısıldıyorum. “Anladın mı, sağ cebine...” Petra başını sallayarak geriye dönmeye çalışıyor. Engel oluyorum. “Cesaret, birkaç dakikalık cesaret.”</p>

  <p>Petra bir adım atıp duruyor. Onu izliyorum. Ayak sesimi duyunca yeniden yürümeye başlıyor. Elimi göğsüme götürüyorum. Yüreğim; sadece birkaç dakika daha dayan, sonra istediğin kadar dinlenebilirsin. Petra cesedin yanına diz çöküyor.</p>

  <p>İçki, bir yudum içki...</p>

  <p>“Ne yapacağım?”</p>

  <p>Bağırıyorum. Sesim tiz, civardaki çakalları ürkütüyor.</p>

  <p>“Hayır, o sol cebi... Sağ cebine bak.”</p>

  <p>Petra elini sağ cebe uzatıyor.</p>

  <p>Tanrım! O gece burada değildin. Ama bu gece yardım etmelisin bana. Kurada hile yoktu, biliyorum.</p>

  <p>Petra elini dünyanın kaburgaları arasında yüzükoyun yatan cesedin sağ cebine sokuyor...</p>

  <p>“Cebi boş, bir şey yok.” Ardından elini çıkarıp geriye dönüyor. “Sadece,” diyor.</p>

  <p>Gökyüzü o anda ikiyi ayrılıyor: Yarısı ayaklarımın dibine düşerken önce onun, adı olmayan adamın gülüşünü, sonra cümlesini tamamlayan Petra’yı duyuyorum: “Sadece bir taş var.”</p>

  <p>Sadece bir taş. Beyaz bir taş... Dudaklarımdan fırlayan çığlık, gökyüzünün yerinde kalan öteki yarısını parçalıyor:</p>

  <p>“Beni aldattı. Beni aldattı. Beni aldattı. Hile yaptı...”</p>

  <p>“Hile mi, ne hilesi?” diyor Petra.</p>

  <p>“İki cebine de taş koymuş, biliyordum...”</p>

  <p>Petra elindeki taşı bırakıp doğruluyor. Ben avaz avaz bağırırken ayaklarının dibindeki cesedi seyrediyor. Sonra ani bir kararla eğilip yerdeki bedeni ters çeviriyor.</p>

  <p>“Aman Tanrım! Bu, bu siz değilsiniz... Bu Tarık.”</p>

  <p>Tarık mı? Çığlığım kahkahaya dönüşüyor. Doğuyu, Batıyı, geceyi ve Ölüdeniz’i titreten bir sesle gülüyorum.</p>

  <p>Petra dehşete kapılmış, art arda ürpererek dönüyor. Yüzünde yerdeki cesedin gövdesi gibi bir acıma var: Paramparça. Elimi kaldırmaya çalışıyorum; gözleri yabancılaşmış. Evet, nereden aldığını bilmediğim o gözler benim değil artık: Yarısı öfkeyle, kalanı da aramıza giren cesetle dolu.</p>

  <p>Konuşmak için dudaklarını aralıyor; elimi kaldırıp susturuyorum onu. Sıra saatlerdir beklediği cevapta; o hücrede unuttuğum sözcükte.</p>

  <p>“Benim adım...” Yutkunup, on sekiz yıldır boğazımda duran mırıltıyı söküyorum: “Tarık.”</p>

  <p>Petra daha sözlerim bitmeden cansızlaşıyor. Gözlerine rastlayınca başımı sallıyorum. Yine kımıldamıyor. Yüzü, kirpikleri, dudaklarının yanında çenesine doğru düşen yaşlar, hepsi cansız.</p>

  <p>“Duydun! Adım Tarık. Sana Tarık’ın kurtulacağını söylemiştim.”</p>

  <p>Kımıldamıyor; sanki sonsuza kadar öyle duracakmış gibi hareketsiz. Bu haliyle de güzel. Bir süre kim olduğumu unutup onu seyrediyorum: Sarı, açık kahverengi ve boz renklerin oluşturduğu büyük bir tabloya tasarlanarak konmuş siyah bir lekeyi andırıyor.</p>

  <p>Eşsiz bir görüntüyü bozmaktan korkarak elimi uzatıyorum. Neden sonra peşime düşen askerler Doğuda birdenbire beliren cansız güneşin içinde kaybolduğunda titreyerek uzanıp elime sarılıyor. “Ya o?”</p>

  <p>O!</p>

  <p>“Onun adı yok,” diyorum. “O biraz önce burada yitirdi adını.” İri bir damla burnuma ulaşıyor. “Keşke ben yitirseydim. Tam on sekiz yıldır O olmaya çalışıyorum.”</p>

  <p>Sesim aramıza ona bir daha ulaşmamı sonsuza dek engelleyecek bir duvar örerken yorgun bir fısıltıyla mırıldanıyor:</p>

  <p>“Peki, siz! Yani Tarık?”</p>

  <p>Elimi askerlerin kaybolduğu yöne çevirip, “Ben birkaç kilometre ötedeyim ve kaçıyorum. Birazdan beni de yakalayacaklar,” diye fısıldıyorum.</p>

  <p>O anda günün ilk dik ışığı gözlerime batıyor. Petra’yı ve her şeyi inkâr eden gözlerini görmemek için kirpiklerimi yumuyorum.</p>

  <p>Amca!..</p>
</body>
</html>
