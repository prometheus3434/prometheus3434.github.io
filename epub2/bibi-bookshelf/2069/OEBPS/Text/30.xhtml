<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos10"></div>

  <p>Gerçek hayat, yaşamak istediğimizle yaşadığımızın arasında kalandır, diyen yanılıyor. Gerçek hayat, köpeklerle aramızda giderek kısalan uzaklık; ve biz onun sonuna doğru koşuyoruz. Önde Tarık, arkada ben. Yarım saat, en fazla kırk beş dakika. Sonra güneşin ilk ışıklarıyla birlikte Ali’yle buluşacağız...</p>

  <p>Düşüncelerimi havlamalar kesiyor. Canı cehenneme köpeklerin.</p>

  <p>Ölüm denilen şey nedir; unutmak mı, yoksa unutulmak mı? Belki de...</p>

  <p>Tükürür gibi gülüyorum. Tarık şaşkınlıkla, ama koşmaya ara vermeden geriye dönüyor. Alnımdaki damlaları silip, “Terledim,” diye bağırıyorum.</p>

  <p>Evet, hem terledim, hem de bıktım: Koşmaktan, botlarımın ayağıma vurmasından, on iki kiloluk sırt çantasını taşımaktan, böyle bir gecede sırtüstü yatıp yıldızları seyrederken o kızla, Petra’yla sevişmek yerine köpeklerden kaçmaktan...</p>

  <p>Şu anda ölsem her şeyden kurtulacağım. Öyleyse ölüm... “Özgürlük,” diye bağırıyorum.</p>

  <p>Sözlerimi kayaların kıvrımlarında kırılıp sönen boğuk bir patlama kesiyor. Bıraktığımız mayınlardan biri. Acaba kaçının ayağı parçalandı?</p>

  <p>Tarık yavaşlayıp geriye dönüyor. “Düşündüğümüzden de yakındalar.”</p>

  <p>O anda göz göze geliyoruz. Dehşetle geriye çekiliyorum. O da aynı şeyi düşünüyor.</p>

  <p>Etrafa bakıyorum. Evet, burası. Ya Petra! Geldi mi? Petra’yı değil, ama Amcam’ı görüyorum. Öyleyse o da burada...</p>

  <p>Bir çığlık savurup koşmaktan vazgeçiyorum. Tarık birkaç adım daha atıp duruyor. Sonra telaşlı adımlarla geri dönüyor. “Yine ne oldu?”</p>

  <p>Cevap vermeden çevreyi inceliyorum: Dar bir sel yatağının tam ortasındayız; birkaç sıra iri kaya ve art arda kuru ağaç kökleri: Ağaçlar kaburgaları andırıyor. Yeryüzünün kaburgaları... Öyleyse tam yerinde durduk.</p>

  <p>Tarık kolumu tutup sarsıyor: “Niye bağırdın?”</p>

  <p>Ayak bileğimi işaret edip, “Burkuldu,” diyorum. “Basamıyorum.”</p>

  <p>Sonra onu bir süre oyalayacak yalanın üzerine bırakıyorum kendimi. Tarık, bütün gece boyunca tüketemediği öfkesiyle çantasını yere atıp eğiliyor.</p>

  <p>Bakacak! Bileğim onun olabilir. Benim Petra’yla randevum var. Onu bulmalıyım...</p>

  <p>Birkaç saniye sonra az ötedeki düzlükte kasıklarımın arasında buluyorum onu. Evet, Petra ve ben; o iki kişi biziz. Sevişiyoruz. Kasıklarımdaki basınç giderek artıyor. Az sonra o... Hayır!</p>

  <p>Tarık ayağa kalkıyor. Avaz avaz, köpek havlamalarını bastıran bir sesle bağırıyorum: “Önümden çekil!”</p>

  <p>Çekilmiyor. “Yalan söylüyorsun, bileğin sapasağlam...”</p>

  <p>İtip yere düşürüyorum onu. Aynı anda on beş metre ötede iki vücut boğuk çığlıklar atarak yere yıkılıyor.</p>

  <p>Benim, Petra benim oldu. Ali’yle buluşunca anlatmalıyım bunu ona. Artık geceyi unutabili...</p>

  <p>Tarık’ın yumruğu geceyi ve Petra’yı koparıp alıyor benden. Sırtüstü taşların üzerine yuvarlanıyorum. Yıldızlar... “Ayağa kalk,” diyor Tarık. Kalkmıyorum; yıldızlar büyülüyor beni. “Kalk dedim sana!”</p>

  <p>Gülüyorum. Yakamdan tutup beni kaldırmaya çalışıyor. Başaramıyor.</p>

  <p>“Yararı yok,” diye mırıldanıyorum. “Hem köpekler, hem de adamlar bizden daha hızlı.”</p>

  <p>Yakamı bırakıyor. Alnındaki terler akıp boynuna süzülmüş; yüzünü boyamış bir kızılderili savaşçısına benziyor. Beyazlar bizi yenecekler dostum...</p>

  <p>“Neden yaptın bunu?” diye soruyor.</p>

  <p>“Petra için,” diyorum. Şaşırmıyor, başını sallamakla yetiniyor. “Onunla seviştim.”</p>

  <p>Cevap vermiyor; belki beni duymadığından, belki de dikkati ölümle aramızdaki uzaklığı her geçen saniye kısaltan köpekler üstünde yoğunlaştığından.</p>

  <p>Köpekler! Ali’yi hatırlayıp, “Köpeklerden nefret ediyorum,” diye bağırıyorum.</p>

  <p>Bu kez duyuyor. Üzerime çevirdiği gözlerinde ne korkuya, ne de umuda rastlıyorum. Gözbebeklerinin çevresinde büyük bir boşluk var yalnızca. “Ne yapacağız?”</p>

  <p>Doğrulup oturuyorum. Zavallı arkadaşım! İlk kez ne yapacağını bana soruyor. Ali’yi terk ettiğimizden beri duymaktan korktuğu teklifi önüne sürüyorum: “Birimizin burada kalıp onları oyalaması gerek.”</p>

  <p>Bakışları bulutlanıyor. Hep bunun olmasını beklemiyor muyduk. Sonunda ikimizden birinin kaderi buraya varacaktı. Artık ayrılmak zorundayız.</p>

  <p>Kim, diye sormasına fırsat vermeden, “Ben kalırım,” diyorum. Gözleri, yenik düşeceğini anlamış gibi korkuyla açılınca, “Yorgunum,” diye devam ediyorum. “Hem yorgunum hem de bileğim, üzerine basamayacağım kadar ağrıyor.”</p>

  <p>“Yalan söylüyorsun,” diyor öfkeyle.</p>

  <p>“Seni rahatlatacaksa, gönüllüyüm de diyebilirim.”</p>

  <p>Söylediklerime inanmamış gibi bakıp oturuyor. Ne yapacağını gerçekten bilmiyor. Başını düşürmekten korkuyormuş gibi sıkıca kavrayıp ellerinin arasına almasından belli bu.</p>

  <p>Sigara paketimi çıkarıp uzatıyorum. Görmüyor. Ben içeceğim. Kibriti çıkarıyorum. Alev geceyi ve aldatıcı sessizliği birlikte yakınca silkinerek doğruluyor.</p>

  <p>“Ben, ben de gönüllüyüm.”</p>

  <p>Başımı sallayıp, “Önce ben söyledim,” diyorum. “Kural budur. Mızıkçılık yok.”</p>

  <p>Başını kaldırıyor. Yanaklarında biraz sonra çenesine varacak gözyaşları var.</p>

  <p>“Neden?” diye mırıldanıyor. “Neden yapıyorsun bunu?”</p>

  <p>Neden! İlle de bir neden mi gerekiyor? İsterse bir sürü neden sayabilirim. İlki Amcam ve Petra. Onları burada bırakıp gidemem. Ama Tarık’ın ikisini de tanımadığını hatırladığımdan sözlerime onlarla başlamaktan vazgeçiyorum.</p>

  <p>“Çünkü,” diye başlıyorum. “Benden daha gençsin, çünkü benden daha yakışıklı ve uzun boylusun, çünkü tanıdığım herkesten daha akıllısın, eğer bir şeyleri kurtaracaksak sen o kurtuluşa benden daha yakınsın ve...”</p>

  <p>Devam edemiyorum. “Ve” büyük ve köşeli bir yumruk olup boğazımı tıkıyor.</p>

  <p>Tarık önce, “Ve?” diye soruyor.</p>

  <p>Sonra yanağındaki damlaları eziyor. Ben o Allah’ın cezası “ve”yi yutup yeniden, “Ve,” diyorum. “Gönül seni seviyor.”</p>

  <p>Bu kez ne evet, ne de hayır diyor Tarık. Azrail’in arabasını çeken köpekler birkaç yüz metre daha yaklaşırken boş gözlerle beni süzüyor.</p>

  <p>Uzanıp elimi omzuna koyuyorum. Yine kımıldamıyor; gövdesi bir taş kadar soğuk ve hareketsiz. Ona yardım etmeliyim; eğer Gönül’ü seviyorsam onu kurtarmalıyım.</p>

  <p>“İstanbul’dan ayrılmadan önceki son gece yalının bahçesinde birbirinize sarıldığınızı, Gönül’ün ağlamamak için nasıl dudaklarını ısırdığını gördüm.”</p>

  <p>Başını kaldırıp şaşkınlıkla bakıyor yüzüme. “Bizi izledin mi?”</p>

  <p>“Evet,” diyerek gülümsüyorum.</p>

  <p>Suçlu oymuş gibi başını önüne eğiyor. Geriye dönüp Petra’yı arıyorum.</p>

  <p>Orada; aramızdaki kalın gölgelere, köpek havlamalarına, çevremizi saran korku çemberine rağmen doygun, ama parlak gözlerini, sıyrılmış eteğinin açıkta bıraktığı bacaklarını, dudaklarındaki acımayı görebiliyorum. Eğer vaktimiz olsaydı birbirimize aşık olabilirdik...</p>

  <p>Hayır, vaktimiz yok; Tarık aramıza giriyor. Ama hâlâ görüyorum onu.</p>

  <p>“Eğer seni dinleyip hemen Batıya doğru yola çıksaydık belki kurtulurduk.”</p>

  <p>Nereye varmak istediğini hissederek, “Hayır,” diyorum. “Pek şansımız yoktu. Senin yerinde olsam ben de...”</p>

  <p>Yine sözümü kesiyor: “Kura çekelim.”</p>

  <p>Sessizlik ve Petra kayboluyor. Küfrederek ona dönüyorum. Tam karşımda; başını sallıyor. Hırsla savuruyorum elimi. Tokat bir kırbaç gibi yanağında patlıyor.</p>

  <p>“Kura çekeceğiz,” diyor.</p>

  <p>Ayağa fırlıyorum. Köpekler yine havlıyor. Çok az vakti kaldı; kaçmalı. “Hemen gitmelisin, buraya gelmeleri an meselesi...”</p>

  <p>“Yüzde elli,” diyor inatla. “İkimizin de şansı eşit olmalı.”</p>

  <p>Yüzde elli! Deliler gibi gülüyorum. Oldum olası beş ve sıfırdan nefret etmişimdir.</p>

  <p>Yakasından tutup ayağa kaldırıyorum onu. Köpeklerin, askerlerin, aydınlatma mermilerinin, helikopterlerin canı cehenneme; avaz avaz bağırıyorum:</p>

  <p>“Biz insanız. Unuttun mu, insan olmak için geldik buraya. Kaderimizi bir sayıya ya da yüzdeye bırakamayız.” Silkinip kurtuluyor elimden. Bu kez yalvarıyorum. “Yaşamıma nerede ve nasıl son vereceğime karar verecek olan benim, bütün yapacağın geri dönüp buradan uzaklaşmak. Söz veriyorum, en az yirmi dakika oyalarım onları.”</p>

  <p>Tarık yine başını sallıyor. “Neden sen?”</p>

  <p>“Ölüm,” diyorum, “senden çok bana yakışır. Üstelik benim Amcam var.”</p>

  <p>“Kaçığın tekisin,” diyerek bir süre düşünüyor, sonra öfkeyle karşı koyuyor: “Asıl niyetin başka... Gönül’ün seni sevmediğini düşündüğün için benden öç almak istiyor ve ölümünle beni küçümseyebileceğini, yenebileceğini düşünüyorsun. Ama...”</p>

  <p>Sözlerini geceyi bir kumaşı yırtar gibi ses çıkararak ikiye ayıran aydınlatma mermisi bölüyor. Aynı anda birkaç kilometre Batıda, önce projektörünü ışıktan bir kılıç gibi geceye saplamış helikopteri görüyor, sonra gürültüsünü duyuyoruz.</p>

  <p>Ona dönüyorum, bakışları peşimizdeki köpekler kadar kararlı. Peki, kura çekeceğiz. Beyaz bir taş! Neden olmasın? Evet, beyaz bir taş... Yere eğilip bir taş alıyorum. Köpekler...</p>

  <p>“Taşı görüyor musun? Şimdi elimi arkaya götüreceğim ve taşı sağ ya da sol avcuma alıp, ellerimi pantolonumun ceplerine sokacağım. Birini, sağ ya da sol cebimi işaret edeceksin; dolu çeken gidecek.”</p>

  <p>Tarık büyülenmiş gibi ellerime bakıyor. Ellerimi önce arkama götürüyor, sonra cebime sokuyorum.</p>

  <p>Tarık yutkunarak, bir fısıltının içinde ezilip öğütülmüş sesiyle, “Sol,” diyor.</p>

  <p>Sol elimi sol cebimden çıkarıp avcumu açıyorum.</p>

  <p>On beş-yirmi metre geride Petra’nın nereden aldığını bilmediğim gözlerinde art arda çığlar devrilirken on sekiz yıl ötede Tarık’la kucaklaşıyoruz. Sonra Petra’nın bir fısıltısının içinde can çekişen sesini duyuyorum:</p>

  <p>“Kim kazandı?”</p>
</body>
</html>
