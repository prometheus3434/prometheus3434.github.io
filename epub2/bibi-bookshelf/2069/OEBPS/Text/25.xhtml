<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos10"></div>

  <p>Uzun bir süredir konuşmuyor; denizi, şehrin gürültüsünü ve akşamı dinliyoruz. Kandilli’ye varmak için acele eden vapur, düdük çalarak uzaklaşırken Gönül’ün eli soğuk ve kırık parmaklarımı buluyor.</p>

  <p>Haykırmamak için zor tutuyorum kendimi. Dokunuşu parmaklarımda uykuya yatmış o acıyı uyandıracak. Benden önce hıçkırıyor. Ona eziyet etmemeliyim. Eğilip gözlerinden dökülen hüznü yanaklarından içiyorum.</p>

  <p>“Zavallı sevgilim,” diyor usulca.</p>

  <p>Evet, zavallıyım. Adı, gerçek dişleri ve kabussuz gecesi olmayan bir zavallı.</p>

  <p>“Ne yaptı o kadın sana?” Başımı omzuna bırakıyorum. “Hadi, anlat! Seni dinlerim.”</p>

  <p>Dinleyecek! Öyleyse... Düşüncelerimi Kandilli’ye doğru uzaklaşan vapurun ardına takıp Gönül’e dönüyorum.</p>

  <p>Beni bekliyor. Merakla, istekle ve kıskançlıkla... Ya gözlerinin dibindeki sisin altındaki kıvılcım; o alevin anlamı ne?</p>

  <p>“Seni dinliyorum,” diyor.</p>

  <p>“Beni güldürdüler,” diyerek başlıyorum. “Evet, önce haftalarca güldük; sonra beynime kuşku tohumları ektiler ve ara vermeden sulayıp büyüttüler. İkinci ayın sonunda...”</p>

  <p>Susup gözlerine dönüyorum. O ateş hâlâ orada.</p>

  <p>Gönül, sessizlik uzayınca tedirgin bir sesle soruyor: “İkinci ayın sonunda ne oldu?”</p>

  <p>Gözlerimi kaçırıyorum. Ama dudaklarım ona boyun eğiyor:</p>

  <p>“Tarık’la aynı kızı sevdiğimizi öğrendiler... Sonra o kızın ikimizi de sevmediğini anlattılar. Daha sonra...”</p>

  <p>Daha sonrasını anlatamıyorum. Bağırışı susturuyor beni:</p>

  <p>“Yalan!” Susuyorum. Gönül beni görmüyormuş gibi arkamdaki bir noktaya bakarak tekrar bağırıyor: “Seviyorum, seni seviyorum.” Kısa bir süre yalının önünden geçen kosterin düdüğünün ara vermesini bekliyor, sonra bu kez inandırmak ister gibi fısıldıyor: “Hep de sevdim.”</p>

  <p>Cevap vermeden elindeki içki şişesini uzatan o asistanın hayalini yok etmek için gözlerimi ovuşturuyorum.</p>

  <p>Gönül yeniden, ama bu kez yenik bir sesle atılıyor:</p>

  <p>“Nasıl kanıtlayabilirim?” Yüzümdeki ifade nasıl kanıtlayacağını söylemiyor mu? Hıçkırıyor. “Hayır, biliyorsun, denedim; ama yapamadım.” Yanaklarında oluşan çukurlara doğru akan gözyaşlarını izliyorum. O kendini savunuyor: “Ne olur, dişlerimi çektirmemi isteme benden.”</p>

  <p>Başımı sallıyorum. Ondan böyle bir şey yapmasını istemedim.</p>

  <p>“Bu saçmalığı o psikiyatristler aklına soktu.” Elini çaresizlikle iki yana açıp karnını gösteriyor. “Bu halimle nasıl dişlerimi çektirebilirim; uyuşturucu kullanamayacağımı bilmiyor musun?”</p>

  <p>Beynini, beynindeki sıvı salgılayan o bezi kullansın. “Benimkileri çekerlerken bana uyuşturucu vermediler,” diyorum.</p>

  <p>Gözyaşları bakışlarının dibindeki o ateşin üstüne dökülüyor. Elimi uzatmayı düşünüyorum, ama o sel yatağında yüzü koyun yatan kanlı üniformalı ceset aramıza giriyor. Vazgeçiyorum, sonra vazgeçtiğim için sinirleniyorum. Yaptığım alçaklık. Her şeyin olduğu gibi alçaklığın da bir sınırı olmalı...</p>

  <p>Ona daha fazla acı çektirmemeliyim.</p>

  <p>Elimi uzatıp karnında büyümeye çabalayan, Tarık’la bana ait, cinsiyeti henüz belirsiz o et parçasına dokunuyorum. Acaba onu sevebilecek miyim?</p>

  <p>“Az önce tekme attı,” diyor Gönül.</p>

  <p>Kime benzeyecek? Benim gibi bir korkak mı olacak? Gönül elimi tutup yüzüme çekiyor. Kız olmalı; evet, kesinlikle kız olmalı... “Oğlan istemiyorum,” diyorum Gönül’e.</p>

  <p>Gülüyor; ama sonra gecenin karanlığın da parıldayan dişlerinden utanmış gibi ağzını kapatıp susuyor.</p>

  <p>Parmaklarımı dudaklarına götürüp mırıldanıyorum: “Dişlerini seviyorum. Onlarsız çirkin biri olurdun.”</p>

  <p>“Öyleyse,” diyor Gönül.</p>

  <p>Parmaklarımı kararsızca kımıldatarak susturuyorum onu.</p>

  <p>“Evet, dişlerini çektirmeni istediğimi düşünmen aptallıktı.” Gözleri, dibindeki o ateşle birlikte yeniden eski renklerine kavuştuğunda sözlerimi bitiriyorum: “Tıpkı hastaneye yatmam gerektiğini söylemen gibi.” Gönül korkuyla irkiliyor. Hayır, ne derse desin, ne düşünürse düşünsün, o hastaneye gitmeyeceğim... “Şişeyi uzatır mısın?” Kısa bir an için duraklıyor, sonra içkiyi kucağıma bırakıyor. Bugün Perşembe... Kadehi kaldırıp soruyorum. “Sence sızmadan Cumaya kadar içebilir miyim?”</p>

  <p>Gönül bakışlarını boşalan kadehten ayırmadan kararlı bir sesle mırıldanıyor: “Hepsini çektireceğim... Göreceksin.”</p>

  <p>Onu sinirlendireceğini bilerek gülüyorum. “Neyi kanıtlayacaksın? Beni sevdiğini mi?” Cevap vermiyor. “Yoksa dişsiz ağzının beni hastaneye hapsedeceğini mi?”</p>
</body>
</html>
