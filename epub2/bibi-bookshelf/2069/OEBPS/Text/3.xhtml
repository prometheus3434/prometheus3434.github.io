<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos10"></div>

  <p>Ali, “Çok bastırma, gıdıklanıyorum,” diyor. Elimi geri çekiyorum. “Sağol,” diye devam ediyor. “Az kalsın kahkahalarla gülecektim.” O gülmekten söz ederken ben büyülenmiş gibi parmağıma bakıyorum. “Düşünebiliyor musun, gülseydim Tarık ne yapardı?”</p>

  <p>Hiçbir şey düşünmüyorum. Beynimin içinde avaz avaz bağıran bir ses, parmaklarımda ise kan var. Ali, “Ne olduğunu görebildin mi?” diye soruyor.</p>

  <p>Gördüm, Allah’ın cezası! Sırtında işaret parmağımın girebileceği kadar geniş ve derin bir delik var; kan fışkırıyor. “Konuşsana,” diyor Ali. “Dilini mi yuttun?”</p>

  <p>Dilimi bulup ısırıyorum. Yoksa bağıracağım. Ali, gülecekmiş gibi omuzlarını kımıldatınca mırıldanıyorum: “Bir şey batmış, galiba ucu hâlâ içerde.”</p>

  <p>“Şimdi anladım,” diyor. “Demek gıdıklayan oymuş.”</p>

  <p>Bileğime kadar tırmanan kanı pantolonuma siliyorum. Ölecek. Evet, ölecek... Ses beynimde yankılanıp biçim değiştiriyor: Gülecek, gülecek... Korkuyla, “Sakın gülme,” diyorum.</p>

  <p>“Tamam,” diyor Ali. “Şaka yaptım, gülmem.” Sonra çantayı bulmak için eğildiğimde sesini yükselterek devam ediyor: “Tam dikenli telleri geçiyordum ki, herifler ateş açtı. Ben de acele etmek zorunda kaldım. Herhalde o zaman battı.”</p>

  <p>Dikenli tellerin orada ne işi vardı? “Neden dümdüz koşmadın?” diye soruyorum.</p>

  <p>Gülüyor ve, “Yerde marullar vardı,” diyor. “Eğer dümdüz koşsaydım marulları ezecektim.”</p>

  <p>Hangimiz daha deliyiz? O mu, ben mi? Düşünmekten vazgeçip çantadan tamponu çıkarıp yarayı görmeden göllenen kanın üzerine bastırıyorum. “Sen hangi taraftaydın?” diye soruyor Ali, merakla.</p>

  <p>“Sağda; Ebu-Halid’in adamlarına yakındım.”</p>

  <p>Soğuk ona Ebu-Halid’i ve marulu unutturuyor. “Çabuk ol, üşüdüm. Üzerime bir şey örtmezsen zatürree olacağım.”</p>

  <p>Parkasını alıp omuzlarına örtüyorum. Neden onu buldu? Başımı kaldırıp yıldızlara bakıyorum. Tanrı’yı görebilsem ona Ali’nin amcası olmadığını hatırlatacağım.</p>

  <p>“Önce kaşıntı, sonra sırtımı gıdıklayan o tel...”</p>

  <p>Konuyu yaradan uzaklaştırmaya çalışıyorum: “Ne gece!”</p>

  <p>Yanına uzanmamı bekliyor. Yerleştiğimden emin olunca, “Düşünürsen o kadar da kötü değil,” diye başlıyor. “Son bir haftadır ilk kez böyle yan yatıp biraz dinlenme fırsatı geçti elimize.”</p>

  <p>Gözlerimi işlemediğim suçtan edindiğim suçluluk duygusuyla onunkilerden kaçırıyorum. Ona nasıl baktığımı görmemeli.</p>

  <p>“Canım ne istiyor, biliyor musun?” Bilmiyorum. O, “Sigara,” diye ekliyor. “Bir sigara içmek için neler vermezdim.” Elini göğüs cebine götürüyor. “Hey, öyle bakma, şaka yaptım.” Gözlerimi kapıyorum. Ciğerlerine kadar sızmış o sinsi kurşunu ne zaman fark edecek? “Ne düşünüyorsun?”</p>

  <p>Her şeyi açıklayacakmışım gibi elimi ağzıma götürüyorum. Kafamın içinde oraya buraya çarpan o iki sözcük beynimi küçük parçalara ayırıyor: Ölecek, gülecek. Ölecek, gülecek. Ölecek, gülecek... Gözlerimi açıp, “Gülmeni yeğlerim,” diyorum.</p>

  <p>Sessizce gülüyor. “Ben ne düşündüğünü sordum,” diyor.</p>

  <p>Sesi düşüncelerimi okuyormuş gibi sevecen... Düz, her şeyden uzaktaki tepeyi o zaman görüyorum. Tam arkamızda. Ali kımıldayınca bakışlarımdan düşüncelerimi anlayacağı korkusuyla atılıyorum.</p>

  <p>“Tepeyi, arkamızdaki tepeyi düşünüyorum.” Ali yavaşça, ciğerlerine ulaşmaya niyetli kurşunu uyandırmamaya çalışarak başını çeviriyor. “Orada olsaydım belki Amcam’ı görebilirdim.”</p>

  <p>Elini uzatıp sırtıma vuruyor. Tarık, az ötede, aşağıda gürültüye dönüyor. Her şeyin yolunda olduğunu işaret ediyorum; bakışlarını tekrar önündeki düzlüğü kuşatmış, saatlerdir bizi içine alarak koruyan dost karanlığa çeviriyor.</p>

  <p>Ali yeniden mırıldanıyor. “Biliyor musun dostum, sende hoşuma giden şey bu deliliğin.” Cevap vermiyorum. “Amcan’ı en son ne zaman gördün?”</p>

  <p>“Birkaç saat önce kibutzdaki ambarın oradaydı. Benimle övündüğünü söyledi.”</p>

  <p>“Soyaçekim,” diyor Ali. “Delilik sana Amcan’dan miras kalmış olmalı.” Sözlerini bitirdiğinde uzaktan yükselen madeni bir ses bir süre düzlüğü kaplıyor. “Aldırma,” diyor Ali. “Ne olup bittiğini anlamak Tarık’ın işi. Biz yan yatıp keyfimize bakacağız.”</p>

  <p>İşbölümüne uyup ona dönüyorum. Amcam’da kalmıştık. “Amcam deli değildi,” diyorum.</p>

  <p>“Doğru. O, beş metrelik ahşap bir tekneyle Alman hücumbotuna saldırmaya kalkışmamış mıydı?”</p>

  <p>“Direnişçilere yardım etmek istiyordu,” dedim. “Başka çaresi yoktu.”</p>

  <p>“Yunan direnişçilerine, öyle mi?”</p>

  <p>“Evet,” diyorum, saygılı bir sesle.</p>

  <p>“Ve bunu 1920’de bir Rum kızına âşık olduğu için yaptı. Komünist olduğu için değil.”</p>

  <p>“Amcam’ın yirmi iki yıl gibi kısa bir sürede aşkını unutacağını düşünüyorsan yanılıyorsun. O hiçbir şeyi unutmaz. Amcam’la ilgili her şey ölümsüzdür.”</p>

  <p>Bir süre konuşmuyoruz. O sırtını, ben Amcam’ı ve ölümsüzlüğü düşünüyorum.</p>

  <p>Ali neden sonra, “Şimdi o tepede olsam,” diye yeniden başlıyor. “O tepede olsam, yanımda güzel bir kız, elimin altında içki, dudaklarımda da bir sigara olsa...”</p>

  <p>Sesi incelip kaybolurken başımı kaldırıp Ölüdeniz’e kadar uzanan düzlüğe hakim konumdaki tepeyi süzüyorum. Evet, neden olmasın. Belki orada bir kız bulabiliriz. “Gidip bakmamı ister misin?” Ali şaşkınlıkla duraklıyor. Önerimi yineliyorum: “Oraya gidip o kızı bulmamı ister misin?”</p>

  <p>Başını sallıyor; kararsız. “Sana inanmıyorum. Oraya Amcan’ı aramak için gideceksin. Kızı umursadığın falan yok.”</p>

  <p>“Söz,” diyorum. “Sadece kızı arayacağım.”</p>

  <p>İkimiz de kararlaştırmış gibi aynı anda Tarık’a bakıyoruz. Tarık yere uzanmış, gergin vücuduyla düzlüğe doğrultulmuş, ateş etmeye hazır bir namluyu andırıyor.</p>

  <p>“Ben seni idare ederim,” diyor Ali. Burnumun ucundaki bitkiyi koparıp ağzıma atarken bir fısıltıya dönüşüyor sesi: “Hadi git, fırsatını bulursan benim için de öp o kızı.”</p>

  <p>Gözlerimi kapıyorum. Gecenin soğuğunda o tepede tanımadığım bir kızı arayacağım. Ve fırsatını bulursam onu sırtı delik yoldaşım için öpeceğim. Amcam’a bakmak yok; söz verdim.</p>
</body>
</html>
