<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos10"></div>

  <p>“Ne kadar çok yıldız var,” diyor Petra. Sözlerini bitirirken elini uzatıp dudaklarımı kapatıyor. “Sakın çölde çok yıldız olur demeyin.”</p>

  <p>Sevişirken saçlarımdan çekip aldığı terin burnumu ıslatmasına aldırmadan avcunu öpüyorum. Bana doğru dönüyor; evet, düş değil, ama eti ve kemiği en az bir düş kadar güzel. “Dizlerini öpmelisin,” diye mırıldanıyorum.</p>

  <p>Elini dudaklarımdan çekip yana dönüyor. Şimdi profilden görüyorum onu; gerideki karanlıktan yontulmuş bir büste benziyor.</p>

  <p>“Karnım acıktı,” diyor birden. “Hem karnım aç, hem de göğüslerim acıyor.”</p>

  <p>Dirseğime yaslanıp doğruluyorum. “Dizlerini öpmelisin. Her gece... Önce sağı, sonra sol dizini...”</p>

  <p>Bu onu güldürüyor. “Sizde diz fetişizmi mi var?” Başımı sallıyorum. “Öyleyse,” diyor.</p>

  <p>Yıllarca önce Alev’in söylememe izin vermediklerini anlatıyorum ona:</p>

  <p>“Kadın dizi, görünenle görünmeyenin, bilinenle bilinmeyenin, olağanla olağanüstünün ayrımı ve sınırıdır.” Elini uzatıp parmaklarını dudaklarıma götürürken, “Gizdir, isteklerin düğüm noktasıdır,” diye devam ediyorum. “Diz, zevke varan uzun yolun ilk ve son dönemecidir...”</p>

  <p>Uzanıp parmaklarının arasından içtenlikle öpüyor dudaklarımı. Sonra, “Ama göğüslerime karşı nazik olmalısınız,” diyor.</p>

  <p>Nazik! Peki. “Bir daha sefere bir gül yaprağına dokunuyormuş gibi dokunacağım onlara...”</p>

  <p>“Söz mü?”</p>

  <p>“Söz,” diyorum.</p>

  <p>Doğrulup dizlerini öpüyor. Önce sağı, sonra solu. Elimi uzatıp on dört yıl önce Alev’e söylediğim gibi saçlarını okşuyorum. Mutluluktan ağlayabilirim. Söyleyecek güzel bir şeyler bulmalıyım. Gözyaşları! Gözyaşından daha anlamlı ne olabilir?</p>

  <p>“Lütfen ağlamayın,” diyor Petra.</p>

  <p>“Neden?”</p>

  <p>“Çünkü size aşık olabilirim. Oysa...”</p>

  <p>Oysa! Evet, olabilir. Baştan çıkarmanın gizli çağrışımlarla yüklü o şehvetli serüvenini birlikte yaşayabilir, beynimizdeki, vücutlarımızın kıvrımlarında saklı binlerce küçük gizi keşfedebiliriz. Ama...</p>

  <p>Ama ben ölüyüm. Çünkü on sekiz yıl önce öldüm. Bütün bunlardan sonra sevmek oldukça zahmetli ve güç.</p>

  <p>Nereden aldığını bilmediğimiz gözlerine dönüyorum. Bakışları rengârenk. Gecenin karanlığında bir çift iri damla gibi parlayan o ıslaklığın içinde saflığın beyazlığını, mutluluğun maviliğini, geriye çekilip gizlenmiş şiddetin kızıllığını ve sonra her şeyi öğütüp yutan derin koyuluğu fark ediyorum.</p>

  <p>Hayır, bana kalsa tek rengi, o dinlendirici koyuluğu tercih ederim. Sürekli değişiklik gösteren bir kişiliğe dayanacak kadar güçlü ve yarasız değilim.</p>

  <p>“Oysa aşık olmak istemiyorum,” diye devam ediyor Petra. “Siz tehlikeli ve korkutucusunuz. Biliyor musunuz? Adınız, olsa olsa Korkut olur sizin.”</p>

  <p>Başımı sallayıp, “Hayır,” diyorum. “Adım yok benim. On kilometre Doğudaki bir sel yatağında unuttum onu.”</p>

  <p>Petra elini uzatıyor; tutuyorum. Sonra küçük parmağını ötekilerden ayırıyorum. Merakla dönüyor.</p>

  <p>Merakını yitirmesine izin vermeden, “Küçük parmağın,” diye mırıldanıyorum. “Bundan sonra elini kim tutarsa tutsun, küçük parmağın benim. Bunu hiç unutma!”</p>

  <p>Petra, “Yapmayın... Lütfen, durumu zorlaştırmayın,” diyor.</p>

  <p>Evet, zorlaştırmamalıyım. Oysa ona aşık olup hükmetmek ister, ona güzel bir kadının mutluluğunu ya da mutsuzluğunu tattırıp, belki de boynunu öperken hafifçe dişlerdim...</p>

  <p>Dişlemek! Kahkaha bir el bombası gibi yuvarlanıp ayaklarımızın dibine düşüyor.</p>

  <p>Petra yanında gürültüsünü unuttuğu bir el bombası patlamış gibi irkiliyor: “Neden güldünüz?”</p>

  <p>“Dişleyemem,” diyorum. “Dişlerim yok benim.”</p>

  <p>Elini uzatıp yanaklarımdaki gözyaşlarımı tutmaya çalışıyor, ama başaramıyor. Su damlacıklarının rüyalar gibi hiçbir zaman elle tutulamayacağını anlatmalıyım ona.</p>

  <p>Kararlı, sevmeye, belki de aşık olmaya hazır bir ses düşüncelerimle su damlalarının arasına giriyor:</p>

  <p>“Bilmiyordum, inanın, bir erkeğe ağlamanın bu kadar yakışacağını bilmiyordum...”</p>

  <p>Doğuya, on sekiz yıl önce Petra ve ölümle randevulaştığım o sel yatağına dönüyorum. Ben de bu kadar sık ağlayacağımı bilmiyordum. Artık hikâyenin sonuna doğru yola çıkmalıyız.</p>

  <p>Uzattığım elimi tutuyor, kalkıyor. “Gidiyoruz,” diyorum “Vakit geldi.”</p>

  <p>Hâlâ ağlıyorum...</p>
</body>
</html>
