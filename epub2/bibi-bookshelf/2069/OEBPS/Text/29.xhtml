<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <div class="bos10"></div>

  <p>“Geldik,” diyorum.</p>

  <p>Petra elimi bırakıp ileriye doğru yürüyor. Az ötede yıllarca önce kura çektiğimiz o sel yatağı var. Eksik olan ay. Hayır, ay yoktu o gece. Sadece yıldızlar vardı... Başımı kaldırıp bakıyorum. Yıldızlar yerinde. Petra geri geliyor. Parmaklarımın ucundaki titremeyi yatıştırmaya çalışıyorum. Biraz daha dayanmalı, artık hikâyenin sonuna geldik.</p>

  <p>Birdenbire, sanki suçlu benmişim gibi soruyor:</p>

  <p>“O yaşlı kadın beni öldürmeye çalıştı, değil mi?” Başımı eğiyor ve susuyorum; o mırıldanıyor: “Ama sen beni korudun...” Sonra yanıma oturuyor. “Beni neden öldürmek istedi?”</p>

  <p>Ona bakmadan, on sekiz yıl öteden yaklaşan ayak seslerini duymak için alçak sesle cevap veriyorum:</p>

  <p>“Direncimi kırmak, dişsizliğe, tırnaksızlığa, kırık kemiklere, sağır bir kulağa ve üzerimden akıp giden yirmi iki kiloya nasıl dayandığımı ya da dayanabildiğimi öğrenmek için...”</p>

  <p>Parmakları elimi bırakıp yanaklarıma yükseliyor. Hayır, artık ağlamayacağım; gözpınarlarımda kalan birkaç damla yaşı birazdan ölecek olan o genç adam için saklamalıyım.</p>

  <p>“Zavallı sevgilim,” diyor Petra.</p>

  <p>Sevgilim! İlk kez sevgilim dedi bana. Sevinçle, biraz sonra öleceğimi unutarak ürperiyorum.</p>

  <p>“Duruma en uygun sözcük buydu,” diye devam ediyor. Sonra giderek inandırıcılığını kaybeden alçak bir sesle, “Seni mutlu etmek istedim,” diyerek susuyor.</p>

  <p>Teşekkür etmem gerekiyor. Parmaklarını öpüyorum. Amcam’ın şarkısını o sırada duyuyorum. Bir şarkı! Neden olmasın?</p>

  <p>“Şarkı söyler misin?”</p>

  <p>Şaşırıyor, “Belki,” sonra heyecanla ekliyor: “Aslında caz severim ben; en çok da Sarah Vaughan’ı.”</p>

  <p>Sarah Va... Benim istediğim...</p>

  <p>“Yüreğimi denize taşıyacak bir şarkı; insanı büyüleyen, şu çölün gün ışığı kadar keskin olan gerçekliğini örtecek koyu bir şarkı...”</p>

  <p>“Bilmem ki,” diyor Petra.</p>

  <p>Sonra sözlerinin aksine hiç oyalanmadan bildiği şarkıya başlıyor. Gözlerimi kapıyorum. Karanlığı, gökyüzünü, yıldızları yok eden ayı; ışığını, denizdeki yansımayı, yansımanın içindeki yakamozları ve birbirine sarılmış iki çıplak vücudu görüyorum; biri benim, öteki ise Petra.</p>

  <p>Petra gülümseyerek şarkısına devam ediyor...</p>

  <p>Amcam’ı da görüyorum. Kumsalı işaret ediyor. Onu izliyorum. 1920’de Marika’yla –yoksa adı Aliki miydi?– seviştiği yere kadar.</p>

  <p>Petra şarkıyı sürdürüyor...</p>

  <p>Petra’yı denizden, Amcam’ın beni götürdüğü kumsala taşıyorum; ayaklarını basabileceği kadar alçak bir yere.</p>

  <p>Parmakları yere değince başını kaldırıyor.</p>

  <p>Tam o sırada on sekiz yıl önce yola bıraktığımız mayınlardan biri patlıyor. Petra telaşla başını çeviriyor; şarkının sonu...</p>

  <p>Yine de büyüyü sürdürmeye çalışarak, “Suyu sevdin mi?” diye soruyorum.</p>

  <p>Anlamıyor ve, “Anlamadım,” diyor.</p>

  <p>“Seni yaşlı kadından kaçırdım. Şimdi kollarımın arasındasın; biraz sonra seni kıyıya, düz bir kayanın üstüne götüreceğim ve...”</p>

  <p>Petra, “Ama buradayız,” diyerek araya giriyor.</p>

  <p>Evet, haklı; buradayız ve birazdan Tarık’la birlikte kura çekeceğiz.</p>

  <p>“Beklemelisin. Bir, en çok bir buçuk saat daha; sonra...”</p>

  <p>“Sonra,” diyor Petra.</p>

  <p>“Sonra ben öleceğim,” diyorum. Elimi sel yatağına kadar izliyor. “İşte orada.”</p>

  <p>“Size inanmıyorum,” diye karşı koyuyor. “Öldüyseniz, yani şimdi bir ölüyseniz, nasıl oluyor da bunca yıl sonra burada yanımda olabiliyorsunuz?”</p>

  <p>Şimdi söyleyemem. Sabırlı olmalı; ben tam on sekiz yıl bekledim. Elimi sessizliğin içinde Tarık’la beni bekleyen sel yatağına uzatıp, “Kura çekimini izlemelisin,” diyorum.</p>

  <p>Öfkelenmiş gibi kollarımın arasından sıyrılıyor; o düz kayaya taşıyamayacağım onu. Ama burada da...</p>

  <p>“Seninle sevişmek istiyorum,” diyorum.</p>

  <p>Bir an kımıldamadan, sanki evet diyecekmiş gibi bekliyor, sonra, “Hayır, daha bir saat önce seviştik,” diyerek geri çeviriyor önerimi.</p>

  <p>Daha sonra sert bir hareketle geri dönüp uzaklaşıyor. Şimdi hem onu, hem de birazdan düşüp öleceğim sel yatağını görebiliyorum.</p>

  <p>“Buraya gel,” diye bağırıyorum.</p>

  <p>Uysal dalgaların o düz kayanın eteklerinde çıkardığı sesler uzaklaşırken kararlı adımlarla geri geliyor. Tam önümde şimdi; kıvırcık saçlarının arasında bir karanfil var; dudakları gibi kırmızı.</p>

  <p>Sert, bütün geceyi inkâr eden bir sesle konuşmaya başlıyor:</p>

  <p>“On dört yıldır aranan kıvırcık saçlı esmer kız, gökyüzünde aydınlatma mermileri, iki ölü, içki, sır, kura...” Elini yüreğime saplamak ister gibi hırsla uzatıyor. “Ve adı olmayan siz...”</p>

  <p>“Güzelsin,” diyerek sözlerini kesiyorum. “Gözlerimin alışık olmadığı kadar kusursuz bir vücudun var.”</p>

  <p>Şaşırıyor ve duraklıyor, sonra şaşkınlığına sinirlenip elini geri çekiyor.</p>

  <p>“Hayır, doğru değil. Vücudumun bir sürü kusuru var.”</p>

  <p>“Doğru,” diyorum. Tekrar şaşırıyor. Ara vermeden devam etmeliyim. Ediyorum: “Senin en büyük kusurun kusursuz olman.”</p>

  <p>Bir süre kımıldamadan ayakta bekliyor. Sonra beğenilmenin beğenilmemekten daha az rahatsızlık verdiğini kavramış gibi gerileyen, ama yine de inatçı bir sesle cevap veriyor:</p>

  <p>“İsteme biçiminiz beni tedirgin ediyor. Bazen kendimi. Başını yardım ister gibi yana çevirip uygun sözcükleri buluyor: “Cinsel obje gibi hissediyorum.”</p>

  <p>Cevap vermiyorum. Yüzünü bana çeviriyor. Artık o karanfil yok saçlarında. Sesindeki öfke geriye çekilip bir fısıltının ardına gizleniyor:</p>

  <p>“Tanrı aşkına söyler misiniz, ben sizin için neyim?”</p>

  <p>Elimi uzatıyorum. Parmaklarını kaçırmıyor. Çekip yanıma oturtuyorum onu. Ne istediğimi bilerek başını omzuma dayayıp sol koluma sarılır gibi yaslanıyor.</p>

  <p>Kim olduğumu söyleyebilirim artık.</p>

  <p>“Sen bir hırsızsın,” diyorum kulağına. “Sevdiğim bütün kadınların güzelliklerini çalmış usta bir hırsız. On sekiz yıldır her gece düşündüğüm, yüzüne biçim vermeye çalıştığım biri...”</p>

  <p>Başını kaldırıp gözlerime bakıyor. Önce gözleri, sonra dudakları gülümsüyor. “Daha basit, sıradan biri olmayı...” Hayır! Eğilip sıradan olmaya hazırlanan dudaklarını buluyorum. Artık sıradan biri olamaz. “Hayır, yapmayın,” diye fısıldıyor.</p>

  <p>Tam duymak istediğim gibi bir cevap bu. Karşı koymayacağını ele veren, kıvrımlarında gizli bir davet çınlayan bir hayır.</p>

  <p>Sevdiğim bütün kadınları düşünerek öpüyorum onu. İstekle karşılık veriyor. Beline sarılınca ellerini boynuma dolayarak kendini geriye bırakıyor. Bir an kımıldamadan onu seyrediyorum. Çok güzel; ölümü unutturacak kadar büyüleyici. Üstüne eğilip saçlarını aralıyorum. Kulak memesinin ortasında hafif bir sertlik var.</p>

  <p>“Kalçalarını kasıklarımın arasına istiyorum,” diye mırıldanıyorum. “On sekiz yıl önce böyle düşlemiştim seni.”</p>

  <p>Kısa bir kararsızlığın ardından, dizlerinin üstüne dönüyor. On dakikam var. Ölmeden önce bir kadınla son kez sevişmek için yeteri kadar uzun bir süre bu.</p>

  <p>Birden duruyor ve telaşla fısıldıyor: “Amcanız, Amcanızın burada olacağını söylemiştiniz.”</p>

  <p>“Merak etme,” diyorum. “Bizi göremeyeceği bir yere çekildi.”</p>

  <p>Sonra zorlanmadan içine giriyorum. Bir gül gibi iki yana açılıp daha derinlere çekiyor beni. Uzakta, çölde, Kasım’da bir yıldız kayıyor. Yeniden dalga seslerini duyuyorum. Amcam, ardından adını aklında tutamadığım o Rum kızı beliriyor ufukta. Sonra üzerimize sessizlik yağıyor. Doğudan, Kuzeyden, Güneyden ve Batı...</p>

  <p>Ufku ve sessizliği Batıdan yaklaşan telaşlı ayak sesleri bölüyor.</p>

  <p>Petra duruyor.</p>

  <p>Hayır, durmamalı. Gelenler...</p>

  <p>Kalçalarımın ritmini bozmadan yatıştırıcı bir sesle haberi veriyorum:</p>

  <p>“Merak etme, gelen biziz.” Geriye dönmesini engelleyip cümlemi bitiriyorum: “Tarık ve ben...”</p>
</body>
</html>
