<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Dört Duvar Beş Pencere</title>
		<link href="main.css" rel="stylesheet" type="text/css"/>
<meta content="urn:uuid:3dbb546d-6c2b-4d80-a9d6-d36a5563bbae" name="Adept.expected.resource"/>
	</head>
	<body class="chapter epub-type_chapter">
    <div class="html5_section">
      <h1 class="baslik">BİR MASANIN EKSİK TARİHİ</h1>
			<p>Yağmur yağıyordu, hiç durmayacakmış gibi inatla yağıyordu ve ancak bir kişiyi koruyabilecek genişlikteki şemsiyenin altında, o benim koluma girmiş, birbirimize iyice sokularak yürüyorduk. Yine de omuz başlarımız ıslanıyordu. Önünden geçtiğimiz turizm bürosunda bir tanıdığının (aslında kocasının bir tanıdığıymış) olduğunu ve bizi böyle kol kola görürse neler olabileceğini düşünmemi söylediğinde biz o rüya evrenine çoktan girmiştik. Ne o tanıdıktan çekiniyorduk ne de başka tanıdıklardan.</p>
			<p>Ayakkabısının içine su girmişti galiba, bir dakika durabilir miydik. Dururduk. Caddenin solundaki kilisenin bahçe kapısının kemerli geniş saçağının altına sığındık. Şemsiyeyi kapayıp birkaç kez silkeledim ve zor bir iş becermişim gibi yanaklarımı şişirip puff diye soluğumu bırakarak ona baktım. O da bana baktı, sonra da çok komik bir şey olmuş gibi güldük. “Çorabım ıslanmış,” dedi. “Çok kötü, hastalanacaksın,” dedim. Omuz silkti. “İstersen oraya kadar yürümeyelim, yakında bir yere oturalım.” “Haayır,” dedi çocukça bir şımarıklıkla, “oraya gidiyoruz.” Yeniden şemsiyeyi açtım. Koluma girdi, iyice sokuldu bana, başını omzuma yasladı. “Ama lütfen biraz hızlı,” dedim. Oyunun kurallarına uygun bir biçimde somurttu: “Sana ayak uyduramıyorum, soluk soluğa kalıyorum.” “Sigara içen ben, soluk soluğa kalan sen,” dedim. “Evvet,” dedi yine aynı çocuksulukla.</p>
			<p>“Bak, o masa boş,” dedi. O masa boştu. Buraya ilk geldiğimiz, birbirimize ilk yakınlaştığımız, o güne dek adını koyamadığımız, ama bir aşkın (aşkta mantık arama, demişti bana, ne olur arama; bir şey yaşanacaksa bırak yaşansın) kıvılcımlandığı o masaya kimse oturmamıştı bu gece. Yıkanan parke taşları ışıl ışıldı dışarıda, tramvay rayları çelik ışıltılarla parlıyordu. Köşedeki dükkânın neon ışıkları nane likörü gibi dökülmüştü sokağa. Dışarıda hızlı hızlı, koşarcasına yürüyordu insanlar; boştaki kollarını öyle bir sallıyorlardı ki, kurulmuş oyuncaklara benziyorlardı ya da robotlara. Bir kum saatinin içinde devinen kum taneleri gibiydik; onlar düşmek için yarışırlarken, biz, saydam zemine tutunmaya çalışıyorduk. Karşı kaldırımda, saçak altında, ellerini pantolonunun ceplerine sokmuş bir serseri (o adam) dikiliyordu. “Bak,” dedim, “karşı kaldırımda kim var.” “Aaa,” dedi, eliyle alnına vurdu, “olamaz!”</p>
			<p>Buranın görünümüyle uyumlu, uzun beyaz önlüklü, güleç yüzlü genç garson masamıza sokulup en kibar tavrını takınarak, “Hoş geldiniz,” dedi. Birbirimize bakıp gülümsedik. Bu durumlarda başka ne yapılırdı ki; bir garson karşısında hepimiz savunmasızdık ve olduğumuzun dışında görünmek zorundaydık. “Ne alırız? Şarap?” Biraz düşündü, “Olabilir,” dedi, “beyaz şarap.” Garson saygıyla (yapaydı, biliyordum, ama elimden bir şey gelmiyordu) başını eğdi: “Küçük mü, büyük mü olsun efendim?” Şarabı o seçtiği için ona soruyor. Bu durumlardaki kararsızlığımıza bayılıyorum. Güç bir seçimle karşı karşıyaymışız gibi yine birbirimize bakıyoruz. “Büyük olsun, siz önce şarabı getirin, daha sonra yiyecek bir şeyler söyleriz.”</p>
			<p>Şarabı masanın başında açıyor, kadehlere dolduruyor. Allah’tan, kadehin birine birkaç damla şarap koyup (içinden hınzır bir gülüşle, dıştan son derece saygılı) beğenip beğenmediğimizi bir İngiliz uşağı edasıyla beklemiyor. Benim de, şaraptan bir yudum alıp gözlerine bakarak, bu arada damağımı şaklatıp başımı ağır ağır sallayarak beğendiğimi belirtmem gerekmeyecek.</p>
			<p>“Şu adam her gece mi buraya geliyor, yoksa bizim geldiğimiz geceler mi?”</p>
			<p>“Hangi adam?”</p>
			<p>“O adam işte,” dedi, “saçağın altında dikilen.”</p>
			<hr class="bosluk"/>
			<p>Buraya ilk geldiğimiz günü düşünüyorum. Güzel bir ilkbahar gününün akşamüzeriydi. O gün, iş gereği birlikte olmuştuk. Daha sonra da bir yerlerde oturmayı önermiştim; günün yorgunluğunu atmak için bir şeyler içer, biraz da konuşurduk. Onunla birlikte olmaktan ve konuşmaktan çok hoşlanıyordum. Bunu uygun bir dille söylemiştim; teşekkür etmiş, o da benimle birlikte olduğunda zamanın nasıl geçtiğini anlayamadığını ifade etmiş, önerimi gülümseyerek kabul etmişti. Onun bildiği hoş bir yer vardı, istersem oraya gidebilirdik, hem bulunduğumuz yere de yakındı. Buraya gelmiştik. İçerisi kalabalık sayılmazdı. Biz bu masayı seçmiştik. Gözlerime bakıp nasıl, demişti, beğendin mi? Beğenmiştim. Gizemli bir havası vardı. Ama her zamanki gibi, içimdeki kıpır kıpır coşkuyu sözcüklere dökememiştim. Haftanın beş günü canlı caz müziği sunuyorlarmış burada. Önemli cazcılar çalıyormuş; genellikle mainstream ve klasik caz. Ben caz sever miymişim. Evet, demiştim. Ama o gün pazartesiydi ve canlı müzik yoktu. Teypten, Dexter Gordon’un yumuşak saksofonu duyuluyordu. O gün oturduğumuz cam kenarındaki bu masayı daha sonraki gelişlerimizde de boş bulduk, hep burada oturduk. “Bizim masamız” olmuştu artık. Şu pencere, demiştim o ilk geldiğimiz akşam, başka bir dünyaya açılıyor gibi; kendimi yabancı bir ülkede, daha önce hiç bulunmadığım bir kentte hissediyorum. Dışarıda yoğun bir çalışma vardı, sokağa kare biçimli küçük parke taşları döşeniyordu. Ülkemizde ilk kez gerçekleştirilecek olan uluslararası bir kongre için kentin belli bölgeleri (yabancı delegelerin gezip dolaşma olasılığı yüksek olan yerleri) süsleniyordu. Çalışmalar, hava karardıktan sonra da güçlü projektörlerin ışığı altında sürmüştü. Bir ara, ben dışarı bakarken ne düşündüğümü sormuştu. Sokağı, demiştim. Gülümsemişti. İçerideki yaşam başkaydı, dışarıdaki yaşam başka. Bu, bir filmin karesi olsaydı, içerideki müzik dışarıdaki görüntüye ne kadar uyardı? Bilmem, demişti, pek uymaz herhalde. Peki, dışarıdan birinin izlediği bir film olsa, o zaman uyar mı? O olabilirdi, ama dışarıda çalışanlar yalnızca kendi işleriyle ilgiliydiler ve gece boyu sürecek bu çalışmadan alacakları ek ücreti düşünüyor olmalıydılar. O anda, karşı kaldırımda dikilen adamı görmüştüm; bak, demiştim, bu filmi izleyen biri var. Çevresiyle pek ilgisi yok gibiydi. Üstü başı kötü sayılmazdı, ama yine de bir serseriye benziyordu.</p>
			<p>O gece ölçülü davranmaya çalışsak da, gittikçe birbirimize yaklaşıyorduk. Uzun bakışmalarımız, oturuş biçimlerimiz, kadehlerimizi sık sık birbirine dokundurup gülümsemelerimiz bir aşkın başlangıcında, en güzel noktasında olduğumuzu gösteriyordu. Her şey o akşam, bizim için vardı sanki; salona yayılan müzik, güler yüzlü genç garson, sokak, pencerenin önünden geçenler (nasıl da asık yüzlü ve kederli buluyorduk onları, yaşamıyor gibiydiler), dışarıda kaldırım taşı döşeyen işçiler, hatta karşıda, bir dükkânın önünde dikilip sigara içen o adam. Her şey. Konuşurken arada elime dokunuyor, gülerken omzuma vuruyordu. Anlattığım bir şeye o kadar gülmüştü ki, alnı alnıma değmişti ve bir süre öyle kalmıştık.</p>
			<p>Yeniden sokağa baktığımızda işçilerin gitmiş olduğunu, ama o serserinin (öyle diyorduk artık, o bizim sevimli serserimizdi) hâlâ orada dikildiğini görmüştük. Serseriler çok mu ilgini çekiyor, demişti. Evet, demiştim, onların aykırı bir özgürlük anlayışları var. Boşveriyorlar, adreslerini ve kimliklerini yitirdiklerinde kendilerini buluyorlar. Acaba, demişti gözlerini kocaman kocaman açarak, sen nereden biliyorsun? Bilinçli olarak mı serseri oluyor insanlar. Ben, bilinçli olarak seçenleri söylüyorum, demiştim. Yani öylesi de var mı? Bir sigara yakıp evet, demiştim. Peki, sen kendini nereye koyuyorsun? Ne orada olduğumu söylemiştim ne de burada. Şaşkınlıkla, biraz da bozularak bakmıştı gözlerime, güzel bir akşama böyle saçma sapan bir konu yüzünden gölge düşürmenin ne anlamı var, der gibiydi. Yani, şu gördüğümüz adam biraz da sen misin, demişti. Gülmüştüm. Parmağımla burnunun ucuna dokunup neden olmasın, demiştim, belki o da biraz burada oturan biridir. Onun yüzündeki çizgiler de yumuşamış, çok hoşsun, deyip gülümsemişti.</p>
			<hr class="yildiz"/>
			<p>Dar ve uzun caddeyi, yağmurdan ıslandığıma aldırmadan ağır ağır yürüdüm. Vitrini floresan bir lambayla aydınlatılmış antikacı dükkânının önünde, saçağın altında durup sigara yaktım. Karşıdaki <em>cafe-bar</em>’dan, üç kişilik grubun çaldığı caz müziği duyuluyordu. İçerisi kalabalıktı. O masada bu gece de başka bir kadınla başka bir adam oturuyordu. Oldukça neşeliydiler. Herkes neşeliydi ve herkesin neşesi birbirine benziyordu. Ama onlar, bir süredir orada görmeye alıştığım o iki insan; en neşeli olduklarında bile, benim çok iyi bildiğim bir hüzünle doluydular. Masadaki görünen iki insanın dışında, yalnız benim görebildiğim iki farklı insan daha vardı ki, ortama hüznü saçan onlardı. Ama birkaç akşam önce o masada tatsız, sevimsiz bir hava sezinlemiştim. Bunu, o genç garson bile rahatlıkla anlayabilirdi. Tartışıyor gibi değillerdi, konuşuyorlardı. Ama üzgündüler. Bir ara kadın başını önüne eğdi. Dirseğini masaya yaslamıştı, alnı avucunun içindeydi. Ağlıyor muydu? Evet, ağlıyordu. Çantasından kâğıt mendil çıkarıp gözlerini sildi. Saçını düzeltti. Adam yeni bir sigara yakmıştı. Çantasını alıp kalktı kadın. Gidiyor muydu? Yok, gitmiyordu, yağmurluğu sandalyenin arkasındaydı, onu giymemişti. Döndüğünde masaya oturmadı. Adam da ayağa kalkmıştı, kadının yağmurluğunu tuttu. Birlikte çıktılar. Ne olmuştu onlara? Ne güzeldiler. Fısıl fısıl konuşur, el ele tutuşup birbirlerine gülümserlerken bambaşka bir dünyaya uçarlardı sanki. Onlar beni rahatlatıyordu. O gece kadın adamın koluna girmedi. Hiç yapmadığım bir şeyi yaptım ve onları izledim. Konuşmadan yürüyorlardı. Adımlarındaki isteksizlik, aralarında hâlâ söylenmemiş sözcükler olduğunu gösteriyordu. Bir şeyler yarım kalmıştı. Durdular. Adam kadını yanaklarından öptü. Ayrıldılar. Ben, dar, karanlık bir sokağın başındaydım. Beni görmediler. İkisi de gözden yitene dek olduğum yerden kıpırdamadım. Sonra bir sigara yaktım, o dar ve karanlık sokağa girip yürüdüm.</p>
			<p>Bu akşam o masada başkaları oturuyor. O caz parçasını çalıyorlar: <em>Everything happens to me</em>. Paltomun cebinde yarılanmış bir şişe Güzel Marmara şarabı var. Üzgünüm. Bu parçayı arada çalarlar, severim. Ama bu gece dokunuyor bana. Sokağa arkamı dönüp şarabımdan içiyorum. <em>Everything happens to me</em>... Şimdi bu <em>cafe-bar</em>’ı değil de bir filmi izleseydim bu parça ne güzel bir fon müziği olurdu. Belki de o zaman ben burada durmaz, kendimden emin adımlarla kapıya doğru yürür, içeri girerdim ve o masada oturan kadınla adamın yanına gidip onların baktığı pencereden dışarı, her gece dikildiğim bu noktaya bakardım.</p>
			<p>Ama yaşam bir film değildi ki...</p>
			
			</div>
  </body>
</html>