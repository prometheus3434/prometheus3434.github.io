<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Dört Duvar Beş Pencere</title>
		<link href="main.css" rel="stylesheet" type="text/css"/>
<meta content="urn:uuid:3dbb546d-6c2b-4d80-a9d6-d36a5563bbae" name="Adept.expected.resource"/>
	</head>
	<body class="chapter epub-type_chapter">
    <div class="html5_section">
      <h1 class="baslik">ÇİZGİ İÇİ</h1>
			<p>Telefonun tuşlarına basarken Erkan’ın yağdıracağı sitemlere hazırlıklıydım. Yoktum, diyecektim. Bulunduğun yerlerde telefon da mı yoktu, diyecekti. Gemideydim, diyecektim, uzun bir sefere çıkmıştık. Doğruydu, uzun bir sefere çıkmıştık. Ama, döneli neredeyse bir ay oluyordu. Telefon masamda, gözümün önünde olmasına karşın, elim bir türlü gitmiyordu.</p>
			<p>“Gelmiyorsun, arayıp sormuyorsun; sanki bizden uzaklaşmak ister gibisin,” demişlerdi aylar önce. Dostça sitemlerdi bunlar. Ya da o gün için öyle gelmişti bana. Uzun zamandır susuyorduk oysa. Üç beş sözcükle dönen yoksul ve verimsiz konular üzerinde konuşmaya çalışıyor, onu da beceremiyorduk. Biz ayrımında olamıyorduk, ama bir şeyler bitiyordu. “...bizden uzaklaşmak ister gibisin,” demişlerdi. Aylar önceydi, Erkan mıydı bunu söyleyen, yoksa Füsun mu? Balık yemiştik. Balıkları yine ben kızartmıştım, salatayı Füsun hazırlamıştı. Erkan her zamanki tembelliğiyle mutfak kapısına yaslanmış, elinde şarap kadehi, Füsun’u kızdıracak şakalar yaparak bizi izlemişti. Şarabın verdiği rahatlıktı belki bunları söyleten, belki de son yılların birikimi.</p>
			<p>Uzaklaşmak ister gibi bir tavır içinde değildim; uzaklaşıyordum. Elimizde olmadan ayrışıyor, dağılıyorduk. “Ne yazık ki başka yollarda yürüyoruz,” demiştim. Füsun, bıçak elinde, bir süre kıpırdamadan bakmıştı yüzüme: “Durum bu kadar mı vahim?” Erkan omuzları sarsılarak gülmüş, bir yandan da, “Haklı, çok haklı,” demişti. Füsun’a göre yanılıyorduk, bunlar geçiciydi. Orta yaş bunalımıydı, atlatılacaktı.</p>
			<hr class="bosluk"/>
			<p>Kent dışında yeni kurulan sitedeki evlerine taşınmışlardı. Aramamakta direnirsem (oysa direnmiyordum, nedensizmiş gibi gelen bir tutukluk içindeydim) bana kırılacaklardı. Zaten kopuk yaşıyorduk, arada birbirimizi arasak ne olurdu?</p>
			<p>Karşı yandaki telefon uzun uzun çaldı. Bıkkın bir kadın sesi, “Efendim,” dedi.</p>
			<p>”Erkan Bey’i arıyorum,” dedim. Sonra da buna şaştım. Önceleri Erkan’ı derdim hep. Bey sözcüğü korkunç bir tınıyla titreşti kulaklarımda. “Kim arıyordu?” “Ben arıyordum,” dedim. Ses tonum biraz öfkeli çıkmış olmalıydı ki, başka bir şey sormadı. Erkan, “Buyurun, ben Erkan,” derken karşısında kimin olduğunu bilmediğinden ölçülü ve saygılıydı. Sesimi tanıyınca, “Ooo! Sen misin?” dedi. Oysa ben sitem edeceğini sanıyordum. Etmedi. “Nasılsın?” dedi, “Görüşemiyoruz.” İş, güç falan, bir şeyler geveledik karşılıklı. Eskiden, “Na’ber lan, öldün mü, kaldın mı?” diyen ses yoktu. Füsun’u sordum, iyiymiş. “Bu gece bekliyorum,” dedi. Uzun uzun yeni evinin yerini tarif etti. “Gelmeye çalışırım,” dedim. “Hayır çalışma, mutlaka gel,” dedi.</p>
			<p>Telefonu kapayınca büyük bir boşluğa düştüm.</p>
			<hr class="bosluk"/>
			<p>Erkan’ın yabancı gülüşü, “Ooo, buyur buyur”ları, Füsun’un işi başından aşmış ev kadını görüntüsü, önlüğü, mutfakta cazırdayan yağ, “Hayırsız, nihayet gelebildi,” diyen, şakacı olmaya çalışan sesi.</p>
			<p>“Bu, yeni eviniz için. Güle güle oturun... İstediğim gibi olmadı ama...”</p>
			<p>“Amaan, ne zahmet ettin.”</p>
			<p>”Bu ne büyük salon böyle,” dedim. Hem salonun büyüklüğü karşısındaki şaşkınlığım, hem de bu konuda bir şeyler söylemem gerektiği düşüncesiyle yapmıştım bunu. Ama, onların birbirlerine bakıp gülümsemeleri gereksizdi. Bu gülümsemeleri bilirim ve bu gülümsemeleri sevmem; soğuktur, alayın ve küçümsemenin gizlendiği sessiz dayanışmalar gibidir. Yemek masasına servis tabakları, çatal, kaşık, rakı ve ayaklı şarap kadehleri konmuş. Demek, benden başka konuklar da olacak. Oysa yalnız olacağımızı düşünmüştüm. İlk ben gelmiştim, erkenden. Görgüsüzce. Salonun geniş penceresinden, uzaktaki tepelere yığılmış, kıpır kıpır oynaşan gecekondu ışıklarına baktım. Geniş bir açıyla kentin büyük bir bölümü gözlerimin önündeydi.</p>
			<p>“Mutfağa geçmemiz gerekiyor,” dedi Füsun.</p>
			<p>“Sana bir şeyler vereyim,” dedi Erkan, “ne içersin?”</p>
			<p>“Ne varsa,” dedim. Çok eskilerde kalmış bir gülüş yayıldı yüzüne.</p>
			<p>“Rakı vereyim.”</p>
			<p>“Ver.”</p>
			<p>Konukların yemeğe çağırıldığı gecelerde –suların da sık sık kesildiği aksiliklerle dolu gecelerde, yani Füsun’un “acayip bir biçimde” sinirli olduğu gecelerde– Erkan da mutfağa girer, ince ince ekmekler diler, salatada harikalar yaratır ve bazı soğuk mezelerin hazırlanmasında “karıcığına” yardım ederdi.</p>
			<p>Salonda yalnız kaldım. Erkan’ın elime tutuşturduğu rakının suyu fazla kaçmıştı. Sigara yaktım. Bir bölümü yenilenmiş, ama çoğu eski ve bildik eşyalar olmasına karşın bu yeni ortamı yadırgadım. Geniş pencerenin başında, kentin ışıklarına bakarken kapının zili çaldı.</p>
			<p>Az önceki sessizliği kadın kahkahaları doldurdu. İyi akşamlar, hoş geldiniiz’ler, sigaralı, kalın ve şakacı erkek sesleri... Salona yönelip beni gördüklerinde sönüveren coşkular, yüzlerde solup giden gülücükler.</p>
			<p>İçeride bir yabancı vardı.</p>
			<p>Erkan, sizlere çok eski bir arkadaşımı –yani, sandığınızdan da eski, antik değeri olan bir arkadaşımı– tanıştırayım, dedi. Ben, yüzünde silinip giden coşkulu gülüşün yerini almış, ölçülü ve yapmacık bir gülücükle, şık, takıları ışıl ışıl yanan bir kadına elimi uzattım. Çok memnun oldum efendim, dedi. Babacan gülüşlü bir adamın elini sıktım, adını söyler söylemez unuttum. Ardından başka bir kadın ve başka bir adam. Hep “memnun” oluyorduk. Ama o kocaman siyah gözleri olan kadına elimi uzatırken, filmlerde olduğu gibi bir an donup kaldım. Müthiş bir şeydi; bir elektriklenme, garip, çoktandır unuttuğum bir yürek çarpıntısı. Ellerimizin boşlukta kalması ve birbirimizin gözlerine bakmamız bana o kadar uzun gelmişti ki, o anda herkes bu münasebetsiz durumun ayrımına varmış gibi ürkmüştüm. Ev sahibi erkek (Erkan değil artık, ev sahibi erkek) birtakım isimler sıralıyordu. Bir kulağımdan girip öbüründen çıkan isimler. Ev sahibi kadın (Füsun değil artık, ev sahibi kadın) ne zahmet ettiniz diyerek –bana da aynı şeyi söylemişti– bir kucak çiçeği getirip orta yere yerleştirdi.</p>
			<p>Ardından hatır sorma faslı.</p>
			<p>“Nasılsın Tülay?”</p>
			<p>“Çok mersi canım.”</p>
			<p>“Sen Tunç?”</p>
			<p>“İyilik canım...”</p>
			<p>“Yine kilo almışsın galiba.”</p>
			<p>“Deme! Zımba gibiyim, iğne deliğinden geçerim.”</p>
			<p>“Aldı şekerim, aldı. İçkiden...”</p>
			<p>“Aerobike başlayın.”</p>
			<p>Kahkahalar. Küçümseyici kahkahalar mı? Belki.</p>
			<p>“Siz bana taş atıyorsunuz Füsun Hanım, ama üstat da fena değil.”</p>
			<p>Yine kahkahalar. Üstat, yani o; ev sahibi erkek:</p>
			<p>“Mutat toplantılar efendim... Vazife...”</p>
			<p>Yine kahkahalar.</p>
			<p>“Kusura bakmazsanız mutfakta az bir işim kaldı.”</p>
			<p>“Aaa, tabii şekerim. Yardım edecek bir şey var mı? Allah aşkına...”</p>
			<p>“Yok yok, lütfen, siz keyfinize bakın.”</p>
			<p>Erkan, “Yemekten önce ne alırdık?” diyor.</p>
			<p>Omuz silken, dudak büken kararsız kadınlar, içki ayrımı yapmadıklarını belirten kararlı erkekler.</p>
			<p>Erkan kadınlara dönüyor, baş ve işaretparmağını bir-iki santim kadar aralayarak, “Şarap?” diyor.</p>
			<p>“Olabilir,” diyorlar.</p>
			<p>“Herkes içiyor mu?”</p>
			<p>“Ben meyve suyu içiyorum.”</p>
			<p>Kocaman, siyah gözleri olan kadın bu. Sesi de gözleri kadar etkileyici.</p>
			<p>“Yoo,” diyor Erkan, “meyve suyu bu gece yasak.”</p>
			<p>Gülümsüyor. Aşağılayıcı bir gülümseme değil bu, ama yine de bana, aşağılayan ya da alaycı bir yanı varmış gibi geliyor. Onun buraya geliş nedeniyle benimkinin bir noktada kesiştiğini düşünüyorum.</p>
			<p>“O zaman bir yudumcuk,” diyor, “eşlik etmek için.”</p>
			<p>Erkan, içki getirmek için salondan çıktığında ve ben küçülmüş sigaramı kül tabağında ezdiğimde ve tam karşımda oturan kısa saçlı, gözlüklü (doyumsuz ince dudakları vardı, sık sık sinir krizleri geçiriyor olabilirdi) kadın yanındaki adama salonun oldukça geniş olduğunu söylediğinde ve o da gözleriyle ortamı bir tarayıp başını salladığında, o kadınla bir an için göz göze geldik. Ama hemen kaçırdık gözlerimizi. Yanımda oturan Bay Bilmemkim (hiçbirinin adını anımsamıyorum, o kadın hariç; onun adı Sema) Parliament paketini bana doğru uzattı. “Sağ olun,” dedim. “Yeni söndürdüm.”</p>
			<p>Erkan, elinde içki tepsisi, yüzünde becerikli bir sirk hayvanı gülüşüyle salona dönene dek kimse bir şey konuşmadı.</p>
			<hr class="bosluk"/>
			<p>Masada, soldan ikinci sandalyede oturan adam, “Sonunda o filme gidebildik,” dedi.</p>
			<p>“O da, nasıl zor bilet bulabildik,” dedi karısı.</p>
			<p>“Nasıldı?” dedi ev sahibi kadın. Çatalını, alacağı yanıta göre ya tabağın kıyısına iliştirecek ya da ağzına götürecekmiş gibi kararsız bir konumda tutuyordu.</p>
			<p>“Harikaydı,” dedi kadın. Ev sahibi kadın yavaşça çatalı ağzına götürdü.</p>
			<p>“Valla üstadım, bilirsin ben böyle şeylerden sıkılırım,” dedi kadının kocası, “ama o kadar konuşuldu ki, bu film neyin nesiymiş bir de biz görelim dedik.”</p>
			<p>“Aşkolsun,” dedi kadın. Adamın bu sözlerine alınmış gibiydi. O an Sema’ya baktım. Karşımda, masanın sağ çaprazındaydı. Konuşulanlardan sıkılıyor gibiydi. Şarap kadehinin tabanına küçük daireler çizdiriyordu masanın üzerinde. Başını kaldırıp bana baktı. Şaşkınlıkla yanımdaki adamın Parliament paketine uzandım.</p>
			<p>“Çok özür dilerim,” dedi, “lütfen.”</p>
			<p>Hiçbir şey söyleyemeden uzattığı paketten bir sigara aldım.</p>
			<p>“Biz bir türlü gidemiyoruz,” dedi ev sahibi kadın, “ne sinemaya ne tiyatroya ne de konsere.” Gözucuyla ev sahibi adama baktı. Suçlu o, onun yüzünden yapılamıyordu bütün bunlar.</p>
			<p>“Siz gemiciydiniz, değil mi?” dedi az önce Parliament ikram eden adam.</p>
			<p>“Evet,” dedim, “kaptanım.”</p>
			<p>Sema’nın bana baktığını hissediyordum, ama ona bakmadan yanımdakiyle konuşmayı sürdürdüm.</p>
			<p>“Çok ilginç bir yaşamınız olmalı,” dedi.</p>
			<p>“Evet,” dedi. Konuşan Füsun’du. “İlginç bir yaşamı vardır. Açık denizler, hem kendinden, hem de başkalarından kaçması için bulunmaz bir fırsattır.”</p>
			<p>Yanımdaki adam gülmeye başladı. “Keşke biz de kaçabilsek. Şimdi sizi kıskandım işte.” Her limanda bir sevgili yakıştırması yapacak diye korktum, ama yapmadı.</p>
			<p>Füsun’un yüzünde çarpık, kırılgan ve yargılayan bir gülümseme vardı. Ne demek istediğini anlamıştım. Bu kadar çabuk sarhoş olması mümkün değildi.</p>
			<p>Şimdi, “kitap okuma” konusu tartışılıyordu masada. Herkesin birleştiği nokta şuydu: Artık okuyamıyorlardı. Ev sahibi kadın, sigarasının dumanını sözcüklerin arasından salarak, “Artık okusam bile yerlileri okuyamıyorum,” dedi. Sema, “Neden?” dedi. Dönüp ona baktım. Ev sahibi kadın, “Son zamanlarda doğru dürüst bir şey yazmıyorlar da ondan,” dedi. Soruyu Sema sormuştu, ona değil de, bana bakarak konuşuyordu. “Zaten okumaya zamanım yok,” diye sürdürdü, “okuyunca da hiç olmazsa kaliteli bir şeyler okuyorum.”</p>
			<p>“Biz onu da yapamıyoruz ya,” dedi konuklardan biri.</p>
			<p>Erkan’a baktım. Konuşulanlardan hiç de hoşnut değildi. Beni bir yargıç gibi görüyor olmalıydı. Neden bu akşam gelmem için ısrar etmişti ki! Boşalmış bardağımı ona uzattım. “Saki uyuyor,” dedim, “rakı biteli hani oluyor.” Bunun üzerine yanımdaki de bardağını başına dikip bitirdi. “Pardon,” dedi Erkan. Yakınında duran şişeyi alıp bardaklarımızı doldurdu. Füsun tatlı servisi için kalktı. Yanında oturan kadın da ona yardım için arkasından mutfağa gitti. “Sıkı durun, ayva tatlısı geliyor! Bu bir ‘Füsun’ yapımıdır.” Alkışlar. Boşalan bardağımı Erkan’a uzattım. Doldurdu. Bu gece her zamankinden çok içiyorum. O içmiyor. Kadehinin dibindeki şarapla oyalanıyor. Duruşu buyurgan ve yargılayıcı. Yanında oturan adam (kocası), bir şeyler fısıldıyor kulağına. O, omzunu silkiyor. Erkan’ın yüzündeki kaygıyı görebiliyorum. Kaygılan, pezevenk, diyorum içimden, bu akşam beni bu ortama sen soktun, sonuçlarına da katlan.</p>
			<p>Ayağa kalkıp kadehimi bu tür durumlara en uygun bir biçimde tutarak önceden hazırlamadığım bir tümceyi, kendimden çok emin, sözcüklerin üzerine basa basa yineledim. Yineledim, çünkü az önce yanımda oturan, bir şirketin yönetim kurulu üyesi olduğunu öğrendiğim (adı Rauf, unutmam artık) adama söylemiştim. Neden söylemiştim? Sıkılınca, karşımdakine ilginç görünmek ya da onunla eğlenmek için böyle yaparım da ondan. Sıkıntımı içki de dağıtamıyorsa daha çok saçmalarım. Rauf, boğulurcasına gülerek, “Ne kadar ilginçsiniz, ben olsam kalkar bunu herkese söylerim,” demişti. Başımı iki yana sallamış, rakımdan bir yudum almıştım. Ama o; içki sınırını aşan ve çekingenliğini geçici olarak bir kenara bırakan adam, benim adıma konuşmuştu. “Hadi, hadi söyleyin, herkes duysun,” demişti. Sonra da sesini yükseltmişti: “Bakın, üstat nelerden korkarmış!” Erkan’ın ve Füsun’un şaşkın bakışlarını üzerimde hissediyor, ama onlardan yana bakmıyordum.</p>
			<p>”Karga ve manda!” dedim.</p>
			<p>Rauf hâlâ gülüyordu. Sarhoş olmuştu. Masada sevimsiz bir hava esti. Dikkatler üzerimde toplanmıştı. Sema’ya baktım, çatalıyla oynuyor, kocası da anlamsız bir gülümsemeyle bana bakıyordu. Füsun’un yanında oturan kısa saçlı ve gözlüklü kadın bir şey söylemiş olmak için, “Ama neden?” dedi.</p>
			<p>”Çünkü ikisinin de rengi siyah,” dedim.</p>
			<p>O anda Sema ile bakışlarımız karşılaştı. Hemen gözlerimi kaçırdım. Füsun, en sorgulayıcı bakışlarıyla, dimdik bana bakıyordu. Masadaki paketten bir sigara çektim.</p>
			<p>“Artık koltuklara geçsek mi?” dedi Erkan. Bu, kurtarıcı olmuştu. Herkes bu öneriyi bekliyormuş gibi kalktı.</p>
			<p>Kadınlar (Sema hariç) masanın toplanması için Füsun’a yardım ederken erkekler (ve Sema) salondaki koltuklara gömülmüştük. Rakı kadehlerimiz koltuklarımızın yanındaki cam sehpaların üzerindeydi.</p>
			<p>“Dış hatlarda mı çalışıyorsunuz?”</p>
			<p>O’ydu. Sema. Kocaman siyah gözlerini gözlerime dikmişti.</p>
			<p>“İki yıl öncesine kadar evet,” dedim, “ama artık iç hatlardayım.”</p>
			<p>“İşiniz gereği mekânınız sürekli değişiyor,” dedi, “ne hoş.”</p>
			<p>“Kendine göre zorlukları var tabii,” dedim. “Yine de, bana en uygun işlerden birinin kaptanlık olduğunu düşünüyorum. Örneğin, bankacı olamazdım.”</p>
			<p>“Ben bankacıyım,” dedi. “İşimi çok sevdiğim söylenemez, ama kaptan olabileceğimi de hiç sanmıyorum.”</p>
			<p>“Kadınlar kaptan olamaz ki,” dedi kocası.</p>
			<p>Sema, onu hiç duymamış gibi davrandı.</p>
			<p>“Gemi yolculuğunu severim; ama yolcu olarak.”</p>
			<p>Bunu söyleyen Füsun’du. Yüzü maske gibiydi. Yanımdaki koltuğa oturdu.</p>
			<p>“Bir sigara verir misin.”</p>
			<p>Sigarasını yaktım.</p>
			<p>“O zaman siz geceden de korkarsınız,” dedi Sema.</p>
			<p>Şaşkınlıkla ona baktım. “Neden?”</p>
			<p>“Çünkü karanlık,” dedi, “yani, siyah.”</p>
			<p>“Öyle ya,” dedi Füsun, sigarasının dumanını tavana doğru üfleyerek, “hatta siyah gözlerden de korkarsın sen.”</p>
			<p>Erkan mutfaktan sesleniyordu. Füsun kalktı. Herkes kendi havasında olduğundan Füsun’un son söylediklerini Sema ile benden başka duyan olmamıştı. İçkimden bir yudum aldığımda Sema’nın yerinden kalkıp mutfağa doğru yürüdüğünü gördüm. Bu gidiş bela kokuyordu. Üstelik Füsun akıl almaz bir biçimde sarhoş olmuştu. Kocası, hiç yoktan ortaya çıkan bu gerilimin farkında değildi. Kocaman yüzü kıpkırmızıydı, bir konuya boğulurcasına gülüyordu. Sema mutfaktan dönerken dikkatle yüzüne baktım, ama bir anlam çıkaramadım. Koltuğuna oturdu. Sigara yaktı. Yanındaki kadın omuzlarını sarsa sarsa gülüyordu. Sema’ya dönüp ince küçük parmaklarıyla ağzını kapayarak, ama yine de gülme krizini önleyemeyerek bir şeyler söyledi. Hafifçe gülümsedi Sema. Sigarasını, ortadan kaldırılması gereken zararlı bir yaratıkmış gibi kül tabağında ezdi. Sonra kocasına bir şeyler fısıldadı, adam onaylarcasına başını salladı.</p>
			<p>Ayağa kalkıp izin istedim.</p>
			<p>Füsun, sanki bunu bekliyormuş gibi rahatladı. Yarım yamalak, “Otursaydın,” dedi.</p>
			<p>Erkan da bu ani kalkışıma şaşırmış gibiydi: “Acelen ne?”</p>
			<p>“Yorgunum,” dedim. “Yarın da erken kalkmam gerekiyor.”</p>
			<p>Konuklar ayağa kalktılar. Her biriyle yeniden el sıkıştık. Hepsi de beni tanıdıklarından son derece memnun olduklarını belirttiler. Sema’nın gözleri, incindiğini söylüyordu. Yine de sempatik bir gülüşle elimi sıktı. Bu gece mutfakta bir şeyler olmuştu, ama bunu hiçbir zaman öğrenemeyecektim.</p>
			<p>Kapıda beni geçirirlerken Erkan’la Füsun, “Yine bekleriz,” dediler.</p>
			<p>Asansöre binerken, “Artık sizi hiç aramayacağım,” dedim. Onlar duymadılar. Çoktan kapıyı kapayıp konuklarının yanına dönmüşlerdi bile.</p>
			</div>
  </body>
</html>