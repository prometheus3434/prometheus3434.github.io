<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Dört Duvar Beş Pencere</title>
		<link href="main.css" rel="stylesheet" type="text/css"/>
<meta content="urn:uuid:3dbb546d-6c2b-4d80-a9d6-d36a5563bbae" name="Adept.expected.resource"/>
	</head>
	<body class="chapter epub-type_chapter">
    <div class="html5_section">
      <h1 class="baslik">MÜJARK</h1>
			<p>Barın kapısında iriyarı bir adam dikiliyordu. Arkası dönük olduğundan bizi görmemişti. Hakkı, dirseğine dokunarak, “İyi geceler,” dedi. Başını çevirince, ifadesiz bir yüzde bize bakan bomboş iki göz gördüm. Hakkı’yı tanıyınca yüzüne yapay bir gülüş yayıldı: “Abi hoş geldiniz.” Tokalaştılar. Hakkı’nın iki katıydı. Tipine uymayan (aslında hiç de inandırıcı olmayan) bir peruk takmıştı. Davranışlarında bir olağandışılık görünmüyordu, ama insanda bıraktığı ilk izlenim onun bir eşcinsel olabileceği yolundaydı. Sonra bana döndü. Boğum boğum, avuç içi terli elini sıktım. Aramızda çok kısa, ama çok şey söyleyen bir bakışma oldu. Birbirimizden hoşlanmamıştık. Yanlış yere geldiğim kanısındaydı. Yanılmıyordu. Hakkı hemen duruma el koydu, peruklu yarmanın kolunu kavrayıp onu tanımayan birinin kolay kolay anlayamayacağı yapay bir içtenlikle (bu yanına bitiyorum, herkesle çok çabuk bir yakınlık kurabiliyor) “Baba içeride mi?” dedi. “Yok, daha gelmedi, onun sağı solu belli olmaz, bakarsın hiç gelmez.”</p>
			<p>Hakkı’nın bir gece önce Reislerle geldiği, “bir eğlendik, bir eğlendik” dediği “Baba’nın Yeri”ne gelmiştik, ama “Baba” denen herif ortalıkta yoktu. Bardan başka her şeye benziyordu, tam bir batakhane. Erkendi. Loş salonda yalnızca bir masa doluydu. Orgun başında, büyük olasılıkla gündüzleri inşaatlarda çalışan, geceleri ise bu batakhanede kendisinin bile yeterince emin olamadığı yeteneğini ortaya çıkarmak için çırpınan karayağız bir delikanlı, belli bir kesimin dilinden düşürmediği düzeysiz şarkıları biraz daha katlederek söylüyordu. Hakkı dün gece burada çok eğlenmişti, çünkü çocuk yaştaki orospularla gencecik ibneler, âşıklar gibi atışarak, masaların üzerine çıkıp göbek atarak, gerdan kırarak öyle bir tantana yapmışlar ki, böyle bir şamatayı hiçbir yerde bulmak mümkün değilmiş. Üstelik beğenirsen, daha doğrusu anlaşırsan kadını (ya da oğlanı) alıp götürüyormuşsun, açık pazarmış burası. Gözünün birini kısarak başını bilgiççe öne eğdi: “Burada her yol var.”</p>
			<p>Küçük salondaki dolu tek masada dört kişi oturuyordu. Birbirimizi tanıyınca coşkulu bir biçimde, ellerimizi havaya kaldırarak selamlaştık. Oysa bir saat kadar önce aynı gemiden çıkmıştık ve üç beş kişilik gruplar halinde birbirimizden kaçarcasına kentin sokaklarına saçılmıştık.</p>
			<p>“Episto!” dedim içimden. “Lepisto” mu demeliydim? O da bu sözcüğün anlamını tam olarak bilmiyor. Ama kendi bestesi olduğunu iddia ettiği “Episto (kimi de Lepisto) malov,” diye başlayan garip bir şarkıyı ürkütücü görünüşüne uymayan yapay bir duyarlıkla söylüyor ki, şarkıyı dinleyenler birbirlerini dirsekleyip baş ve işaretparmaklarının uçlarını bir halka oluşturacak biçimde birleştirerek ona çaktırmadan işaretleşiyorlar. Çünkü, o haliyle katıksız bir dönme. Farkına varsa kavga çıkar. Arada, kendini yitirdiğinde (özellikle uzun seferlerde) gözleri dışarı uğrar ve öfkeli bir goril gibi göğsünü yumruklayıp içten bir “off” çeker ki, o anda (ne olur ne olmaz) kimse yakınında olmamaya çalışır. Her söylediğinde sözcükleri değişen (ama ezgi aynı) şarkıda tek değişmeyen Episto (ya da Lepisto), bu nedenle de ona Episto diyoruz ve kızmıyor. Bir kez anlamını sormuştum da başını kaşımıştı. O iri gövdeyi genç irisine çeviren utangaç bir gülüşle “Unuttum,” demişti, “ama hatırlarım.”</p>
			<p>“Ooo,” dedi Episto, “kimler gelmiş.” Dördüyle de tokalaştık. Ama önce Episto ile, çünkü o, geminin reisi. “Çok iyi yer Hocam,” dedi Episto parmak uçlarını birleştirip elini ağır ağır sallayarak, “ama daha Baba gelmedi.” Birden, çok büyük bir aksilik olmuş gibi kaşlarını çatmıştı. Yüzü her türlü belaya açıktı. Onu tanımayan biri, Episto’nun oturduğu yerden kalkıp ortalığı kan gölüne çevireceğini sanabilirdi. Ama bu korkunç mimikler bir oyundu. Yalnızca bir oyun. Sonra Hakkı’ya döndü, yine aynı korkunç yüz. “Nerdesin lan puşt,” dedi, “ektin bizi!” Hakkı hemen toparlandı; bu da, peruklu yarmaya ve inşaat işçisi kılıklı müzisyenle, içeri yeni girip az ötedeki masaya oturan üç kişiye yönelik bir gösteriydi. Aslında Episto’nun bu tür reklamlara gereksinimi yok, o, bu kalıbıyla ve kılıktan kılığa giren yüzüyle herkesi rahatlıkla ürkütür. Yine de bu tür pohpohlanmalardan hoşlanıyor. “Allah canımı alsın ki ekmedim Reis, sizden biraz önce sigara almaya çıktıydım, gemiye bir döndüm ki, yoksunuz. İstersen Erhan’a sor, o nöbetçiydi.” Episto bu özrü ölçüp biçercesine, gözlerini kırpmadan Hakkı’ya bakarak (aslında yüzünde en küçük bir yalanın ipucunu arayarak) başını ağır ağır salladı, bu arada kendini tutamayıp omuzlarını hafif hafif sarsarak gülmeye başlayan Nihat’ı gözleriyle uyardı: Ciddi ol! Hakkı, sorgulama oyununu sürdürdü: “Sonra sahilde sizi ararken Hocama rastladım,” dedi, “kayaların üstüne oturmuş bira içiyordu. Daha doğrusu ben onu görmedim de, o bana seslendi. Biraz oturduk. Sonra kalkıp buraya geldik.”</p>
			<p>“İyi ettiniz,” dedi Episto, “sandalye çekin.” “Siz dalganıza bakın,” dedim, “biz bara takılalım.” Episto, Nazi selamı verir gibi kolunu ileri uzattı (“bara takılalım” demek, belki bir şeyler düşürürüz, demekti), gözleri yine her türlü belaya açık, “Keyfinize bakın Hocam,” dedi, “bir isteğiniz olursa biz buradayız.” Yani, beladan korkmayın, gözünüzü budaktan sakınmayın. “Sağ ol,” dedim. Hakkı yanaklarından öptü onu. Yüksek bar taburelerine tünedik. Peruklu yarma da bar tezgâhının arkasına geçmişti. Barmenimiz buydu demek. “Bize rakı ver sevgilim,” dedi Hakkı. Başını, kendisine yakışmayan bir saygıyla eğdi barmenimiz: “Yanına?” “Yanına çerezle meyve yeter.” Bunları ısmarlarken de “İstediğin başka bir şey varsa söyle,” der gibi bir işaret yaparak yüzüme baktı. “Yeter,” dedim. Kendine çok yakıştırdığı beyaz, pijama gibi dikine çizgili, uzun kollu gömleğinin cebinden sigara paketiyle çakmağını çıkarıp barın üzerine usturuplu bir biçimde attı. “Az sonra düşerler,” dedi. “Kimler?” dedim. “İbneler ve orospular.” Rakı kadehlerimizi hafifçe birbirine dokundurduk, sonra da geri dönüp Epistoların masasına, “Afiyet olsun!” dedik. Onların bardakları da havalandı. Episto ayağa kalktı, kocaman elini göğsüne bastırarak başını hafifçe yana eğdi, gözlerini kapamıştı ve bu görünüşüyle çile çeken bir dervişe benziyordu ya da hasta bir horoza.</p>
			<p>İkinci dublelerimizi söylediğimizde bar iyice kalabalıklaşmıştı, ama Hakkı’nın sözünü ettiği neşe kaynakları ortada yoktu. Episto’nun sesi salondaki uğultuyu da, abuk sabuk müzisyenin sesini de bastırıyordu. Birden ayağa fırladı ve “Ooo, kimler gelmiş!” diye haykırdı. Şimdi, sevecen bakışlı şımarık bir çocuğunki gibiydi yüzü. Dudaklarını ileri uzatarak hayranlıkla karışık bir saygı gösteriyordu gelene. Kısa boylu, balık etinde, saçlarını erkek gibi kestirmiş bir kızdı. Çok kısa bir etek giymişti. Hakkı dirseğiyle koluma dürttü. “İşte akşamki paçozlardan biri düştü, öbürlerinin de eli kulağında,” dedi. Kız yapmacık bir biçimde yüzünü buruşturdu, başını geriye doğru atarak, “Yine mi buradasın gemici?” dedi. “Kalbimi kırıyorsun Sultanım,” dedi Episto, “gemici deyip beni niye küçümsüyorsun, ben kaptanım.” Masadakiler gülüştü. Peruklu yarmanın yüzündeki gülücük, gelişmelerden hoşnut olduğunu gösteriyordu. “Tantana başlıyor,” dedi Hakkı. Keyiflendim. Bir sigara çektim paketten. Hakkı’nın benden önce davranıp yaktığı çakmağa uzanmıştım ki, kapıdan gireni görünce donakaldım. Nasıl olurdu? O’nun bu kentte, böyle bir batakhanede ne işi vardı? Dikkatlice baktım, yürüyüşüyle, saçını küçük bir baş hareketiyle geriye atışıyla, gülüşüyle ne kadar ona benziyordu.</p>
			<p>“Yaksana.”</p>
			<p>Hakkı’ya baktım. Az önceki adam olmadığımı anlamıştı.</p>
			<p>“Bir şey mi oldu?” O da benim baktığım yöne bakıyordu ve ne olduğunu hemen anlamıştı.</p>
			<p>“Tanıdık biri mi?” dedi.</p>
			<p>Episto, yeni geleni de aynı coşkuyla karşıladı: “Prenses de gelmiş! Ama Prensesim, Baba’nın ettiğini gördün mü? Hâlâ yok! Akşam söz vermişti.” Bunları söylerken yine beceriksizce rol yapıyor; gözlerini yumup başını geriye atarak ne kadar kırılmış olduğunu göstermek istiyordu. Bardağın dibindeki rakıyı içtim (başka ne yapabilirdim ki). Hakkı, en delikanlı tavrını takınarak taburesinden indi ve yeni geleni bara, yanımdaki boş yere davet etti. Saçları omuzlarına dökülüyordu, askılı beyaz ve kısa bir elbise giymişti. İri, beyaz dişlerini göstererek Hakkı’ya güldü. Beni tanımamıştı. Yanıma oturunca, “Merhaba,” dedi. “Merhaba,” dedim. Sesim, kendi sesim değildi. Yüzünde sevimli, aynı zamanda baştan çıkarıcı bir ifade vardı; yine de en masum tavrını takınarak çevreyi gözden geçirdi. Bütün dişleriyle gülerek biriyle selamlaştı. Hakkı’ya dönüp, “Ekip yine burada,” dedi. “Evet,” dedi Hakkı, “bu gece bir de misafirimiz var.” Sahneye çıkan bir sanatçıyı gösterir gibi beni gösterdi. “Ben Müjark,” deyip elini uzattı. Küçücük elini tutup gözlerine baktığımda (ben de Ender, demiştim, yalan söylemiştim) bu “O” değil diye düşündüm; bu yüzde anlam yok, incelik yok. Bu gözler bana ne kadar yabancı; tanıdık hiçbir ışık yok. Uzattığım sigarayı aldı. Dudaklarını büzerek çakmağımın alevine uzandı.</p>
			<p>“Hocam, sağlığına içiyorum!” Episto’nun sesi bütün uğultuyu bastırmıştı. “Ben buradayım,” diyordu. “Hayırlı işler,” diyordu. Çevreye de, “bu adam yalnız değil” mesajını veriyordu. Artık ona “Prensesim” ya da “Prenses” demeyecekti, biliyordum.</p>
			<p>“Ne içersiniz?” dedim.</p>
			<p>“Rakı,” dedi. Peruklu yarma hafifçe başını eğdi.</p>
			<p>“Siz de mi gemicisiniz?”</p>
			<p>“Belli mi oluyor?” dedim.</p>
			<p>“O,” dedi, parmağıyla Episto’yu gösterdi, dudağını ısırıp güldü (Episto burada iyice maskara olmuştu anlaşılan), “sizi tanıyor da...” “Evet,” dedim, “gemiciyim.” “O zaman bütün gemicilere,” deyip bardağını kaldırdı. Ben de kaldırdım, hafifçe onunkine dokundurdum. İçtik. Hakkı kulağıma eğilip, “Ben Reislerin masasına geçiyorum,” dedi. Delikanlılık yapıyor. Oysa bilmiyor. Kendini Müjark diye tanıtan kadının “O” olmadığını, bir an için yanıldığımı ve bu hafif kadınla yalnız kalmak istemediğimi bilmiyor. Episto orta yerde, dans eden bir çizgi film kahramanı ayı gibi oynuyor, karşısında kısa saçlı, kısa etekli kadın. Hakkı’nın coşturduğu masa tempo tutarak Episto’ya destek veriyor. Müjark kulağıma eğilip (yabancı soluğunu duyuyorum), “Bu tür eğlencelerden hoşlanmıyorum,” diyor. Benim kayıtsız olduğumu anladı ya, nabza göre şerbet verecek. Hoşlanmıyorsan burada ne işin var, diyemiyorum. Onun için bir avım ben; parası alınacak, kadın görmemiş, salak bir gemici.</p>
			<p>“Siz de pek hoşlanmıyorsunuz galiba.” Nasıl da bir anne şefkatiyle bakıyor gözlerime.</p>
			<p>“Hoşlanmıyorum,” deyip rakımdan bir yudum alıyorum. “Arkadaşlarımı tanıyorsunuz.”</p>
			<p>“Evet,” diyor, “yani, biraz. Dün gece siz yoktunuz. Çok güzel eğlenmişlerdi.” Bunu söylerken dudağına küçümseyici bir kıvrım oturuyor. Hiç rol yapamadığını düşünüyorum.</p>
			<p>“Ne kadar buradasınız?”</p>
			<p>“Sabah erkenden gidiyoruz,” diyorum.</p>
			<p>“Yaa,” diyor, kaşlarını kaldırarak, sözde üzülmüş gibi yaparak. Birden yine Müjark’ın “O” olduğunu düşünüyorum; kaşlarını kaldırışı, “Yaa” deyişi. Bu kadın benimle oynuyor mu yoksa? Ya da ben mi kendimle oynuyorum; bu paçavra nasıl “O” olabilir ki! Uzun süredir denizdesin moruk, diyorum, her şeyden kopuk yaşıyorsun. Onu biraz andıran birini görünce de... Haksızlık bu. Sigara yakıyorum.</p>
			<p>“Pardon,” diyor, barın tezgâhına koyduğu küçük çantasını alıp kalkıyor. Tuvalete gidecek. Önce, yuvarlak küçük masada oturan yaşlı, şişman kadınla konuşuyor; kadının yüzü asık, tartışıyor gibiler. Arada, bana doğru kaçamak bakışlar attıklarını yakalıyorum. Müjark tuvaletten çıkınca, az önce konuştuğu kadının karşısında oturan adamlardan biri kalkıp boşalan bar taburelerinden birine oturuyor. Döndüğünde gülüyor Müjark, yine uzun ve beyaz dişlerini başımı döndürecek biçimde gösteriyor: “Beklettim mi?” “Hayır,” diyorum, “bir rakı daha içer misin?” “Bilmem ki,” diyor anlamlı anlamlı yüzüme bakarak. O kadın ile neden tartışır gibi konuştuklarını anlar gibi oluyorum. Boşa çene çaldığını düşünmüş olmalı; iş yapmasını, para kazanmasını istiyor. Bir oğlan kırıta kırıta giriyor içeri. Barmenle selamlaşıyorlar. Müjark’a, “Nasılsın tatlım?” diyor. Kısa saçlı kız Epistoların masasına çıkmış oynuyor. Episto, gözleri kapalı, ıslığıyla müziğe eşlik ederek el çırpıyor. Yüzü iyice anlamsız. Müjark yeniden, “Pardon,” diyor, bir gözü az önce konuştuğu şişman kadının oturduğu masada, bir gözü bende. Yüzündeki çarpık gülücük de bana yönelik. Elini elimin üzerine koyup kalkıyor. O masaya doğru yürüyor. Çantası barın üzerinde, yarısı içilmiş rakı kadehinin yanında. Bir süre şişman kadınla konuşuyorlar. Yapay bir gülücükle dönüyor. “Biraz işim var,” diyor, “çıkmam gerek, bir saate kadar dönerim. Gitmezsin değil mi?” “Gitmem,” diyorum. Gözlerini kırpıştırarak gülüyor, yine elini elimin üzerine koyup hafifçe sıkıyor. Çıkarken dönüp parmaklarını avucunun içinde açıp kapayarak selamlıyor beni; yine bütün dişleri ortada. Şişman kadının masasında oturan adamlardan biri de onun arkasından çıkıyor.</p>
			<p>Hesabı istiyorum. Paketimde tek bir sigara kalmış. Onu yakıp kalkıyorum. Episto ile göz göze geliyoruz. Elimle, ben gidiyorum, diyorum. Hayır, anlamında elini kaldırıyor. Yüzü yine cinayete hazır. Yanıma geliyor. Ter içinde, soluk soluğa. “Ne oldu?” diyor. Bunu derken de iyice korkunçlaştırdığı yüzüyle çevreyi tarıyor; bir yanlış yapıldıysa burayı dağıtmaya hazır. “Gidiyorum,” diyorum, “siz keyfinize bakın.” “Prenses mi canını sıktı, yoksa onun yüzünden başkaları mı keyfini kaçırdı?” “Yok,” diyorum, “onunla ilgisi yok.” “Gitme,” diyor, “eğlence daha yeni başlıyor.” Yüzümden her şeyi anladı aslında, ısrar etmeyeceğini biliyorum. Elimi omzuna koyup, “Yorgunum,” diyorum, “gidip yatacağım.” Sen bilirsin der gibi boynunu büküyor.</p>
			<hr class="bosluk"/>
			<p>Kapıda, uzun beyaz saçlı, beyaz posbıyıklı bir adamla karşılaşıyorum. Geçmesi için duruyorum. Ama o, görünüşünden beklenmeyen bir kibarlıkla, “Lütfen, siz buyurun,” diyor. Teşekkür edip çıkıyorum. O anda Episto’nun sokağa taşan sesini duyuyorum; “İşte! Sonunda Baba geldi!” diye bağırıyor.</p>
			
			</div>
  </body>
</html>