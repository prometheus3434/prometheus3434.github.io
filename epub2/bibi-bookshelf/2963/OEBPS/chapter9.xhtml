<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Dört Duvar Beş Pencere</title>
		<link href="main.css" rel="stylesheet" type="text/css"/>
<meta content="urn:uuid:3dbb546d-6c2b-4d80-a9d6-d36a5563bbae" name="Adept.expected.resource"/>
	</head>
	<body class="chapter epub-type_chapter">
    <div class="html5_section">
      <h1 class="baslik">ARAKESİT</h1>
			<p>Bu sabah bir türlü kendime gelemiyordum. Oysa her gecekinden erken bir saatte yatmış, akşam içki de içmemiştim; ama kalkamıyorum. Teriye kırması, küçük, beyaz tüylü köpeğim Topik, yatak odası gün ışığı ile aydınlanmaya başlayınca artık kalkmam gerektiğine hükmetmiş olmalı ki, üzerime sıçradı. Kuyruğu ile patır patır yorganı döverken, gözlerinin üzerine düşmüş tüylerin arasından kara kara bakıyor. Çok erken, git, biraz daha uyuyacağım, dedim. Kesik kesik, hıçkırığa benzer, sonra da boğuk hırıltıları andıran (havlama provaları sanki) sesler çıkardı. Ne yaparsa yapsın beni yataktan çıkaramayacağını anlayınca son numarasına başvurdu. Havladı. Sus, diyerek aşağı ittim onu. Bu kez de aşağıda havladı. Kalktım.</p>
			<p>Giyinirken söyleniyorum. Ama o, aldırmıyor bile. Girişteki pelüşün üzerine, başını ileri uzatıp çenesini yere dayayarak uzanmış, olanlara kayıtsızmış gibi yatıyor. Dışarı çıkmak için sabırsızlanmasına karşın hiç oralı değilmiş gibi tavır takınmaları kızgınlığımı geçiriverdi. Kapının önünde ayakkabılarımı giyip tasmasını almak için duvardaki askıya uzandığımda yattığı yerden fırladı.</p>
			<hr class="bosluk"/>
			<p>Merdivenleri her zamanki gibi koşarak indik ve o alt kata ulaşana dek hırıltılı, kısık, havlamaya benzer sabırsız sesler çıkardı.</p>
			<p>İşte sokaktayız. Alacakaranlık bir kış sabahı. Köşede, servis aracı bekleyen ilkokul öğrencisi kız gülümseyerek bize baktı. Bedenine en az bir numara büyük, sarı kabanıyla ne kadar da civcive benziyor. İçinde neler taşıdığını çok merak ettiğim kocaman çantasını ayaklarının dibine bırakmıştı. Yanından geçerken, “Günaydın,” dedi, köpeğimi okşadı. “Günaydın,” dedim. Günler önce, “Isırır mı?” diye sormuştu. Isırmayacağını söyleyince de, biraz ürkek, köpeğimin vereceği tepkiden çekinerek tüylerine dokunmuştu. Artık birbirlerini tanıyorlar. “İyi dersler,” dedim. Gülümseyip başını salladı.</p>
			<p>Sokak boş. Akşamki rüzgâr ağaçların yapraklarını biraz daha dökmüş. Kış aylarının başlangıcında olmamıza karşın yumuşak bir hava var.</p>
			<p>Köpeğimin vazgeçemediği ağaçların önünde durarak, ille içeri girmek istediği, ama benim engellediğim alçak duvarlı bir bahçenin önünde çekişerek (bir iki kez onu kıramayıp girmesine izin vermiştim, bunu bir daha başarır mıyım diye her sabah zorluyor beni) ve kedileri kollayarak günlük gezimizi sürdürüyoruz. Her ağaca ve belirlediği birkaç otomobil lastiğine de bir şeyler kalsın diye çok idareli işiyor. Bazen şaşıyorum, bu hayvanın içi tamamen sıvı ile dolu olsa bile çoktan bitmesi gerekirdi, diyorum. Bitmiyor.</p>
			<p>Kolunda sepet, fırına ekmek almaya giden bir kapıcıyla, birçok sabah olduğu gibi bu sabah da selamlaştık. Köpeğime de “Hişt, hişt, Pamuk!” diye seslendi. “Onun adı Pamuk değil, Topik,” dedim. Gülümseyerek başını salladı. Ama yarın yine Pamuk diye çağıracak.</p>
			<p>Biraz ileride, yaya kaldırımında, sarı yaprakların üzerinde bir ekmek gördüm; dokunulmamış, bütün bir ekmek. Yanı başında kırmızı bir naylon torba ile biraz ilerisinde siyah naylon bir torba vardı. Canım sıkıldı. Gereksinenden çok alınmış, tüketilemeyip bayatlayınca da sokağa atılmıştı. Naylon torbanın çevresinde ise taze, dipdiri yeşil biberlerle, aynı tazelikte bir iki salatalık vardı. Kullanılabilecek bu sebzeler neden atılmıştı ki? İlgimi çekti. Eğilip torbanın içine baktım. Domates, salatalık ve biberler manavdan yeni alınmış gibiydi. Sonra da, ekmeğin biraz ilerisinde margarin paketini gördüm. Düşünce yere vuran bölümü ezilmişti. Kırmızı torbanın içinde ise kırılmış yumurtalar, bir paket hazır çorba vardı. O zaman bütün bunların sokağa atılmadığını anladım. Burada bir şey olmuştu. Tatsız bir olay. Çevreyi gözden geçirdim; kan izi, kopmuş bir düğme, ne bileyim, buna benzer bir ipucu aradım. Hiçbir şey bulamadım. Yalnız, ekmeğin biraz nemlenmiş gibi görüntüsü ve üstten kabuk bölümünün kemirilmiş olması, bu yiyeceklerin geceyi burada geçirdiklerini gösteriyordu. Öyle bir olay yaşanmıştı ki, yere saçılanları daha sonra kimse toplamamıştı. Bir kavga mı olmuştu? Bunları akşam yemeği için almış, evine dönen yıpranmış bir yürek ansızın, tam bu noktada mı durmuştu? Yoksa, babasının markete yolladığı bir çocuk bu torbayla koşarak evine dönerken sapık ruhlu birinin saldırısına mı uğramıştı?</p>
			<p>Bir arada olmaları değil, konumları gereği beni dehşete düşüren bu nesnelerin dili, burada, akşam saatlerinde bir olay olduğunu söylüyordu. Kötü bir olay. O evde akşam yemeği yenmemişti. Uyku da uyunamamıştı.</p>
			<p>O ev, bu sokaktaydı.</p>
			<p>Köpeğimin tasmasını çektim. “Gel,” dedim, “bu sabah bu kadar yeter. Eve dönüyoruz!”</p>
			<p>Başını kaldırıp boş boş baktı. Direnmeden arkamdan geldi.</p>
			<p>Ekmek almak için fırına uğradım. Fırıncı köpeğime seslendi, ellerini dizlerine vurup ona saldırıyormuş gibi yaptı, ama bu sabah havlatmayı başaramadı. Ona yolda gördüklerimden söz ettim. “Allah Allah,” dedi, başını kaşıdı. “Kötü bir şey olduysa duyulur.”</p>
			<p>Gün boyu bir şey duyulmadı. Ya da ben duymadım. Akşam saatlerinde fırına yeniden uğradım. Ekmek almayacağım, fırıncının bir şey öğrenip öğrenmediğini soracağım. Omuzlarını kaldırdı. Zaten, şimdi ben söyleyince hatırlamış; çoktan unutmuşmuş çünkü. “Hem sen niye dert ediyorsun ki,” dedi bana. Onu sözle ya da mimikle onaylamadığımı görünce, “Abiciğim, bu bir karıkoca kavgasına benziyor,” dedi. “Herif karının dırdırına dayanamayınca fırlayıp attı elindekileri, karı da inat etti, toplamadı. Şimdi barışmışlardır.”</p>
			<hr class="bosluk"/>
			<p>Gece bir süre kitap okudum. Yorulunca kahve hazırlayıp pencerenin başına oturarak sokağa baktım. Gecenin ilerlemiş saatlerini çok seviyorum. Köpeğim karşımdaki koltuğa yayılmıştı. Akşam gezintisini de yapmış, rahatlamış, karnını doyurmuştu. Kafası nasıl da rahattı. Biraz önce kalkmış, halının üzerinde ön ayaklarını ileri uzatıp bedenini esnetmiş, sonra da aynı hareketi arka ayakları ile yapmıştı. Başı önünde sarsak adımlarla su kabına doğru yürümüş, ardından bir şapırtı doldurmuştu odayı. Yine, sabah gördüklerimi anımsadım. Fırıncı yanılıyor, orada başka bir şey oldu. Bilmediğim, hiçbir yorum yapamadığım bu tatsız olay neden bir genç kızın başına gelmiş olmasın? Evet, genç bir kızdı o. Lacivert kabanlı, uzun, düz, siyah saçlı, siyah çoraplı, ayak bilekleri ince bir kızın metronun son durağında indiğini düşünüyorum. Çantasının askısını omzuna yerleştiriyor. Merdivenlere doğru yürürken acele etmiyor. Kalabalıkta yitiriyor, sonra yine görüyorum onu. Marketin önünde bir süre düşünüp içeri giriyor. Domatesleri tek tek seçiyor, ince uzun parmakları var. Yüzünü göremiyorum. Ona bir yüz çizemedim daha. Sonra birkaç yumurta, margarin, hazır çorba ve ekmek alıyor. Parasını öderken kasiyer kızdan bir paket de sigara istiyor. Teşekkür ederken gülümseyip gülümsemediğini bilmiyorum. Cüzdanını ve sigarasını çantasına yerleştiriyor, paketlerini alıp marketten çıkıyor. Kısa adımlar atıyor ve ayaklarını yerden fazla kaldırmıyor, bu da yürüyüşünü çıtı pıtı, sevimli yapıyor. Sonra, köpeğimle her sabah yürüyüş yaptığımız sokağa giriyor. Sokak boş, ama hiç de ürkütücü değil. Onu, çıtı pıtı yürüyüşüyle sabah yere saçılmış naylon torbaları ve ekmeği gördüğüm yere kadar düşleyebiliyorum. Kendimi biraz daha zorladığımda ise her şey yeniden başlıyor; onu yine metrodan inerken ve çantasının askısını omzuna yerleştirirken görüyorum.</p>
			<p>Yüzünü bir türlü çizemediğim bu kızın imajı beni öylesine rahatsız ediyordu ki, başına kötü bir iş gelenin o olduğuna inanmaya başladım. Koltuktan kalktım. Köpeğim bana baktı. Dışarı çıkacağımı sezmişti. Başını okşayıp sen yat, dedim, ben şimdi döneceğim. Odadan çıkınca arkamdan havladı. Merdivenleri inerken hâlâ sesini duyuyordum. Sokağa çıktım. Boş ve ürkütücüydü. Dün akşam bu saatten çok önce o kız bu sokağa girmiş ve şimdi benim yürüdüğüm yandan yürümüştü. Nereye kadar? Bu noktaya kadar. Sabah gördüğüm kalıntılardan hiçbir iz olmayan bu noktaya kadar. Benim gördüklerimi görmeyenler burada bir olay olduğunu da bilmiyorlar. Birden, cinayet yerine dönmüş bir katil gibi hissettim kendimi. O anda, biraz ileride, ağacın gövdesine yaslanmış biri beni izliyormuş gibi geldi. Ürktüm. O da buradaydı? Kim? Yeniden baktığımda karaltıyı göremedim. Bu kadar kısa bir sürede bir yere kaybolamazdı. Kimse yoktu. Bana öyle gelmişti. Birden, insanın çok iyi bildiği bir sokakta bile kaybolabileceğini anladım. Geri dönüp hızlı hızlı apartmanıma doğru yürüdüm. Arkamdan kimse gelmedi. Seslenen de olmadı. Apartman boşluğuna girince köpeğimin havlamalarını duydum. Derin bir soluk aldım.</p>
			
			</div>
  </body>
</html>