<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Dört Duvar Beş Pencere</title>
		<link href="main.css" rel="stylesheet" type="text/css"/>
<meta content="urn:uuid:3dbb546d-6c2b-4d80-a9d6-d36a5563bbae" name="Adept.expected.resource"/>
	</head>
	<body class="chapter epub-type_chapter">
    <div class="html5_section">
      <h1 class="baslik">KESİŞME NOKTASI</h1>
			<p>Akşamüstü, salonun penceresinden dışarı baktığında yüzlerce, binlerce kuş gördü. Gökyüzünde garip şekiller çizip savrularak, bir toplanıp bir dağılarak, ama belli bir düzen içinde uçuyorlardı. Bir aksilik mi vardı, dalga mı geçiyorlardı, yoksa bütün bunlar denetlenemez bir coşkunun ürünü müydü, anlaşılmıyordu. Etkisini yitirmeye başlayan kışı uğurluyor gibiydiler. Sonu gelmez bir kuş sürüsüydü, şakacı bir dumana benziyorlardı. Bütün pazarlar gibi özelliksiz ve sıkıcı bir günün en anlamlı görüntüsüydü; savrulan kuşlar ya da eğlenen kuşlar ya da pazar günü dairelerine sıkışıp kalmış “biçare” insanlarla dalga geçen kuşlar.</p>
			<hr class="bosluk"/>
			<p>Salondaki televizyon, mutfaktaki küçük el radyosu açıktı. Bir süredir sessizlikteki ürkütücü seslere yakalanmıştı, korkuyordu. Birileri olsaydı, dost bir ses örneğin ya da konuşmasa bile varlığını hissettiren bir insan soluğu; belki o zaman hırıltılar, çıtırtılar, inlemeye benzer boğuk sesler de duymazdı. Ama dün gece, evinde duymaya alıştığı, kendi ayak seslerinin (buna, “terliklerin sürüklenmesi” demek daha doğru), yemek yerken çıkardığı çatal, kaşık, ağız şapırtısı, kapı gıcırtısı, öksürmesi (ya da hapşırması), burnunu çekmesi ya da hafiften bir “of” demesi, radyodan, televizyondan yayılan mekanik sesler, çok seyrek de olsa kapı zilinin ya da telefonun çalması dışında bir ses çalınmıştı kulağına. İlk anda, ıslak bir bezin yüksekten beton zemine düşmesine benzer bir ses duymuştu ya da duyduğunu sanmıştı. Çünkü daha sonra algıladığı (yine de emin değil, ona öyle gelmiş olabilir), insan mı, yoksa bir hayvan mı olabileceğine karar veremediği bir yaratığın, yakarışlarla dolu inlemeleri çağrıştıran sesler çıkarmasıydı. Dışarıdan mı geliyordu, balkona bir şey mi düşmüştü, yoksa kapının önüne yığılmış bir hasta, bir sarhoş mu vardı? Kalkıp ışıkları yakmıştı. Bütün evi aramasına karşın hiçbir şey bulamamıştı.</p>
			<p>Kuşlar gitmişti, çünkü kuşların en sevdiği “dalga” saati bitmişti. Gökyüzü karanlık artık. Kent ışıkları yanmış.</p>
			<p>Yine o sesi duyunca irkildi. Ses holden, yatak odasından ya da banyodan gelmişti. Evde biri vardı, bundan emindi artık. Çağrısız bir konuk olduğuna göre hiç de iyi niyetli değildi. O da, gürültü çıkardığının farkına varmıştı ki, ev yine eski sessizliğine büründü. Ne yapacaktı şimdi? Çıkıp bakmalı mıydı, yoksa sığındığı odanın kapısına yığınak yaparak evindeki yabancının kendine zarar vermesini engellemeli miydi? Telefonla yardım da isteyebilirdi. Ama ya kimse yoksa, ya bütün bunlar bir sanrıysa. Uzun süre kıpırdamadan bekledi. Ses yoktu. Kulağını oda kapısına dayayıp dinledi. Alıştığı doğal seslerin dışında bir şey duyulmuyordu. Kapıyı hafifçe araladı. Mutfaktan buzdolabının belli belirsiz hırıltılı çalışması duyuluyordu. Aşağıdaki sokaktan bir klakson sesi çalındı kulağına. Merdiven boşluğunda ayak sesleri ve konuşmalar duyunca cesareti arttı. Salona çıkıp ışığı yaktı. Parmak uçlarına basarak yürüdü. Doğal olmayan bu davranışları daha da korkmasına neden oluyordu. Hey, diye bağırdı, kim var orada! Her an gözü dönmüş, eli silahlı biriyle burun buruna gelebilirdi. Mutfağa girdi, kimse yoktu. Yatak odasının kapısını sertçe açtı, ışığı yaktı. Dolapların içine, yatağın altına baktı. Kimse yoktu, biraz rahatlamıştı. Banyonun kapısını itip ışığını yaktı. Banyo da boştu. Tam çıkıyordu ki, duvara yasladığı plastik leğenin altından dışarı taşmış, bir ayakkabı bağına benzeyen uzun kuyruğu gördü. Gürültüyü çıkaran oradaydı işte. Klozetin kapağı kapalıydı. Açık bıraktığı banyo penceresinden girmiş olmalıydı. Banyonun kapısı kapalı olmasaydı (çocukluğundan beri hem iğrenmiş, hem de korkmuştu farelerden, hele bu kadar uzun bir kuyruğu olanını ilk kez görüyordu) evin içine girecekti, belki de gece başucuna kadar sokulup kulakmemesine üfleyerek o bölgeyi uyuşturacak ve kulağından önemli bir parçayı kemirecekti. Sabah aynaya bir bakacaktı ki, kulağının yarısı yok! Ne yapabilirdi? Geldiği gibi gitmeliydi. Kimse kimsenin yaşamını etkilememeliydi. Eski spor ayakkabısını aldı, kapıyı hafifçe aralayarak (kuyruk çaresizdi, konumu hiç bozulmamıştı, bir an kendisini onun yerine koydu; kıstırılmışlık, çaresizlik) ayakkabıyı leğene doğru savurdu. Onu ürkütmek, geldiği yerden çıkıp gitmesini sağlamak istiyordu. Leğen devrilince arkasından kedi yavrusu büyüklüğünde, kılları ağarmış, güçlükle yürüyebilen, yaşlı ve şaşkın bir lağım faresi çıktı. Buraya bir yanlışlık sonucu düştüğü belliydi. Ne o adama zarar vermek istiyordu ne de adam ona. Ama ortada “vahim” bir durum vardı. Yaşlı fare ürkmüştü. Tek çıkış noktası olarak gördüğü pencereye doğru tırmanmaya çalıştı, ama fayansların üzerinden kayıp gerisin geri düştü. Bu umutsuz yolu daha önce de denemiş olmalıydı. Çaresiz bir savunma duruşuna geçerek adama baktı. Yaşlı yüzünde kıstırılmışlık ve ölüm korkusu vardı. Kapıyı çekip kapadı. Ne yapacaktı şimdi? Geldiği gibi gitmeliydi. Ama gidemiyordu, fayansın kaygan yüzeyinden pencereye kadar tırmanamıyordu. Peki, klozetin kapağını açıp ona başka bir yol gösterse miydi? Hayır gösteremezdi. Oradan gitse bile tuvaleti bir daha kullanamazdı. Bu durumda geriye tek bir yol kalıyordu, farenin de sezinlediği ve korkuyla bir köşeye sinerek beklediği tek bir yol; onu öldürecekti! Ama nasıl? Sinekler ve kan emici asalak böcekler dışında hiçbir cana kıymamıştı. Salonda çaresiz adımlarla dolaştı. Sigara üstüne sigara içti. O, banyoda, infaz kararını bekleyen bir hükümlü gibiydi. Cellat durumunda olan kendisi de kıstırılmıştı, bu sorunu bir türlü çözmeliydi. Onu zehirlemek! Etkili fare zehirleri vardı, iç organlarını parçalayarak ona acı çektirerek öldürecek zehirler. Bunun için önce sabahı beklemesi gerekiyordu, sonra da, artık ne kadar açlık duyduğunu bilemediği bu yaşlı konuğunun o zehri yemesini beklemesi... Bu da mümkün değildi. Kararını verdi. Onu, acı çektirmeden öldürecekti. Musluk contalarını değiştirmek için kullandığı kurbağacık anahtarını aldı. Elleri titriyordu. Banyonun kapısını hafifçe aralayıp baktı, yaşlı fare köşeye sinmiş ölümü bekliyordu. Kapının açılmasıyla irkildi. O küçük yaşlı gözlerde ne büyük bir dehşet vardı. Kurbağacık anahtarını var gücüyle o köşeye doğru savurdu. İçini kıyan garip bir viyaklama sesi duydu. Fayans çatlamış, üzerine kan sıçramıştı. Farenin beli kırılmış olmalıydı, kesik kesik soluyarak hâlâ adama bakıyordu. “Ben sana ne yaptım,” der gibiydi. Yalnızca yolunu şaşırmıştı. Her yolunu şaşıran bunu canıyla mı ödemeliydi? Kapıyı hızla kapadı. Bütün bedeni titriyordu. Telefona sarılıp polisi arayarak, “Bir cinayet işledim, ceset banyoda,” diyecek kadar kötü hissetti kendini.</p>
			<p>Bu yalnızca kötü bir rastlantıydı, bir kesişme noktası. O iğrenç yaratık uzun süre can çekişerek, inleyerek ölmüştü. Tiz sesi evin her köşesinden duyuluyordu. Ölüsünden nasıl kurtulacaktı? Onu toparlayıp atacak gücü yoktu. En iyisi kapıcıyı çağırmak, bu tür işlere alışıktır o. Üç beş de eline sıkıştırırsa sesi çıkmaz.</p>
			<hr class="bosluk"/>
			<p>Farenin ölüsünü, ama özellikle, hiç beklemediği bir ihanet karşısında çok şaşırmış gibi bir bakışın donduğu gözlerini görmemek için başını çevirdi.</p>
			<p>“Ne kadar da büyükmüş,” dedi kapıcı. Eline geçirdiği bir naylon torba ile gazeteye koyup paketledi fareyi. “İyice de kocamışmış, sen öldürmeseydin eceliyle ölürmüş bu.”</p>
			<p>“Keşke öyle olsaydı,” diyerek içini çekti. Kapıcıya teşekkür etti. Önceden hazırladığı parayı cebine sokuşturdu. “Sağ ol abi,” dedi kapıcı. Yadırgamadı. Belki de bekliyordu. Banyonun küçük penceresini örttü. Lavabonun musluğuna hortum takıp fayansların üzerindeki kan lekelerine su sıktı. Cinayet aleti de iğrenç göründü gözüne, bir kâğıt parçasıyla ucundan tutup çöp poşetine attı. Bütün delilleri ortadan kaldırıyorsun işte. Ellerini iyice sabunlayıp birkaç kez yıkadı. Salona dönünce bir sigara yaktı. Yine de hiçbir şey eskisi gibi değildi.</p>
			
			
			</div>
  </body>
</html>