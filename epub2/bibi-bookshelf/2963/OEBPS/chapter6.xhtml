<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Dört Duvar Beş Pencere</title>
		<link href="main.css" rel="stylesheet" type="text/css"/>
<meta content="urn:uuid:3dbb546d-6c2b-4d80-a9d6-d36a5563bbae" name="Adept.expected.resource"/>
	</head>
	<body class="chapter epub-type_chapter">
    <div class="html5_section">
      <h1 class="baslik">PARAKETE</h1>
			<p>Mazot almış dönerken gördük Land Rover’i; köprüye varmadan yolun sağına çekilmişti ve iki ön kapısı da açıktı. Oysa onlar işlerini bitirip çoktan yola koyulmuş olmalıydılar. Bu görüntüyü bir filmde izleseydik, az sonra açık kapılardan yere doğru sarkan kanlı başlar göreceğimize yemin edebilirdik.</p>
			<p>Yolun aşağısında, dereden ayrılmış durgun, rengi siyaha yakın bir kahverengiye dönüşmüş suda sazların arasındaydılar. Üçü de donlaydı, Selçuk’un hiç güneş görmemiş, çok ince ama şaşırtıcı bir biçimde kaslı bacakları vardı. Onu çizgi film kahramanlarından ayıran tek yan, yaptığı işle bağdaşmayan, derin çizgilerin parsellediği yüzüydü.</p>
			<hr class="bosluk"/>
			<p>Arada, tepindikleri katran renkli sudan çıkıyor, bacaklarına yapışmış sülükleri toplayıp bir şişeye dolduruyorlardı. Gülmüyorlar, hayır, üçü de yaptıkları işin bilincinde ve yüzlerine sert çizgiler oturmuş.</p>
			<p>“Bu kadar sülük yetmez mi?” diyorum kapakları sıkıca kapalı iki şişeyi göstererek; üstelik suda tepinen Selçuk’un elinde dolmak üzere bir şişe daha var. Hasan, “Geç kalıyoruz,” diye homurdanıyor. Kımıl kımıl oynaşan ve yukarı, şişenin kapağına doğru devinen yeşil, kahverengi karışımı yaratıklara bakıyorum.</p>
			<p>“Güneş batmadan paraketeyle ağyı atmamız lazım,” diyor Hasan, “yoksa hava alırız.”</p>
			<p>Ağyı... Evet, Hasan’ın eşekarısı sokası dilinde böyle bu. Kimse ona “ağı” dedirtemez; “gelirken” ya da “giderken” yerine “gelirkene”, “giderkene” dediği gibi. Koca göçmen. Bulgar Hasan.</p>
			<hr class="yildiz"/>
			<p>Önümüzdeki Land Rover’in tozunu yutmamak için ağır gidiyoruz. Kamyon iki yana yalpalayınca omzum kapı camına vuruyor, sonra da ortadaki motor kapağına doğru abanıyorum. “Yol bozukmuş,” diyorum. Hasan’ın şakaklarından çenesine doğru ter sızıyor. Alnı boncuk boncuk. Omuzlarını iyice kaldırmış, boynu yok sanki. “Bu helezonludur, bilmeyen düz yolda deviriverir,” dediği Unimog bu kez bir çukura girince tek kişilik ön koltukta yaylanıyorum, başım tavana değecek gibi oluyor. Gözüm, ayakkabımı çıkardığım ve pantolon paçasını dizime dek çekerek özenle ileri uzattığım sol ayağımda. Çünkü az önce ayak bileğime bir sülük yapıştırmıştım. Sarsıntıdan düşüp düşmediğine bakıyorum. Bir köprü gibi gövdesini kaldırmış, baş aşağı bir U ve kaslarının iğrenç kasılımıyla kanımı emiyor. Hasan’ın dediğine göre doyunca tenimi bırakacak ve ölecek! Korkunç, diye düşünüyorum, onu tükenişe götüren bir haz. “Ama çok yararlı,” diyor Hasan. Yararına inandığımdan değil, benimki merak. Hasan gülüyor, başımıza ne gelirse iki şeyden gelmiyor mu? Sülüklerle ilgili ne biliyorum? Hiç. Vantuzlarının titiz etüdüyle toplardamarı bulması, sonra da lokal anesteziyle kana ulaşması şaşırtıcı.</p>
			<p>Onlar durunca arkalarına yanaşıp biz de durduk. Ön camda Selçuk’un başı. Saçları ve kaşları tozdan bembeyaz, alnını iyice kırıştırmış. “Galiba yanlış yoldayız,” diyor. “Yanlış yoldayız tabii,” diye homurdanıyor Hasan ve geçmişine sövüyor. Hem de ç’lerin üzerine alabildiğine abanarak. Sövgü, ama özellikle geçmişe yönelik sövgü günlük yaşamının bir parçası olmuş; şaşkınlık, beğeni, övgü ya da beklenmedik bir gelişme karşısında Hasan’ın tepkisi bu; aşağılamak gibi bir amacı yok.</p>
			<p>“O zaman dönüyoruz!”</p>
			<p>“Dönüyoruz tabii,” diyor Hasan yeni bir geçmiş parlatarak. Aracı geri vitesine takışında bile yapay ve abartılmış bir öfke var. “Her şeyin doğrusunu o bilir.” Başını iki yana sallıyor.</p>
			<hr class="bosluk"/>
			<p>Bir süre sonra yine durdular. Selçuk’la İdris inmiş yola bakıyorlar. Hasan da el frenini çekip atladı. İnce, solucan gibi sülük şişip serçeparmağı kalınlığında bir U olmuş. Hasan’la Selçuk ellerini kollarını savurarak konuşuyorlar. Kavga ediyor gibiler. Yol konusunda anlaşamadıkları belli. Oysa yöreyi bilen ve bizi göle götüren İdris’le Faruk. Bu balık işini o kadar ballandıra ballandıra anlattılar ki, tamam, dedik; resmî plakalı araçlarımızı hafta sonu bu iş için kullanabiliriz. Selçuk’ta şişme bot, ağ ve olta da var. Siz yolu gösterin, yeter.</p>
			<p>Onlar buranın yerlisi. İkisi de tahlisiyede çalışıyor. Bir ay önce tanıdık birbirimizi.</p>
			<hr class="bosluk"/>
			<p>Bir karara varıyorlar sonunda. Selçuk’la İdris araçlarına yürürken Hasan da gelip kapıyı açıyor ve oldukça yüksek basamağa ayağını atınca kamyonet sallanıyor. Ağır ç’li bir sövgüyle çarpıyor kapıyı, öfkesine katılım beklediği ortada, ama ben kayıtsız tavrımı sürdürüyorum. “Az önce düştü,” diyorum, “ayağım fena halde kanıyor.” “Kanasın, iyidir,” diyor. Dişlerinin arasında hâlâ Selçuk var, geçmişine giydirdi giydirecek.</p>
			<p>“İşte!” diyerek direksiyon simidine vuruyor Hasan. Göl karşımızda. Terli yüzünde, yanlış yollarda yitirdiğimiz zaman için duyulan sıkıntıyla, göle kavuşmanın getirdiği belli belirsiz bir gülücük iç içe.</p>
			<p>“Bu sülük başıma iş açtı.”</p>
			<p>“Boşver sülüğü şimdi, dedikleri gibiyse balığın geçmişini belledik.”</p>
			<hr class="yildiz"/>
			<p>Konaklama yeri için çıkan tartışmayı büyümeden önlemek bana düştü. Selçuk, İdris’le Faruk’a yardım ediyor, araçtakileri indiriyorlar. Hasan da lastik botu şişirecek.</p>
			<p>Domatesleri ve yeşil biberleri yıkamak için göle doğru yürüyorum. Yemek benden. Yola çıkmadan önce kardığımız köftenin soğanları sasımış. Şarapları da soğusun diye göle taşıyorum. Oysa su kan gibi. Yüzümü yıkıyorum sürekli. Hava hâlâ sıcak.</p>
			<p>İdris, Faruk ve Selçuk kafa kafaya vermişler paraketeye sülükleri takıyorlar.</p>
			<p>Durgun göl yüzeyinde ince çizgilerle paraboller çizerek hızla ilerleyen böceğe bakıyorum; sonra birden sazlar arasında, patlak gözlerini bana devirmiş bir kurbağayla göz göze geliyoruz. Yılanı çağrıştırıyor nedense, irkiliyorum. Mutlak sessizlik bu olmalı, domatesleri yıkarken çıkan şapırtı bile abartılmış gibi.</p>
			<hr class="bosluk"/>
			<p>“Bot şişti!” Hasan’ın sesi. Yol boyu onca öfkenin, onca sövgünün ardından dostça bir sesleniş.</p>
			<p>“Geldiim,” diyor Selçuk. Paraketenin başından kalkıyor ve sülük gövdesinin sümüksü salgısıyla kirlenmiş ellerini kot pantolonun kıçına siliyor.</p>
			<p>Bir taş parçasını patlak gözlü kurbağaya fırlattım. Bir karış önüne düşen taşla birlikte suda kayboldu. Halka halka büyüyen dalgalara baktım bir süre. Bulanık suyun dibinde bir yerlerde kocaman gözlü bir kurbağa. Şaşkın. Yalnızca şaşkın.</p>
			<p>Faruk ateş yakmaya uğraşıyor. Pilli radyosunu açmış, Neriman Altındağ Tüfekçi yönetiminde “Yurttan Sesler”. Dinlediğinden değil, iş olsun. Oysa sessizlik çok güzeldi. Kuru dallar tutuştu. Hayır, erken merken değil, az sonra hava hücumunu başlatacak sivrisinekler için duman en iyi savunma aracı. İdris’e göre telaşa gerek yok, çünkü göl kurbağadan geçilmiyor; sinek minek olmaz. Tamam da –Faruk da bu küçük ayrıntıyı yakalayamadığından sıkıntılı– bir an önce köz olması gerek, patlıcanlar parpullanacak ya! Haa, o başka diyor İdris. Bıyık altından gülüp ensemi kaşıyorum, İdris yanılıyor, herkes güçlü bir hava akımına hazır olmalı; gerçekten göl sinek kaynıyor.</p>
			<p>Her şey hazırmış, Selçuk sesleniyor. İdris’le ağı ve paraketeyi atmak için göle açılacaklar. Hasan’a göre geç kalındı, balık yerine babayı yiyeceğiz!</p>
			<p>Gölün suyu kararıyor artık. Kurbağalar tek tük akşamın nabzını yoklamaya başladılar bile. Bot, ileride bir leke. Paraketeyi seren İdris’in siluetiyle kürek çeken Selçuk belli belirsiz. Balığa ancak sabah, gün ışırken kavuşacağız. Hasan da yanı başımda, birlikte göle bakıyoruz. Bir şişe şarap açmış; sağ elinde, ağzından tuttuğu şişe dizi hizasında duruyor. Paraketeyi boşuna serdiklerini söylüyor, çünkü yayın “ağya” gelirmiş. “Yayın yalnız ağya gelsin,” diyorum; onu ti’ye aldığımın farkında değil, “paraketeye turna gelir, sazan gelir...” Şişeyi başına dikip içiyor. “Selçuk’a fazla yükleniyorsun,” diyorum. Gözleri büyüyor: “Yüklendiğim falan yok, çok iddiacı, her şeyi o biliyor sanki...” Bu konuda haklı. Yalnızca iddiacı olsa iyi, inatçı da. Ama anlayışlı olmak gerek. Başından az şey geçmedi. İşini batırmış. Bir zaman patron olan adam, şimdi, kırkından sonra işçilik yapıyor. Çevresini, dostlarını, saygınlığını yitirmiş. Üstelik sağlıklı da sayılmaz. Çocuğunun ameliyatı için az uğraşmadı, az acı çekmedi. İhtiyacı olmasa buralara gelir mi, evinden barkından günlerce uzak kalır mı? Bütün bunları Hasan da biliyor. “Hayat bu,” diyor gözlerini kısarak. Selçuk’u görebilecekmiş gibi göle bakıyor. Ne şanssızlık var ona göre ne de kader. Olayın bittiği yer, parmağıyla imlediği şakağı. Kafa. Yani beyin! O da Selçuk’ta yoksa ne yapsın. Bu yaşam güçsüzlere göre değil çünkü.</p>
			<p>Faruk kuru bir dalı sürüyerek getirdi. İleride daha çok varmış, Hasan yardım ederse hepsini taşırlarmış.</p>
			<p>“Yetmez mi?” dedim.</p>
			<p>“Deli misin abi, sabaha kadar yanacak.”</p>
			<p>Hasan şişesini göl kıyısına bırakıp Faruk’un ardından yürüdü.</p>
			<hr class="yildiz"/>
			<p>Çatalımı uzattığımda zıp diye zıplayıveren köfte İdris’i güldürüyor.</p>
			<p>“Uyurken de üstümüzden zıplayacak mı bunlar?”</p>
			<p>“Zıplarlar,” diyor. Hasan’ın attığı dallarla güçlenen ateşte yüzü iyice belirgin şimdi. “Bak ne anlatıcam.” Eliyle ağzını sıvazlıyor. Bu tik, özellikle bir şey anlatacağı zaman artıyor. “Bir gün yayın’a gittik, ha bu Korsan da var.” Çenesiyle Faruk’u gösteriyor. O da gözlerini kapayıp başını eğiyor; onay tamam. “Biz yine sülük aldık yem için. O ara yanımıza biri geldi, o da balıkçıymış, ama Allah seni inandırsın (bir dilim ekmeği öpüp alnına koyuyor) dersin ki kömürcü çırağı, adamda hiç balıkçı tipi yok. Yahu, dedi, sülükle uğraşmayın, kurbağa takın. Meğer yayın kurbağayı çok severmiş, bunca yıldır balıkçılık yapıyoruz, haberimiz yok. Hafiften de bozuluyoruz ha, herif bize ders veriyor; kurbağa canlı olacakmış, onun için de iğneyi bacağından takacakmışsın, o, can havliyle çırpınırken yayın da gelip kapacakmış.” Parmakları balık ağzı gibi açılıp olmayan bir kurbağayı yutuveriyor. Ardından ağzını sıvazlıyor. “Neyse, ben yakaladım kurbağayı, geçirdim iğneyi bacağına, attım suya. Bekle bekle, yok. Meğer, bir dal parçasının üzerine çıkıp oturmuş, ben de boşuna balık bekliyorum.” Yine gülmeye başladı. “Sen de köfte sandın he?” “Aynı köfte kadar,” dedim, “gelip tabağa oturmuş.” “Sabah inşallah,” dedi İdris, “nah bu kadar yayın almazsak insan değilim.” Nah bu kadar dediği de kulacını açabildiğince bir büyüklük. Selçuk’a göre bu iş ağla zor, yayın gelirse paraketeye gelir (nasıl olsa ağ da, parakete de suda, kim haklı yarın göreceğiz) çünkü yıllardır göl balıkçılığı yapmış. Ağzı tepeleme dolu, bir yandan çiğniyor, bir yandan konuşuyor: “Şimdi, bu yayının bıyıkları var ya, anten gibi dimdik oluyor suda. O anda ağa biraz dokunsa hemen geri dönüyor. Çok uyanık balık.” “Bırak Allahını seversen,” diyor Hasan, “adamlar dünyanın yayınını çekmişler ağlan. Sen hâlâ ne diyorsun...”</p>
			<p>Faruk sürekli ateşi büyütüyor.</p>
			<p>Boş şarap şişeleri birbiri üzerine yığılmaya başladı bile.</p>
			<p>“Uykusu gelen yatsın,” dedi İdris, “gün doğmadan kalkıp ağı çekeceğiz.” Korsan çoktan uyudu. Az önce saati sormuştu. “On bir mi?” demişti, “Benim uyku saatim çoktan geçmiş.” Hasan’a göre uyumak yok bu gece, sabaha kadar içilecek. Ama, Korsan ceketinin yakasını kaldırıp düğmelerini iliklemiş ve yere serdiğimiz brandanın üzerinden kalkıp hafifçe eğimli toprağa bir kütük gibi devrilmişti. Battaniye al, demiştik, üşürsün. Ama Korsan uyumuştu. “Vay be!” dedi Hasan, “Ben böyle herif görmedim.” “Onda ruh muh yok,” dedi İdris, “sırf ciğer o!” Sonra da sesini alçalttı: “Aslında içkiyi bıraktıydı, bakmayın, bu gece siz varsınız diye içti. Rakı olsaydı yine içmezdi; tövbeli. Bunun büyük oğlu lisede, ikiden üçe geçecek. Matematiği zayıf. Korsan, her hafta sonu bir büyük rakı alıp öğretmene götürüyor. Haklı olarak da bu iş tamam, diye düşünüyor. Değil mi ki herif rakıları alıyor, bir şeyler düşünecek. Yıl sonu oğlan karneyi bir getiriyor, matematik zayıf. Korsan’ın tepesi atıyor. Öğretmen buralı değil, ama uzun zamandır burada. Bir de lokanta yaptı kendine, yaz ayları işletiyor. Keyfi gıcır. Korsan o gün kahırlanıp bir büyük rakıyı boğuyor. Çocuğun karnesine değil, herifin yaptığı keleğe takıyor kafayı. Öğretmenin lokantasına gidiyor. Cebinden kibriti çıkarıp gölgeliğin sazlarını tutuşturuyor. Aga, yangın büyüyor. O tüpler nasıl patlıyor biliyor musun; bomba... bomba... Sonra tabii karakol, ifade. Allah’tan cana gelen yok. Korsan zararı ödemeye razı, öğretmen de şikâyetçi değil, olayı kapatıyorlar. Rakıya tövbe etti Korsan. Borçları da bitmedi daha...”</p>
			<p>Korsan’a bakıyorum, dizlerini karnına çekmiş bir çocuk gibi uyuyor. Ne kadar da günahsız.</p>
			<p>Çok şarap almışız, içiyoruz içiyoruz bitmiyor.</p>
			<p>İdris yeni bir öyküye başlıyor. “Şimdi aga,” diyor, “bir gün haber aldık ki, bir gemi karaya oturmuş. Hem de yabancı bir gemi. Tam nerede biliyor musun; sizin şantiyenin batısında bir burun var ya, orada. Kış günü, hava acayip soğuk. Bir de rüzgâr var ki, tam ciğer düşmanı.” “Pardon abi,” diyor Hasan ve Selçuk’a dönüp ekmek kalıp kalmadığını soruyor. Muhabbetin içine de ediyor. İdris’in buna bozulduğu peş peşe ağzını sıvazlamasından belli. Ekmek bitmiş. Yeniden özür diliyor Hasan: “Abi kusura bakma.” İdris, ne anlatacağını unutmuş gibi bakıyor bir süre. “Yabancı bir gemi karaya oturmuş,” diye yol gösteriyorum ona. “Hah,” deyip eliyle ağzını sıvazlıyor, “kalkıp gemiye gittik. Korsan da var.” Korsan’a bakıyorum, ne güzel uyuyor. “Altı yedi kişiyi cankurtaran botuna çıkardık. Bu gemi batmaz, dedik, yanınıza çok bir şey almayın, botumuz küçük. Böyle söylediğime bakmayın, onlara anlatana kadar göbeğimiz çatladı. Herifler fan fin fon gâvurca konuşuyor. Dillerini bilmiyoruz ki. Yes, no, o kadar. Biri var ki, kocaman bir çantayı kucaklamış bırakmıyor. Baktık laf anlatamayacağız, ulan, dedik, bu pezevenk de çantasını getirsin bari. Tahlisiyeye geldik, soba gürül gürül yanıyor. Bunlara birer bardak kanyak verdik. Kanyak demirbaştır, kazazedeler için bulundurmak mecburi. İçtikçe yerine koyuyoruz. Heriflere yemek verdik, sonra çay yaptık. O kadar memnun kaldılar ki, çantasına sıkı sıkı yapışan herif bile çantasından bir dergi çıkarıp bize hediye etti. Etmez olaydı, dünyamızı şaşırdık. O güne kadar öyle resimler, öyle alenen pozisyonlar görmemişiz ki. Bütün tahlisiye otuzbirden kırıldık.”</p>
			<p>Hepimiz gülüyoruz. Ama Hasan’ınki oldukça abartılı, dizlerini döve döve garip sesler çıkarıyor. Biraz sonra da ağlamaya başlıyor. Kızını anımsamış, tam da bugün yaş günüymüş. Biz, boşver dedikçe o daha çok ağlıyor. Ayrı yaşıyorlar ve karısı kızını ona göstermiyor. Hasan ne yapsın.</p>
			<p>Selçuk’un ne zaman sızdığının ayrımında olmamıştık. Üzerini battaniye ile örttüm. “Bırak gebersin,” dedi Hasan gözlerindeki yaşları elinin tersiyle silerken, “yarın ağdan yayınlar çıksın da ben o zaman soracağım ona. İnatçı keçi!”</p>
			<hr class="yildiz"/>
			<p>“Saat dört,” dedi İdris, “hepsi uyudu.”</p>
			<p>“Sızdılar,” dedim bir sigara yakarken. Kocaman kütükler köze dönüşmek üzere, kuru dallar da bittiğinden ateşi kaderine bıraktık. Omuzlarımızda battaniyeler, bağdaş kurmuş oturuyoruz. Hâlâ yarım şişe şarap var. Onu da İdris içiyor. Benden pes, dedim. Güldü. “En çok neye içerliyorum biliyor musun?” Yüzü birden çökmüş gibiydi, elindeki şişeye boş boş bakıyordu. “Neye?” dedim. “Yaşlanmak haksızlık,” dedi şişeye bakmayı sürdürerek, “ağaçtan, ottan, hayvandan bir farkımız olmalı, çünkü biz insanız. Yaşlanmamalı, hastalanmamalı, sürünmemeliyiz. Yani şöyle olamaz mıydı: çocukluk, gençlik ve orta yaş. Diyelim kırk yaş, kırkına geldikten sonra yaşlanmayacak kimse. Erkeksen erkekliğin ölmeyecek, kadınsan kadınlığın. Kırk yaşından sonra kırk yıl daha yaşayacaksın, ama yaşlanmayacaksın. Sonra Korsan’ın uykuya geçtiği gibi, küt diye öleceksin... Ama böylesi, işkence...”</p>
			<p>“Boşver,” dedim.</p>
			<p>“Benim de yaptığım o,” dedi.</p>
			<hr class="yildiz"/>
			<p>Başım çatlayacak gibi ağrıyor; boynum, sırtım tutulmuş. Güçlükle gözlerimi aralıyorum. Bir göl kenarında, yere serili bir branda üzerinde, pis bir battaniyeye bürünmüş, yastıksız uyuduğumu fark ediyorum; gece çok şarap içtiğimi anımsıyorum. Hâlâ sarhoşum. Dirseklerimin üstünde yarı doğruldum. Sabahın ilk saatleri, güneş doğmak üzere. Ateş cılız, ama hâlâ yanıyor, çevresinde gri, bulut kümeleri gibi bir kül yığını oluşmuş. Az ileride Selçuk yatıyor. Ötekiler yok. Göldeki bot küçücük görünüyor. Biri ayakta, İdris olmalı, ağı topluyor. Kürekleri idare eden de Korsan. Oturup şakaklarımı ovuyorum. Başım dönüyor, midem de hoş değil. Bir an Selçuk’tan yana bakınca her şey allak bullak oluveriyor. Ayağa fırlıyorum. Çünkü Selçuk’un kazağı sıyrılmış ve karnı kan içinde. Yatalı bir ya da en çok iki saat olmuştu; o ana dek İdris’le benim dışımda herkes uyuyordu. Hey, diye bağırıp göle doğru koştum. Sazların arasından yüzü domuz gibi şişmiş Hasan çıktı. Pantolon paçalarını dizlerine dek sıvamış. Başından süzülen sulardan tişörtü ıslanmış.</p>
			<p>“Ne oldu?” dedim omuzlarından tutup sarsarak. “Selçuk’a ne yaptınız? Öldü mü yoksa!”</p>
			<p>“Ne ölmesi...” İçkinin aptallaştırdığı yüzünde ona ait olmayan bir gülüş var. “Şaka,” dedi, “yalnızca küçük bir şaka... Çok inatçı; neymiş, yayın ağya gelmezmiş...”</p>
			<p>“Olur mu Hasan! Bu ne biçim şaka, kan içinde yatıyor.”</p>
			<p>“Korkulacak bir şey yok.”</p>
			<p>Islak başını bir köpek gibi iki yana sallayıp şarabın geçmişine sövdü; hep Selçuk’un pisliği; üç kuruş ucuz ya, ille köpeköldüren alacak...</p>
			<p>“Ona ne oldu?”</p>
			<p>“Haa, Selçuk! Korkma... şişede kalan sülükleri attım üstüne. Kanı pis ya, temizlensin...”</p>
			<hr class="yildiz"/>
			<p>Dört sazan çıkmış ağdan, iki de yayın. Paraketeyi çekmemişler, iki gün sonra alırız, diyorlar. Hasan’la bakışıyoruz; bizim için sorun yok, iki gün sonra yine geliriz. Selçuk, geçmişine ve sülalesine sövdü Hasan’ın. Herkes haklı buldu, çünkü ağır şaka. Üstelik Selçuk’un kanı ne canı ne... Şimdi gölde, kendi bedenini yıkayan bir ölüye benziyor.</p>
			<p>Yayınlar orta boy, İdris’i kesmediği belli. “Balık çok da ağı geç serdik,” diyor.</p>
			<p>“Hep onun yüzünden,” diyor Hasan çenesiyle gölü göstererek.</p>
			<p>Sivrisinekler Korsan’ı kalbura çevirmiş, ilk kez görüyormuş gibi bakıyor ellerine.</p>
			<p>“Ama iki gün sonra parakete çekildiğinde (İdris kollarını yine iki yana açıyor) nah bu kadar yayın alacağız; o gün erkenden ağı da atarız, balığın anasını belleriz...”</p>
			<p>“Şimdi boşverin ağyı mağyı da,” diyor Hasan ellerini ovuşturarak, “bu balıklarla akşama kıyak bir sofra kuralım.”</p>
			<p>Selçuk gölden yeni çıkmış, kedi yavrusu gibi titriyor. “Ama burada yemeyelim,” diyor. Ellerini kaşıyan Korsan da aynı görüşte.</p>
			<p>“Sen merak etme,” diyor Hasan, kaygılı bir yüzle Selçuk’a bakarak, “bizim şantiyenin aşağısında kıyak bir yer var, balıkları da pişirtiriz. Salata malata, biz hiçbir şeye elimizi sürmeyiz.”</p>
			<p>“Orası uzak,” diyorum, “hem, hafta sonu kalabalıktır. Şantiyede yiyelim.”</p>
			<p>“Bırak abi ya, içimiz dışımız şantiye oldu,” diyor Selçuk. “Biz gazinoyu ayarlarız, sen merak etme.”</p>
			<p>Toparlanıyoruz. Akşamı da programladık ya, mutluyuz. Balık yiyip kafaları çekeceğiz. Ama önce buz gibi birer bira içmeliyiz; ayılmak için. Hasan’a bakıyorum; “Hem ne kıyak olur,” diyor, “başka türlü kendimize gelemeyiz.”</p>
			
			</div>
  </body>
</html>