<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Dört Duvar Beş Pencere</title>
		<link href="main.css" rel="stylesheet" type="text/css"/>
<meta content="urn:uuid:3dbb546d-6c2b-4d80-a9d6-d36a5563bbae" name="Adept.expected.resource"/>
	</head>
	<body class="chapter epub-type_chapter">
    <div class="html5_section">
      <h1 class="baslik">MAYKIL</h1>
			<p>Bahattin, bütün umutlarını yitirmiş biri gibi oturuyordu; omuzları, dudakları, kaşları, yüzündeki çizgiler; hepsi sarkmıştı. Rakı bardağı ile oynuyor, bir yudum içiyor (içtiğinden bir şey anlamıyordu, biliyorduk), küllüğün kenarında tüten sigarasını unutup yeni bir tane yakıyordu. Abartmıyordu, onun yerinde kim olsa çökerdi. Yine de durumu iyi idare ettiğini, metin olduğunu ya da bizden utanıp öyleymiş gibi göründüğünü düşünüyorduk. Bu sıkıntılı durumu sessiz bir dayanışmayla paylaşanlar; başta Eko ve Suphi, bir de başka türlü görünmeyi hiç beceremeyen Kıvırcık Selahattin, onun yerinde olsalar o kadar soğukkanlı olamayacaklarını gösterir bir ruh durumu içindeydiler. Dışarı bakmaya güçleri yetmediğinden içki bardaklarına, tepeleme izmaritle dolu kül tabağına ya da yerli yersiz yaktıkları sigaranın ateşine bakıyorlardı. Turgut sabahtan beri içtiği için olup bitenin pek farkında değildi. Güzel Marmara’ya asla ihanet etmemiş olan Terzi Rıfkı’nın (Eski Terzi Rıfkı’nın) dışında herkes rakı içiyordu. Sessizlik bu kadar uzamamalıydı, bir şeyler yapmak gerekiyordu; en azından bir şeyler söylemek. İş yine Suphi’ye düştü, en babacan ve saf tavrını takınarak, “O kadar umutsuz olma,” dedi, “kalabalıktan ürktü.”</p>
			<p>Bahattin’de hiçbir etki yaratmadı bu sözler. Turgut, şişmiş yüzünde iyice küçülmüş gözleriyle bir Suphi’ye, bir Bahattin’e baktı. Ama bir şey sormadı. İyi ki de sormadı. Suphi de söylediklerinin pek etkili olmayacağını biliyordu. Ona böyle bir görev verilmemiş olmasına karşın Bahattin’i rahatlatmak için yeni bir atak yaptı.</p>
			<p>“Çocuklar da az piç değiller,” dedi, “en kızdığı hareketi yapıyorlar; o da çileden çıkıyor tabii. Onları bir dağıtabilsek!”</p>
			<p>“O hareketi çocuklara kim gösterdi?” dedi Terzi Rıfkı. Ortaya yönelttiği soruyu yine kendisi yanıtladı: “Bahattin! Burayı sirke çeviren de o; sonunda olacağı buydu.”</p>
			<p>“Bir dakika,” dedi Emekli Bekçi (yani Bekçi Baba); bir belayı önlemek istercesine, beş parmağı da açık, kolunu dirseğinden bükmeden elini Suphi’ye doğru uzatarak, “çocuklara bulaşmaya gelmez. Onlarla baş edemeyiz. Herkese maskara oluruz. En iyisi onların bıkmasını beklemek.”</p>
			<p>“Onlar bıkmaz.”</p>
			<p>Bütün başlar Turgut’a döndü. Uykusunda sayıklar gibi konuşmuştu. Olan bitenin farkında olmamasına karşın (bunları söylerken gözlerini bilgece yummuştu), biliyormuş gibi davranıyordu.</p>
			<p>“Kim bıkmaz?” dedi Eko.</p>
			<p>“Çocuklar.”</p>
			<p>“Neden bıkmazlar?”</p>
			<p>“Hiçbir şeyden,” dedi ve bardağını kaldırıp herkesi selamladı.</p>
			<p>Kafası oldukça karışık Bahattin bile bu selamı karşılıksız bırakamazdı. Bütün bardaklar kalktı ve Turgut’un şerefine birer yudum içildi.</p>
			<p>Şimdi herkes (Turgut hariç), birahanenin önünde park etmiş kırmızı renkli kamyonetin çamurluğuna oturmuş, birbirine yakın gözlerinden zekâ ve öfke fışkıran maymuna bakıyordu.</p>
			<p>“İşin pis tarafı,” dedi Terzi Rıfkı yangına körükle gidercesine (buna hiç gerek yoktu, herkes bir şeyleri düzeltmeye çabalarken, o, elinde olmadan işi daha da çıkmaza sokuyordu), “maymunun emanet olması.”</p>
			<p>“Şu arabanın üstündeki maymun mu?” dedi Turgut.</p>
			<p>“Maymun,” dedi Eko, “adı da Maykıl.”</p>
			<p>“Maykıl,” diye mırıldandı Turgut.</p>
			<p>Nedense herkes birer yudum içti bardaklarından. Birkaç kişi de sigara yaktı.</p>
			<p>“Gitti abicim,” dedi Bahattin, “kim bilir kaç milyondur bu ibne yaratık.”</p>
			<p>“Bir dakika,” dedi Bekçi Baba, “aklıma bir fikir geldi.” Yine abartılmış el kol hareketleriyle konuşuyordu ve yine hedefi Suphi’ydi. Ama bu kez yüzünü “aklına gelen fikrin” önemi doğrultusunda kasmıştı. Aynaya baksaydı utanırdı, çünkü bu berbat bir yüzdü. Sözünü bitirince araya bir boşluk bıraktı, ama bu fikrin ne olduğunu kimse sormayınca aynı berbat yüzle, Suphi’nin gözlerine bakarak anlattı. Planı şuydu: Kamyonetin çamurluğundan başlayarak, belli aralıklarla dükkâna doğru fıstık döşeyeceklerdi. Kapı açık olacaktı ve fıstık serimi içeri doğru devam edecekti. Bu arada dış kapıya bir ip bağlanacak ve biri maymunun göremeyeceği bir yere gizlenip pusuya yatacaktı. İçeridekilerse, onu huylandırmamak için (bunu söylerken özellikle Terzi Rıfkı’ya bakmıştı) kendi aralarında yoğun bir muhabbete girecekler ve maymuna asla bakmayacaklardı. O, fıstıkların ardından içeri adımını attığında dışarıdaki (onun kim olduğunu da anlamıştık; kendisiydi) ipi çekip kapıyı kapayacaktı.</p>
			<p>“Bunu yer mi?” dedi Bahattin.</p>
			<p>“Denesek ne kaybederiz.”</p>
			<p>“Hiçbir şey,” dedi Turgut. Gittikçe canlanıyordu.</p>
			<p>“Önce çocukları menzil dışına çıkarmalıyız,” dedi Eko.</p>
			<p>“Doğru,” dedi Bekçi Baba.</p>
			<p>Olumsuz bir yanıt Terzi Rıfkı’dan geldi, o da tek heceliydi. “Pöh,” dedi yalnızca.</p>
			<p>Eko, Kıvırcık Selahattin’e döndü.</p>
			<p>“Sen hiç konuşmadın abi. Bekçi Baba’nın planı tutar mı?”</p>
			<p>“Zor,” dedi Kıvırcık, “bakkaldan yumurta, fırından simit yürütmüş bir kopil yok karşımızda. Ajan ayaklarını bırakacaksın Bekçi Baba, oturup paşa paşa rakını içeceksin. Kızdırdınız hayvanı, kaçtı. Herkes dalgasına baksın, onunla ilgilenmesin, kendiliğinden gelir içeri.”</p>
			<p>“Asıl sen dalgana bak,” dedi Bekçi Baba.</p>
			<p>Ajan Baba’nın planı harfiyen uygulanacaktı da, kapıya bağlanacak ip yoktu koca birahanede. İş Eko’ya düştü, çünkü en gencimiz o. Bu kötüydü işte, yarım bardak rakısını başına dikip içti. Maykıl’a da, onu azdıran Bahattin’e de, böyle boktan bir plan yapan Bekçi Baba’ya da içinden sövdüğü kıpır kıpır oynaşan dudaklarından belliydi.</p>
			<p>Eko’nun getirdiği ipin (“Ulan gemi halatı bu be!” demişti Bekçi Baba) kalın olduğu, Maykıl’ın dikkatini çekeceği ve planın başarısızlığa uğrayacağı sonucuna varıldı. Eko küstü. “Bir daha gideni sevsinler,” dedi, “kim daha iyisini biliyorsa o gidip getirsin.” Bunu söylerken de yan gözle Bekçi Baba’ya bakıyordu.</p>
			<p>“Yaşa,” dedi Terzi Rıfkı, “neden Bahattin kıçını kıpırdatmıyor? Maymunun tasmasını çözen o, en çok kızdığı hareketi gösterip onu azdıran o; ipi de gidip o bulsun!”</p>
			<p>“Abicim gitmesine giderim, ne olacak. Ama ben dışarı çıkarsam o ibne yeni bir hamle yapar, daha uzağa kaçar. O zaman hiç yakalayamayız.”</p>
			<p>“Üzmeyin tatlı canınızı,” dedi Turgut. Ayağa kalkıp bir sigara yaktı. “Şimdi size kıyak bir ip getiririm.”</p>
			<p>Herkes biliyordu ki, Turgut giderdi, ama dönmezdi. Çünkü daha dışarı çıkar çıkmaz ne için gittiğini unuturdu.</p>
			<p>Bekçi Baba işi üstlendi, Turgut güçlükle yerine oturtuldu, Eko’ya bir tek rakı söylenip (Bahattin’in hesabından) gönlü alındı. Plan uygulamaya hazırdı. Yalnız Terzi Rıfkı’nın küçük bir itirazı vardı.</p>
			<p>“Terslik şu,” dedi, “Bekçi Baba avucuna fıstıkları alıp dışarı çıkacak. Onları kamyonetten başlayıp dükkâna doğru sermesi için ne yapacak? Kamyonete sokulacak. Pekii (parmağı şakağında, gözünün biri kapalı), Maykıl uslu uslu onun yanına kadar yaklaşmasına seyirci kalır mı? Zaten Bekçi Baba’nın yüzünde hayvansever olduğunu gösteren bir incelik yok. Dışarı çıktığında, daha ona doğru iki adım attığında, hatta isterse avucunu açıp ‘Maykıl bak, fıstık,’ desin, hazret ürkecek ve pırr.”</p>
			<p>“Doğru,” dedi Eko.</p>
			<p>Bekçi Baba’nın bütün keyfi kaçmıştı. “O zaman bu iş yatar,” dedi.</p>
			<p>“Bir dakika,” dedi Terzi Rıfkı, “hemen moraliniz bozulmasın. Fıstıkları önce içeriden başlayıp kapı eşiğine kadar döşeyeceğiz; o, bunu görmeyecek. Sonra Bekçi Baba kapının önüne çıkıp Maykıl’a hiç bakmadan fıstıkları göstere göstere soyarak yemeye başlayacak. Arada yere atacak, yine atıştıracak; sonra biraz daha ileri atacak, baktı ki huylanmıyor biraz daha ileri. Fıstıklar bitince de ipin serildiği yana doğru yürüyecek, o kapıdan giriyormuş gibi yapıp pusuya yatacak.”</p>
			<p>Bu plan daha olabilir görünüyordu, başımızı sallayarak onayladık.</p>
			<hr class="bosluk"/>
			<p>Önce çocuklar uzaklaştırıldı. Bu zor görev Eko’nundu. Dışarı çıkınca çocuklar çil yavrusu gibi dağıldılar.</p>
			<p>“Kaçmayın gülüm,” dedi, “bir şey söyleyeceğim. Şu yaratığı içeri sokmaya uğraşıyoruz. İçeri bir girsin, ondan sonra gelin istediğiniz gibi kızdırın. Tamam mı?”</p>
			<p>Maykıl bir Eko’ya, bir çocuklara bakıyordu. Bekçi Baba da ipi kapıya bağlamış, yandaki binanın kapı boşluğuna doğru uzatıyordu. Birinci adım tamamdı. İşin en zor bölümü başlıyordu. Bekçi Baba kapının önünde beceriksizce fıstık yiyordu. Maykıl dikkat kesilmiş ona bakıyordu. Terzi Rıfkı yumruğunu ısırmış, “Gülümse ulan biraz, gülümse,” diye homurdanıyordu. Heyecandan olsa gerek, Bekçi Baba’nın yüzü her zamankinden daha kötüydü. Fıstıkları yere saçmaya başlayınca maymun doğrulup duruş biçimini değiştirdi. Hepimiz korktuk; tamam işte, kaçıyordu. Ama kaçmadı. Biraz huylanmıştı, o kadar. Bekçi Baba’nın avucundaki fıstıklar bitince (planda yoktu, ama o, un bulaşmış gibi ellerini bir iki kez çırptı; ki, yanlıştı) kötü bir figüran gibi ipi çektiği kapıya doğru yürüdü ve gözden kayboldu. Derin bir nefes aldık. Bahattin’in hesabına duble fıstık yazılmıştı, fatura gittikçe kabarıyordu (on metre ip bile anasının nikâhıydı).</p>
			<p>Soluğumuzu tutmuş, çaktırmadan maymunu izliyorduk. Kuşkuyla çevresine bakındıktan sonra kamyonetin çamurluğundan kayarak aşağı indi. Yerden bir fıstık alıp inceledi, soyup ağzına attı. Hareketleri o kadar temkinli ki, en küçük bir harekette fırlayıp gitmeye hazır. Çocuklar sözlerinde duruyorlar, hiçbiri yerinden kıpırdamadı. Maykıl fıstıkları yiye yiye kapıya doğru yaklaşıyor. Kapıya gelince, ayağının birini destek yapıp Bekçi Baba’nın ipi çekmesini önledi ve eşiğe adımını atmadan uzanabildiği fıstıkları yemeye başladı.</p>
			<p>İlk isyan Kıvırcık Selahattin’den geldi:</p>
			<p>“Demedim mi ben. Başta Bekçi Baba olmak üzere hepimizle alay ediyor adi maymun.”</p>
			<p>Terzi Rıfkı da dayanamayıp onun en kızdığı hareketi yaptı; kolunu dirseğinden kavrayıp hem de şraak diye ses çıkaracak biçimde elini koluna vurup “Al!” dedi, “O fıstıkları yiyeceğine bunu ye!” Maykıl çileden çıktı. Olduğu yerde zıplayarak garip sesler çıkardı. Sonra da bulduğu bir taşı birahaneye doğru fırlattı. Camlardan biri şangırtıyla yere indi. Maykıl daha da ürkmüştü. Koşarak karşı kaldırıma geçti, ağaca tırmanıp saatçinin kiremitliğine atladı.</p>
			<p>Bekçi Baba alı al, moru mor döndü. “Benden bu kadar,” dedi, “kim ne yaparsa yapsın, karışırsam ibneyim.”</p>
			<p>“Abi, cam ne olacak?” dedi garson.</p>
			<p>“Bahattin’e yazacaksın oğlum,” dedi Bekçi Baba, “onun maymunu kırdı.”</p>
			<p>“Yaz ulan, camı da yaz.”</p>
			<p>“Biraz fazla olmuyor mu,” dedi Suphi, “herifin durumu ortada zaten, bu saatten sonra o maymun geri dönmez. Onu da ödemek zorunda kalacak ki, ocağı sönmüş demektir.”</p>
			<p>“Ah Suphi Abi, ben zaten yanmışım.”</p>
			<p>“Olacağı buydu,” dedi Terzi Rıfkı, “niye tasmasını çözüyorsun ki? Lan, maymun senin mi, huyunu suyunu biliyor musun?”</p>
			<p>Bekçi Baba köşede bir masaya geçmişti, yüzü duvara dönük, tek başına içiyordu. “Buraya getirdiği kabahat,” diye homurdandı, “patronu maymunu ona bırakmış ya, ille gösteriş yapacak.”</p>
			<p>Çocuklar bir haber getirdiler, maymun damdan dama atlayarak hızla uzaklaşıyormuş.</p>
			<p>“Anasının ...(bilmem neresine) kadar yolu var,” dedi Bahattin. “Bana bir rakı daha getir ve cam dahil hesabımı da çıkar.”</p>
			<hr class="bosluk"/>
			<p>Olan olmuştu artık, ortamın havasını değiştirmek için Suphi bir şarkıya başladı: <em>Kimseye etmem şikâyet, ağlarım ben halime.</em> Davudi sesiyle bu şarkıyı öyle bir okurdu ki, Bekçi Baba anırır gibi ağlardı. Eko’dan, Kıvırcık’tan, Suphi’den ve müesseseden sonra Bahattin’e rakı ısmarlayan da Bekçi Baba’ydı. Bahattin peş peşe içiyordu. İçsindi, o içmeyecekti de kim içecekti. Kumar borcu olsa neyse neydi de, bu “maymun” borcuydu. Başa gelebilecek en pis iş. Şarkıyı çok içten okuyordu Suphi. Ama Bekçi Baba havasına giremiyordu, çünkü Bahattin de o berbat sesiyle eşlik etmeye başlamıştı. Başka zaman olsa sustururdu da, bugün bir şey de söyleyemiyordu, çünkü emanet bir maymunu kaybetmişti adam. Cüzdan çaldırmak gibi bir şey. En çok da kendine kızıyordu, ne bok yemeye son dubleyi ısmarlamıştı ki...</p>
			<p>Şarkı bitince Bahattin boş boş Terzi Rıfkı’ya baktı. Bir şey söyleseler ağlayacak gibiydi.</p>
			<p>“Abicim,” dedi, “o hareketi yapmayacaktın Maykıl’a.”</p>
			<p>“Ama hak etmedi mi?”</p>
			<p>Bu sorunun yanıtı askıda kaldı; ne “hak etti” dendi, ne de “hak etmedi”.</p>
			<p>Suphi yeni bir şarkıya başladı:</p>
			<hr class="bosluk1"/>
			<p>Şarkılar seni söyler, dillerde nağme adın...</p>
			<hr class="bosluk1"/>
			<p>Ağlama sırası Kıvırcık Selahattin’deydi.</p>
			</div>
  </body>
</html>