<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Dört Duvar Beş Pencere</title>
		<link href="main.css" rel="stylesheet" type="text/css"/>
<meta content="urn:uuid:3dbb546d-6c2b-4d80-a9d6-d36a5563bbae" name="Adept.expected.resource"/>
	</head>
	<body class="chapter epub-type_chapter">
    <div class="html5_section">
      <h1 class="baslik">HABER VE HABERCİ</h1>
			<div class="html5_section">
			<h1 class="baslik1">haber</h1>
			<p>O haberi duyduğumdan bu yana dört gün geçti, ama ben hâlâ üzerime düşeni yapamadım; haber yerine ulaşmadı. Telefondaki bildik, ama asla içten olmayan ses (göremiyordum, ama yüzünde tek bir çizginin bile oynamadığına emindim); sözcüklerin üzerine abanarak, ağır ağır, önce merak içinde bırakarak, sonra da vurmak istediği yerden vurarak vermişti kötü haberi. Telefonu kapamadan önce de, “Artık sen uygun bir dille söylersin,” demişti. Düşünmüş taşınmış, o gün uygun bir dil bulamamıştım. Yararı olur düşüncesiyle bir bardak votka içmiştim. Yararı olmamıştı. İkinci bardağın da olmamıştı, üçüncü bardağın da. Dördüncü bardakta kendime güvenim gelmişti, bu kez de koltuk değneklerimi bulamamıştım.</p>
			<p>İkinci gün, doğal olmam gerektiğini düşündüm. Duygusallığa gerek yoktu. Doğrudan, lafı dolaştırmadan söylemeliydim. Sokağa çıkınca yine o garip heyecan sardı bedenimi. Acaba bir iki kadeh bir şeyler içse miydim? İyi olurdu, yatışırdım. Bir birahaneye girdim. İnsanların kültür düzeyi ne olursa olsun, sakatlığım karşısındaki tavırları değişmiyor: acıma ve nefret. Kimi saklayabiliyor bunu, kimi de saklayamıyor. Bu garson saklayamayanlardan. İlk defa sakat bir adam görüyormuş gibi bakıyor. Belki de bu mekâna yakıştıramadı beni. Oturunca, vestiyere paltomu uzatır gibi koltuk değneklerimi uzattım garsona, “Bunları iyi koru,” dedim. Ne diyeceğini bilemeden gülümsedi. Böylelerini savunmasız bırakacaksın. Bir şey söylemesine fırsat vermeden de siparişimi verdim: “Bir bira, yanında da bir duble votka ve bir kaşık. Çay kaşığı olmasın ama, büyük kaşık getir. Üstelik işim acele, bekleyecek zamanım yok!” O hâlâ şaşkın şaşkın eline tutuşturduğum koltuk değneklerine bakıyor. “Anlaştık mı?” dedim. Toparlandı. Fırlayıp gitti.</p>
			<p>Biradan büyükçe bir yudum aldım. Götüreceğim haber için kendimi hazırlamalıyım. Karşısında beni görünce şaşıracak, hatta korkacak, biliyorum. Hiçbir şey söylemesem bile neden geldiğimi anlayacak. Bu durumda, hemen söze girmeli ve şaşkınlık anını kısa kesmeliyim. Çünkü o anda karşısında beni bulmasıyla iyice karışmış olan kafasından birçok olasılık hızla geçecek ve kafası daha da karışacak. Biram üç parmak kadar eksilince üzerine votkayı boca ederek kaşıkla karıştırdım. Birkaç meraklı gözün beni izlediğini biliyorum, ama umurumda değil. Şuna karar verdim: Sözü döndürüp dolaştırmadan, doğrudan söyleyeceğim.</p>
			<p>İkinci bardak bira ve votkadan sonra şöyle düşündüm: Ona önce telefondan söz edeyim, hatta telefonu kimin ettiğini de söyleyeyim. Böylece geliş nedenimi az çok kestirir ve kendini hazırlar.</p>
			<p>Üçüncü bira ve votkayı da içtikten sonra hazırdım. Garsondan hesabı ve koltuk değneklerimi istedim. Birkaç basamakla inilen salondan çıkmamın pek kolay olmayacağını anlamış olmalı ki, koluma girerek kapının önüne kadar çıkardı beni. Bu davranışında (hiç de incelikli birine benzemiyordu) bıraktığım bahşişin etkisi vardı kuşkusuz. Teşekkür ettim. İlk adımı atmadan önce bir süre dikildim. Kendimi, koşulların daha da güçleştiği şu anda yürüyebileceğime iyice inandırmam, hazır olduktan sonra da harekete geçmem gerekiyordu. Yanımdan geçenlerin dönüp dönüp bakmalarından da anlaşılıyordu; bu hazırlık faslı biraz uzun sürmüştü. Güç olacağını anlamıştım. Yanılmamışım, üçüncü adımda düştüm.</p>
			<hr class="bosluk"/>
			<p>Hatamı anladım. Ufkumu genişletsin, bana biraz cesaret versin diye birkaç kadeh yuvarlıyorum ya, bu bana yaramıyor. Üç gün oldu, hâlâ o yükü sırtımda taşıyorum. Bugün içki içmeyeceğim. Giyinip çıktım. Caddeyi geçerken yardımsever bir vatandaş koluma girdi ve trafik polisi gibi araçları durdurdu, kimi sürücüleri azarladı. Teşekkür ettim. Bir taksi çevirdim. Şoför inip ön koltuğa oturmama yardım etti, koltuk değneklerini de arka koltuğa yerleştirdi. Adresi söyledim. Bu saatlerde o yönde trafik yoğun olurmuş, bilmem neredeki yoldan gidebilirler miymiş. Olur, dedim.</p>
			<p>“Abi doğuştan mı?” dedi. “Hayır,” dedim, “sonradan oldu.” “Geçmiş olsun,” dedi. Konuya doğrudan girenler rahatlatıyor beni. Sigara tuttum, içmiyormuş. Ben de o kapıyı çaldığımda, karşımda şaşırmış bir biçimde o’nu gördüğümde taksi şoförü gibi konuya doğrudan girmeliyim. “Kötü,” dedim. “Buyur?” dedi. “Haber kötü,” dedim. “Her şey kötü abi,” dedi. “İleriden sağa giriyoruz,” dedim. Evin önünde durduk. Birden kendimi kötü hissettim. Bütün cesaretim kırıldı. Bunu ona nasıl söyleyecektim? Şoför, inmeme yardımcı olmak için kapısını açıyordu ki, kolundan tuttum. “İnmeyeceğim,” dedim. Şaşkın şaşkın yüzüme baktı. “Sen beni aldığın yere geri bırak.” Boynunu büktü. “Hazır değilim,” dedim, “hâlâ uygun bir dil bulamadım.” “Canın sağ olsun abi,” dedi.</p>
			</div>
			<div class="html5_section">
			<h1 class="baslik1">haberci</h1>
			<p>Kız, “Hadi ama,” dedi, “asma artık yüzünü. Anlattım işte. O şapşal, Seda bizim masada diye yanımıza geldi. Benimle hiçbir ilgisi yok.”</p>
			<p>Garson çaylarını getirmişti. Servis bitene kadar sustu, sonra da gülümseyerek teşekkür etti. Elini delikanlının elinin üzerine koyarak, “Tamam mı?” dedi.</p>
			<p>Delikanlı hâlâ kıza bakmıyordu. Sigara yaktı. Hareketlerinde kızgınlıktan çok bir yapaylık vardı.</p>
			<p>“Ama ağzın kulaklarındaydı,” dedi. “Şapşal dediğin adamın içine düşecektiniz neredeyse. Herif gözümün önünde kur yapıyor, sen de kahkahalarla gülüyorsun. Bu ne demek? Bal gibi karşılık veriyorsun.”</p>
			<p>“Neler saçmalıyorsun sen! Böyle konuşmaya devam edersen kırılırım. Her şeyi ne kadar da büyütüyorsun. Hadi gülümse bakayım.”</p>
			<p>Delikanlı başını önüne eğerek gülümsedi.</p>
			<p>“Aferin. Şimdi de uslu bir çocuk ol, çayını iç.”</p>
			<p>Çayına şeker atıp karıştırdı, anne sözü dinler gibi de bir yudum içti.</p>
			<p>“Hah şöyle,” dedi kız. Barışmışlardı. “Hava ne güzel değil mi? Herkes sokağa dökülmüş. Yaz ayındaymışız gibi dışarıda oturuyoruz.”</p>
			<p>“Üstün ince,” dedi delikanlı, “üşümeyesin.”</p>
			<p>“Yoo, gayet iyiyim.”</p>
			<p>Kızın cep telefonu çaldı. Çantasından çıkarırken “patlama” dedi. Telefona bakıp delikanlıya göz kırparak güldü: “Hayroş arıyor.” Kız konuşmaya başlayınca delikanlı yeni bir sigara yaktı. Sokağa, pastanenin önünden gelip geçenlere bakıyordu. Birden, kalabalığın arasında biri dikkatini çekti. O kadar kılıksız sayılmazdı; modası geçmiş, laciverti solmuş eski bir takım vardı üzerinde. Gömleğinin üst düğmesi açıktı ve gevşetilmiş kravatı sola doğru kaymıştı. Onu olduğundan daha kılıksız gösteren, üzerindekilerden çok, dağınık saçları, birkaç günlük sakalı ve burnunun ucunu göremeyecek kadar sarhoş olmasıydı. İki koltuk değneği ile yürümeye çalışıyordu. Bütün çabasına karşın hareketleri son derece dengesizdi.</p>
			<p>“Kime bakıyorsun sen öyle!” dedi kız delikanlının omzuna vurarak. Konuşması bitmiş, telefonunu çantasına koymuştu.</p>
			<p>“Koltuk değnekleriyle yürümeye çalışan şu adama bakıyorum.”</p>
			<p>“Sen onu külahıma anlat.”</p>
			<p>“Ciddi söylüyorum.”</p>
			<p>“Neyi varmış o adamın?”</p>
			<p>“Hiiç, her an düşecekmiş gibi de...”</p>
			<p>“Bize ne! Hayroş’un selamı var. Cumartesi konsere gidiyorlarmış. Bilet alacaklar da, siz de gelir misiniz diyor.”</p>
			<p>“Gider miyiz?”</p>
			<p>“Ben gidemiyorum. Yani sen de gidemiyorsun.”</p>
			<p>Sokakta bir gürültü oldu. Dönüp baktılar. Koltuk değnekleriyle yürümeye çalışan adam boylu boyunca yere uzanmıştı. Değneklerin biri bir yanda, öbürü bir yandaydı. Bir genç yardımına koştu, koltuklarının altından tutup kaldırmaya çalışırken, arkadaşı da değnekleri yerden alıp adama uzattı. Kısa sürede dengesini bulmuştu, ama adım atacak gücü yoktu.</p>
			<p>“Yazık,” dedi kız, “içkili de galiba.”</p>
			<p>“Evet, iyice zom olmuş.”</p>
			<p>Adam yürümeye başlayınca önlerine döndüler.</p>
			<p>“Ben niye konsere gidemiyormuşum?” dedi delikanlı. Çayından bir yudum alarak çapkın çapkın baktı.</p>
			<p>“Öyle işte, bensiz gidemiyorsun.”</p>
			<p>Sokakta bir karmaşa oldu. Adam yine düşmüştü. Yerde boylu boyunca yatıyordu. Elini uzatmış yardım istemesine karşın kimse dönüp bakmıyordu. Biri, dilendiğini sanmış olacak ki, avucuna para koydu. Bir başkası da önüne attı. Adam, çenesi göğsüne değecek kadar başını eğmiş, uyuyakalmış ya da sızmış gibi duruyor ve avucundaki paraya bakıyordu.</p>
			<p>“Kötü oldum,” dedi kız, “keşke burada oturmasaydık.”</p>
			<p>“Gidip onu kaldırayım, yoksa herkes dilenci sanacak.”</p>
			<p>Kız kolunu tuttu. “Karışma,” dedi, “baksana, adam sarhoş; normal biri değil ki...”</p>
			<p>“Kalkalım istersen.”</p>
			<p>Omzunu silkti. Elinden oyuncağı alınmış bir çocuk gibi dudaklarını şişirmişti.</p>
			<p>“Elin serserisiyle keyfimiz kaçıyorsa kalkalım.”</p>
			<p>“Onu demek istemedim, lütfen...”</p>
			<p>“Neden böyle şeyleri gösteriyorsun ki... Moralim bozuluyor.”</p>
			<p>“Özür dilerim canım, sandalyeni şöyle çevir istersen, o zaman görmezsin.”</p>
			<p>Sandalyesini çevirdi. Dirseklerini masaya dayayıp şımarık şımarık delikanlıya baktı.</p>
			<p>“Ben bir çay daha istiyorum,” dedi. Yanaklarını şişirip “Puff,” dedi. “Ne konuşuyorduk biz?”</p>
			<p>“Hayroşlarla konsere gitmeme izin vermiyordun.”</p>
			<p>“Vermem. Ben olmayınca başka kızlara bakarsın.”</p>
			<p>Delikanlının hoşuna gitti bu, çapkın çapkın güldü. Garson çayları getirdi. Bu kez delikanlı teşekkür etti.</p>
			<p>“Yine eskisi gibi oturabilirsin,” dedi, “o adam gitmiş.”</p>
			<p>“Artık yerimi değiştirmem. Çayları içip kalkalım, bu akşam eve erken gitmem gerekiyor.”</p>
			<p>“Biraz da üşüdün galiba.”</p>
			<p>“Evvet!” deyip gözlerini iri iri açarak baktı delikanlıya. Sonra da gülüp omzuna vurdu.</p>
			<p>Çaylarını içip kalktılar. Sokaktan çıkınca köşe başında yine o adamı gördüler. Yerde oturuyordu. Sırtını duvara dayamıştı. Bacakları V gibi açıktı ve sol paçası yukarı doğru sıyrıldığından çorabının ardından teninin bir bölümü görünüyordu. Koltuk değnekleri yanı başında, üst üsteydi. Gözleri kapalıydı. Kız yine, “Yazık,” dedi. Delikanlı, “Şu haline bak,” dedi, “kendinden başka kime ne zararı dokunabilir ki.” Adamın yanına yaklaşıp omzunu dürttü. Ceketinin bir yanı toz içindeydi. Gözlerini aralayıp baktı.</p>
			<p>“İyi misin?” dedi delikanlı.</p>
			<p>Adam cevap vermedi. Elini uzattı.</p>
			<p>“Kalkmak mı istiyorsun?”</p>
			<p>Başını salladı. Kalkacakmış. Yardım edip kaldırdı. Koltuk değneklerini verdi.</p>
			<p>“Nereye gideceksin?”</p>
			<p>Omuz silkti. Bir şeyler geveledi, ama ne dediğini anlayamadılar.</p>
			<p>“Duyamıyorum, daha yüksek sesle söyler misin?” Adama iyice sokulmuştu.</p>
			<p>“Anlayamıyorum,” dedi, “ne haberi?”</p>
			<p>“Haberci... Haberci...” dedi adam.</p>
			<p>“Ne habercisi?”</p>
			<p>“Ben haberciyim!”</p>
			<p>Kız endişelenmeye başlamıştı. Delikanlının kolunu tutup çekiştirdi: “Gidelim artık.”</p>
			<p>Adam ayaktaydı. Durduğu yerde ileri geri sallanıyordu, ama ayaktaydı. İleri doğru bakarak çok net bir biçimde, “Ben haberciyim,” diye yineledi.</p>
			<p>“Ne habercisi?”</p>
			<p>Gözlerini yummuş, başını yukarı doğru kaldırmıştı. “Haber kötü,” dedi.</p>
			<p>Kız ısrarla delikanlıyı çekiyordu: “Ne olur gidelim artık!”</p>
			<p>“Şu kötü haberi öğrenseydik...”</p>
			<p>“Bize ne!”</p>
			<p>On on beş adım yürümüşlerdi ki, adamın yere yuvarlandığını duydular. Delikanlı duraksar gibi oldu, ama kız, “Yürü,” dedi.</p>
			<p>El ele caddeye çıktılar.</p>
			</div>
			</div>
  </body>
</html>