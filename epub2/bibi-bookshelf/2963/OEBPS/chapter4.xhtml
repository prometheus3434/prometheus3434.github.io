<html xmlns="http://www.w3.org/1999/xhtml" xmlns:epub="http://www.idpf.org/2007/ops">
	<head>
		<title>Dört Duvar Beş Pencere</title>
		<link href="main.css" rel="stylesheet" type="text/css"/>
<meta content="urn:uuid:3dbb546d-6c2b-4d80-a9d6-d36a5563bbae" name="Adept.expected.resource"/>
	</head>
	<body class="chapter epub-type_chapter">
    <div class="html5_section">
      <h1 class="baslik">KOPUK UÇURTMALAR</h1>
			<div class="html5_section">
			<h1 class="baslik2">1</h1>
			<p>Otomobilin arka koltuğunda, iki kişinin arasında oturuyor ve ancak onların desteği ile dik durabilen bir cesede benziyor. Uzun kollarını, kanatlarından çarmıha gerilmiş bir leylek gibi koltuğun arkalığı boyunca iki yana uzatmış. Gözkapakları yarı yarıya inik, başını arkaya doğru yaslamış. Avurtları çökük, yüzü limon gibi. Dudaklarında ise, nerede, ne zaman unuttuğu belirsiz bir gülümseme; gülerken boğazlamışlar da, kendini toparlayamamış sanki. Tam bir ceset.</p>
			<p>Otomobilde beş kişiler. Ön sağ koltukta oturan (kısacık bir boynu var, uzun süredir berber yüzü görmediğinden ensesi bir kıl hurdalığı) bağıra bağıra şarkı söylüyor. Sesi de yol gibi bozuk ve dönemeçli. Yine de hızlı gidiyor sayılırlar. Selo (insandan çok tilkiye benziyor; hem de esas tilkiye değil de, çizgi filmlerdeki abuk sabuk yaratıklara) yan oturmuş, sağ eli direksiyon simidinde, sol kolu ise felçli gibi pencereden dışarı sarkmış, dudağında, ateşi çenesine değdi değecek bir sigara. Gözlerini iyice kısmış, yolu görüp görmediği kimsenin umurunda değil. Aslında yolun bozukluğu da umurlarında değil, otomobil de... Otomobil sahibi durumu bilmiyor. Şimdi o, bürosunda, gömleğinin üstten iki düğmesini açmış, vantilatörün serinletemediği o cehennemde, dosyalar arasında kaybolmuş; ama kafası rahat (yani, bir bakıma), otomobilini bir hafta önce kaporta boya için Süleyman Usta’nın (Sülo) sanayi çarşısındaki dükkânına bırakmıştı. Sülo da durumu bilmiyor, çünkü kentteki bir akrabasının düğününe gitti. Kalfa (Tilki Selo) bu fırsatı kaçırır mı? Çıraklardan biri ustaya bir şey söyleyecek olsa eşek sudan gelene kadar sopa yiyeceğini bilir. Aygır (sağ ön koltukta oturan boyunsuz) yarım bidon benzini getirince her şey ayarlanıverdi. Anında.</p>
			<p>Onları izleyen bir de kamyonet var. Pazarcı Zeynel. Daha duyar duymaz tamam, demişti. Bu “tamam”ın iki anlamı vardı: Bir, “ben de geliyorum”, iki, “bu iş müziksiz olmaz.” Toz yutmamak için biraz geriden geliyor Zeynel. Onun için fark etmez de, (hiçbir şey fark etmiyor zaten) kasada adam taşıyor.</p>
			<p>Ceset, hiçbir şeyin farkında değil, çünkü yola çıkmadan önce içtiği manzaralı sigara ile bambaşka bir âleme uçmuş bile. Aygır’ın camı da açık; kalın ve kıllı kolunu yaslamış, dirseği bir yarımada gibi dışarı taşmış. Rüzgâr gömleğinin kolunu dalgalandırdıkça, güneş yanığı bölge ile kesin bir sınır yapan ana sütü gibi beyaz teni ortaya çıkıyor.</p>
			<hr class="yildiz"/>
			<p>Dere kenarında, hafif eğimli çimenlik bir alanda kalın gövdeli birkaç ağaç var; gölgeleri geniş ve koyu. Ortalıkta kimseler yok. Suyun şırıltısı ve şakalaşan kuşlardan başka ses de yok. İleride, tepenin yamacındaki toprak yolda bir toz bulutu beliriyor. Ardından bir toz bulutu daha. İki araç peş peşe aşağı doğru iniyor. Çimenlik alana yaklaşınca yavaşlıyorlar. Toprak yoldan ayrılıp otomobil ve traktör tekerleklerinin iki kanallı bir iz yaptığı yola giriyorlar. Hızları iyice düşük, kuvvetli deniz yemiş mavnalar gibi sağa sola yalpalayarak ilerliyorlar. Otomobil durunca arkasından gelen kamyonet de duruyor. Kamyonetin kasasında üç kişi var, üçü de çalgıcı; klarnet, keman ve darbukadan oluşan küçük bir grup. Araçtakiler iniyor, beşerden on kişiler. Aygır, pantolonunu çekiştirip (otururken kıçının arasına kaçmış donunu kurtarmaya çalışıyor aslında) üstüne başına bir çekidüzen verdikten sonra, kaşları tatlı sert bir biçimde birini azarlayacakmış gibi çatılmış, parmağını şaklatarak (hem de bir sultan edasıyla, ne demeli...) komut veriyor: “Müzik!” İlk atak klarnetçiden, darbuka da paldır kültür giriyor bir yerden. Aygır, anında, kaşlarını bile toparlamaya zaman bulamadan oynamaya başlıyor. Bu, bir “açılış”, “iyi ki geldik” coşkusu.</p>
			<p>Ceset’in bir elinde rakı, öbüründe su bardağı var. Kolları iki yanına açık, başı önünde (yine çarmıha gerilmiş bir leylek), adımlarına bakarak ve müziğe ayak uydurarak, oynar gibi yürüyor. Çalgıcıların üçü de Ceset’in hemen arkasında, adımlarını ona uydurmaya çalışıyorlar. Klarnetçi, kulağına kulağına üflüyor Ceset’in. Onların arkasından da öbürleri geliyor; ellerinde rakı şişeleri, karpuz, kavun, ekmek, naylon torbalar var. Aygır açılışı yaptı ya, şimdi tam bir düzenleyici; yeneceklerin, içileceklerin ve olabilecek her şeyin tek sorumlusu artık.</p>
			</div>
			<div class="html5_section">
			<h1 class="baslik2">2</h1>
			<p>Durakta dolmuş bekliyorum. Bir minibüs geliyor, yarı yarıya boş. Elimi kaldırınca duruyor. Şoför bıçkın birine benziyor, sol elinin başparmağına bir tespih takmış, direksiyonu çevirdikçe tespihli eli bir aşağı, bir yukarı hareket ediyor.</p>
			<p>Bozuk yok muydu, diyor. Uzattığım para sağ elinde ve gözdağı verircesine sallıyor, gözleri de aynadan bana yönelmiş. Olsa verirdim, diyorum. O anda, “bozuk para” gibi çok sıradan bir nedenle bile cinayet işlenebileceğini, yolunda giden (gittiği sanılan ya da gitmeyen) bir yaşamın bir anda boyut değiştirebileceğini düşünüyorum. Verdiğim parayı motor kapağının üstündeki kutuya atıyor.</p>
			<p>Bir dolmuştayım. Sıkıldığım için, ne olursa olsun kendimi dışarı atmalıyım, dediğim için; nereye gittiği hiç önemli değil, önümde ilk duran araç olduğu için bu dolmuştayım. Yazmaya başladığım, nereye gideceğini bilmediğim ve bir noktada tıkanan bir öykünün, beni tedirgin eden havasından kurtulmak için bu dolmuştayım.</p>
			<p>Ani bir fren yapınca öne doğru abanıyoruz. Duruyor. İki yolcu biniyor. On dört on beş yaşlarında bir kız çocuğu ile, otuz beşinde gösteren bir kadın. Kız önden bindiği halde kadının oturmasını bekliyor. Oysa ikisine de yer var. Geç kızım, diyor, kadın (yanıma oturacaklar, belli oldu), kız kaşlarını kaldırıyor. Bir şey demiyor ama, önce onun oturmasında ısrarlı. Minibüs birden hızlanınca savruluyorlar. Kadın yanıma oturuyor. Kız oturunca eğilip yüzüme bakıyor. Çok belirgin, belirgin olmasının ötesinde abartılmış, rahatsız eden bir bakış bu. Yuvarlak bir yüzü, kocaman kara gözleri var. Dudaklarındaki gülüş ise içimi burkuyor. Tavırlarında bir olağandışılık var. Gözlerimi ondan kaçırıyorum. Sürekli bana bakıyor biliyorum, ama ona bakmıyorum.</p>
			<p>Elime bir el değince ürperiyorum. Genç kız bu, kadının üzerinden abanarak elimi tutup çekiyor. Kadın, bütün bu olanların farkında değilmiş gibi bir tavır içinde, dimdik önüne bakıyor. Dudağını ısırmış, gözleri dolu dolu. Dokunsalar sesli sesli ağlayacak. Kızın denetimine bırakıyorum kendimi. Kadının, kucağında duran elinin üzerine koyuyor elimi. Kadın, tenine iğne batırılmış gibi irkiliyor, ama elini çekmiyor. Şimdi üçümüz el eleyiz. Genç kız eğilmiş hâlâ bana bakıyor, yüzünde korkunç bir gülüş var. Kadının gözleri hep ileride, alt dudağını dişlemesine karşın ağlamaya dönüşecek bir patlamayı güçlükle tutabiliyor. O anda elimi çeksem, kızın çığlık çığlığa bağıracağını biliyorum. Bir süre öyle gidiyoruz. Kadın, bu duruma daha çok katlanamayacağından olacak, inecek var şoför bey, diyor. Ani bir frenle yeniden öne doğru abanıyoruz. Kadın, kızın elini elimin üzerinden kaldırıyor. Karşı çıkmıyor kız; beni de, sıkı sıkı tuttuğu elimi de çoktan unutmuş gibi. İnmeden önce kadınla göz göze geliyoruz. Çok yorgun bir yüzü var. Teşekkür ederim, diye fısıldıyor. Hiçbir şey söyleyemiyorum. Sizi anladım ya da üzülmeyin anlamında başımı sallamakla yetiniyorum. İniyorlar. Kızın gözleri kocaman, hâlâ bana bakıyor.</p>
			</div>
			<div class="html5_section">
			<h1 class="baslik2">3</h1>
			<p>Otomobil duruyor. Kentin kenar mahallesi. Tek katlı evlerin sıralandığı dar bir sokak. Sağ ön koltukta oturan, yani Aygır, bağıra bağıra şarkı söylüyor. Ona göre “yetmedi”. Açık havada içiliyordu, söylemişti de, dinleyen kim... Ama olsun, o başının çaresine bakardı nasıl olsa; önce şu Ceset’i bir silkelesinlerdi hele. Tamam, diyor Tilki Selo; arka koltukta Ceset’e destek olanlar için de “tamam”; herifin işi bitik, bir an önce evine bırakılmalı ki, ne yapılacaksa ondan sonra yapılsın.</p>
			<p>Otomobilin arka kapısı açılıyor. Ceset’i indirmeye çalışıyorlar. Ama o inmek istemiyor. Uzun kollarından çekip dışarı çıkarıyorlar. İki kişi kollarına giriyor. Ceset’in yüzünde ürkütücü bir huzur var; rengi yine limon sarısı ve yine sırıtıyor. Onu taşıyanlardan biri evin kapısını çalıyor. Kapıyı otuz beş yaşlarında bir kadın açıyor. Yorgun yüzünde tek bir çizgi oynamıyor. Kadının arkasına gizlenmiş on dört on beş yaşlarında bir kız çocuğu var, yuvarlak yüzünde kara gözleri kocaman ve gelenlere korkuyla bakıyor. Kimse konuşmuyor. Kadın, Ceset’i içeri sokmaları için yana çekilip yol veriyor.</p>
			</div>
			</div>
  </body>
</html>