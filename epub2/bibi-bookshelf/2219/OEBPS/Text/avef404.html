<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>Brainfrizz</h2>

  <p>Wakulla Price, Nanotek Biyokimya dersinde Jimmy’nin laboratuvar partneriydi. Ama babası kıtanın diğer ucundaki bir Site tarafından daha çok maaş ve sorumluluk vaatiyle kandı­rılınca bir trene atlayıp gitti ve bir daha dönmedi. Jimmy bir hafta onun yasını tuttu. Ağzı bozuk LyndaLee’yle yaptığı se­vişmeler bile onu avutamadı.</p>

  <p>Laboratuvarda Wakulla’nın yerini Flurya doldurdu. Böylece sınıfın en arkasındaki, yeni gelenlere ayrılan sıradan kur­tulmuş oldu. Flurya çok akıllıydı. Dahilerle ve bilgi küpleriyle dolu HelthWyzer okulunda bile birinci olmakta zorlanmadı. Nanotek Biyokimya dersinde çok iyiydi. Jimmy ile birlikte tek katmanlı moleküler birleşim projesinde çalıştı. İlkel bir deniz yosununun renk kodunu kullanarak, istenen mor nematodu zamanından önce, neredeyse kusursuzca üretmeyi başardılar.</p>

  <p>Jimmy ile Flurya öğle teneffüslerinde birlikte takılmaya başladılar. Sonra okul çıkışlarında da görüşür oldular (her gün değil tabii, ne de olsa ibne değillerdi ama haftada en az iki kez). İlk başlarda Flurya’nın evinin arkasındaki toprak kortta tenis oynadılar. Ama Flurya mantıkla yöntemliliği birleşti­ren, kaybetmekten nefret eden biriydi. Jimmy ise atılgan ve kabaydı. Bu yüzden tenis oynamanın onlara iyi gelmediğini anlayıp bıraktılar. Bazen ödev yapma bahanesiyle (ki gerçek­ten ödev yaptıkları da oluyordu) Flurya’nın odasına kapanıp bilgisayarda satranç, üç boyutlu oyunlar ya da Kwiktime Usame oynuyor, Kâfirler'i avlıyorlardı. Flurya'nın iki bilgisayarı olduğundan sırt sırta verip birlikte oynayabiliyorlardı.</p>

  <p>“Niye gerçek bir takım kullanmıyoruz?” diye sordu Jimmy günün birinde, satranç oynarlarken. "Eskiden olduğu gibi. Plastik taşlarla.” Aynı odada olup da sırt sırta vererek bilgisayarda oynamaları tuhaf geliyordu.</p>

  <p>“Niye ki?” dedi Flurya. “Bu da gerçek bir takım.”</p>

  <p>“Hayır, değil.”</p>

  <p>“Tamam, değil. Ama plastik taşlar da değil.”</p>

  <p>‘Ne?”</p>

  <p>“Gerçek takım, kafanın içindekidir.”</p>

  <p>“Saçma!” diye bağırdı Jimmy. Bu hoş sözcüğü eski bir DVD’den öğrenmişti. Şimdi birbirlerine karşı kullanıyorlardı. “Saçma!”</p>

  <p>Flurya güldü.</p>

  <p> </p>

  <p>Flurya bir oyuna kafayı taktı mı, saldırıda kusursuzlaşana, en azında on oyundan dokuzunu kazanabilecek hale gelene dek oynardı. Bir ay boyunca Barbaric Stomp oynadılar (Bakalım Geçmişi Değiştirebilecek misiniz!). Bir tarafta zengin şehir­ler, diğer taraftaysa vahşi (çoğunlukla) barbarlar vardı. Ya barbarlar şehirlileri yeniyordu ya da yeniliyorlardı. Ama oyu­na tarihsel gerçeklere uygun koşullarda başlamak zorundaydınız. Romalılar’la Vizigotlar, Eski Mısırlılar’la Hiksoslar, Aztekler’le İspanyollar savaşabiliyordu. Bu sonuncusu hoştu, çünkü Aztekler medeniyeti, İspanyollar’sa barbarları temsil ediyordu. Gerçek toplumları ve kabileleri kullandığınız süre­ce, oyunu istediğiniz biçimde değiştirebiliyordunuz. Flurya'yla Jimmy bir ara en tuhaf çifti yaratmak için birbirleriyle yarıştılar.</p>

  <p>"Peçenekler’le Bizanslılar” dedi Jimmy unutulmaz bir gün.</p>

  <p>"Peçenek de ne oluyor? Uydurma” dedi Flurya.</p>

  <p>Ama Jimmy bu adı Brittanica Ansiklopedisi'nin nedense okul kütüphanesindeki bir CD-ROM'a kaydedilmiş 1957 bası­mında bulmuştu. Hangi bölümde bulunduğunu ve yazılanları ezberlemişti. “Urfalı Mateos onlardan kana susamış hayvan­lar olarak söz ederdi” dedi kendinden emin bir edayla. “Çok acımasızdılar. Hiçbir iyi yönleri yoktu.” Böylece yazı tura attı­lar. Jimmy Peçenekler’i aldı ve oyunu kazandı. Bizanslılar’ın katledilmesinin normal olduğunu, çünkü Peçenekler'in her­kesi hemen katlettiklerini söyledi. Daha doğrusu erkekleri hemen katlediyorlardı... Kadınlarıysa daha sonra.</p>

  <p>Flurya oyunu kaybedince bir süre surat astı. Sonra Kan ve Güller oyunuyla ilgilenmeye başladı. Bu oyunun daha koz­mik olduğunu söyledi. Savaş alanı da daha genişti... Hem me­kansal hem de zamansal açıdan.</p>

  <p>Kan ve Güller Monopoli’ye benzer bir oyundu. Kan ta­rafı büyük katliamlardan puan topluyordu. Bireysel tecavüz­ler ve cinayetler sayılmıyordu. Çok sayıda insanın öldürül­mesi gerekiyordu. Katliamlar, soykırımlar filan yapılmalıydı. Güller tarafıysa insani başarılar üstüne oynuyordu. Sanat eserleri, bilimsel keşifler, devasa mimari yapılar, yararlı buluş­lar. <i>Ruhun görkeminin anıtları,</i> deniliyordu oyunda. Yandaki tuşlar sayesinde, mesela <i>Suç ve Ceza'nın, Görecelik Teorisi­nin, Gözyaşı Yolu’nun, Madam Bovary'nin, Yüz Yıl Savaşları</i> ya da <i>Mısır'a Kaçış’ın</i> ne olduğunu bilmiyorsanız, çift tıkla­mayla iki seçenekli ve ilüstrasyonlu açıklamalar edinebiliyor­dunuz. R tuşundaki açıklamalar çocuklar içindi. KMÇ tuşun­daki harfler ise Kabalık, Müstehcenlik ve Çıplaklığı temsil ediyordu. Flurya tarihte bu üçünden de bulunduğunu söyledi.</p>

  <p>Sanal zarları attığınızda ya bir Gül ya da bir Kan madde­si geliyordu. Kan maddesiyse, Gül oyuncusunun o katliamı engelleme şansı vardı. Ama karşılığında bir Gül maddesi ver­mek zorundaydı. Bunun üzerine o katliam tarihten, en azın­dan sanal tarihten siliniyordu. Kan oyuncusuysa bir Gül maddesini satın alabilirdi ama ancak karşılığında bir katliam vererek. Böylece kendi cephanesi azalırken Gül oyuncusununki artıyordu. İyi bir oyuncuysa Gül tarafına elindeki kat­liamlarla saldırabilir, insani başarıları yağmalayabilir ve tah­tada kendi tarafına geçirebilirdi. Süre dolduğunda kimin elinde daha fazla insani başarı varsa o kazanmış oluyordu. Yanlışlıkla yok ettiği başarılar puanından düşülüyordu tabii.</p>

  <p>Oyunda değiştokuş kurları öneriliyordu (mesela bir <i>Mona</i> <i>Lisa,</i> Bergen-Belsen’e eşitti. Bir Ermeni katliamı, <i>Dokuzuncu Senfoni</i> artı üç Büyük Piramit değerindeydi). Ama pazarlık ya­pılabiliyordu. Bunun için sayıları bilmek zorundaydınız... Kat­liamlardaki toplam ceset sayısını, sanat eserlerinin serbest pa­zardaki son değerini ya da eğer çalınmışlarsa sigorta poliçesinin ödediği parayı. Şeytani bir oyundu.</p>

  <p> </p>

  <p>“Homeros” diyor Kar Adamı, ıslak bitkilerin arasında yürür­ken. <i>“İlahi Komedya. Yunan heykelleri. Su kemerleri. Yitik Cennet. Mozart’ın müziği. Shakespeare’in bütün eserleri. Bronte Kardeşler. Tolstoy. İncili Camii. Chartres Katedrali. Bach. Rembrandt. Verdi. Joyce. Penisilin. Keats. Turner. Kalp nakli. Çocuk felci aşısı. Berlioz. Baudelaire. Bartok. Ye­ats. Woolf.”</i></p>

  <p>Daha fazlası olmalıydı. Daha fazlası vardı.</p>

  <p><i>Troya'nın yağmalanması,</i> diyor bir ses kulağına. <i>Kartaca'nın yok edilmesi. Vikingler. Haçlı seferleri. Cengiz Han. Hun Attila. Katharlar’ın katli. Cadı avlarında yakılan insanlar. Aztekler'in yok edilişi. Mayalar’ın yok edilişi. İnkalar’ın yok edilişi. Enkizisyon. Kazıklı Voyvoda. Huguenot’ların katli. Cromwell'in İrlanda'da yaptıkları. Fransız Devrimi. Napolyon Savaşları. İrlan­da Kıtlığı. Güney Amerika'da kölelik. Kongo'da Kral Leopold. Rus Devrimi. Stalin. Hitler. Hiroşima. Mao. Pal Pot. İdi Amin. Sri Lanka. Doğu Timor. Saddam Hüseyin.</i></p>

  <p>“Yeter" diyor Kar Adamı.</p>

  <p><i>Kusura bakma şekerim. Yardım etmeye çalışıyordum.</i></p>

  <p> </p>

  <p>Kan ve Güller'in sorunu buydu işte. Kanlı olayları hatırlamak daha kolaydı hep. Bir başka sorunsa, genellikle Kan oyuncu­sunun kazanmasıydı. Ama kazananın eline çoğunlukla bir çöl geçiyordu yalnızca. Jimmy’nin şikayetlerine karşılık olarak Flurya, oyunun anlamının zaten bu olduğunu söyledi: An­lamsız oluşu. Jimmy, Flurya’ya korkunç kabuslar gördüğünü söylemek istemedi. Nedense bu kabuslardan en kötüsü, kesik kellelerle süslenmiş Partenon’du.</p>

  <p>Sözsüz bir anlaşmaya vararak Kan ve Güller oyunundan vazgeçtiler. Flurya buna sevindi, çünkü Extinctathon adlı ye­ni bir oyun keşfetmişti. İnternette bulduğu bu oyun, interaktif bir biyolojik savaş oyunuydu. <i>EXTINCTATHON, DelliAddem'in Gözetiminde. Âdem canlı hayvanlara ad koymuştu, DelliÂddem ise ölü hayvanlara ad koyuyor. Oynamak ister misin</i>? Siteye girince bu soru çıkıyordu. Evet tuşuna basıp kod adı girmek, sonra da iki sohbet odasından birini (Hayvanlar Âle­mi, Bitkiler Âlemi) seçmek gerekiyordu. Sonra kod adlı bir başkası gelip (mesela Komodo, Rhino, Manatee, Hippocam­pus Ramulosus gibi) meydan okuyordu. <i>Oyun başlıyor. Kaç ayağı var?</i> Kast edilen canlı, son elli yıl içinde soyu tükenmiş bir biyoformdu. Yani T-Rex, anka kuşu, dodo olamazdı. Başka bir döneme ait bir hayvan söylenirse puan düşülüyordu. Son­ra seçenekler daraltılmaya başlanıyordu. Filum Sınıfından. Sonra doğal ortamına, en son ne zaman görüldüğüne ve soyunun neden tükendiğine geliyordu sıra. (Çevre kirliliği, doğal yaşama alanının yok edilmesi, boynuzlarını yemenin cinsel gücü arttırdığına inanan moronlar.) Oyuncu, oynama süresi arttıkça puan kazanıyordu. Aynı zamanda hızlı cevaplar için büyük bonuslar vardı. DelliÂddem’in soyu tükenmiş bütün canlıların listesini vermesi işe yarıyordu ama bu listede yal­nızca Latince adlar vardı. Ayrıca içinde adını kimsenin duy­madığı tuhaf böceklerin, çalıların ve kurbağaların bulunduğu yüzlerce sayfalık bir listeydi... Beyinleri arama motorlarına benzeyen Extinctathon Büyük Ustaları dışında kimsenin.</p>

  <p>Onlardan biriyle oynadığını hemen fark edebiliyordun, çünkü ekranda minik bir Koleakant sembolü beliriyordu. Koleakant. <i>Tarih öncesinde yaşamış bir deniz balığı. Uzun süre soyunun tükendiği sanıldı, bin dokuz yirmilerin ortalarında canlı örneklerine rastlanana dek. Şimdiki statüsü bilinmiyor.</i> Extinc­tathon epey öğretici bir oyundu. Jimmy’ye göreyse, okul ser­visinde geveze bir ukalanın yanına düşmek gibiydi. Susmak bilmiyordu.</p>

  <p>“Nesini seviyorsun ki?” diye sordu Jimmy günün birinde, Flurya’nın iki büklüm olmuş sırtına bakarak.</p>

  <p>“Çünkü iyi oynuyorum” dedi Flurya. Jimmy onun Büyük Usta seviyesine çıkmak istediğinden şüpheleniyordu... Her­hangi bir anlamı olduğundan değil, sırf böyle bir seviye var diye.</p>

  <p>Onların kod adlarını Flurya seçmişti. Jimmy’ninki Thickney idi. Eskiden mezarlıklarda yaşayan soyu tükenmiş, çift eklemli bir Avustralya kuşunun adıydı. Jimmy, Flurya’nın bu adı kendisininkiyle kafiyeli olduğu için seçtiğinden şüphe­lendi. Flurya'nın kod adıysa Flurya idi... Yine bir Avustralya kuşu olan Kızıl Gerdanlı Flurya. Flurya bu kuşların sayısının hep çok az olduğunu söyledi. Bir süre birbirlerine Flurya ve Thickney diye hitap ettiler. Ortak bir şakaydı bu. Flurya, Jimmy’nin Extinctathon'dan pek hoşlanmadığını fark ettiğinde ve bu oyunu oynamaktan vazgeçtiklerinde, Thickney adı unutuldu. Ama Flurya kaldı.</p>

  <p> </p>

  <p>Oyun oynamadıkları zamanlarda internette sörf yapıyorlardı. Eski favorilerine bakıyor, yeni siteler arıyorlardı. Açık kalp ameliyatlarını naklen izliyorlardı. Ya da haberlerin çıplak su­nulduğu Noodie Haberleri’ni seyrediyorlardı. Bu haberleri izle­mek en azından birkaç dakikalığına zevkliydi. Çünkü insanlar her şey normalmiş gibi davranıyor, birbirlerinin göğüslerine bakmaktan kaçınıyordu.</p>

  <p>Ya da yasadışı hayvan videosu sitelerine giriyorlardı. Mesela Felicia’nın Ezik Kurbağalar Sitesi gibi. Ama bunlar­dan çabucak sıkıldılar: Bütün ezilen kurbağalar ve elle parça­lanan kediler birbirlerine benziyordu çünkü. Bazen de dirtysockpuppets.com'a giriyorlardı. Burası güncel siyasi olaylar ve dünya liderleriyle ilgili bir siteydi. Flurya dijital efektlerin böylesine geliştiği bir dönemde, bütün o generallerin ve diğer liderlerin artık yaşayıp yaşamadığını, yaşıyorlarsa bile gerçek­ten o lafları edip etmediklerini bilemeyeceklerini söyledi. Za­ten konumlarını öyle çabuk yitiriyorlardı ki, bunun önemi yoktu aslında.</p>

  <p>Bazen hedstoff.com’u izliyorlardı. Burada Asya’daki idamlar naklen veriliyordu. Çin’e benzer bir yerde halk düş­manlarının kılıçla öldürüldüğünü, binlerce kişinin alkışladı­ğını görüyorlardı. Ya da alibooboo.com'a gidebiliyorlardı. Bu sitede Ortadoğu’daki köktendinci ülkeler olduğu iddia edilen yerlerde, hırsız olduğu iddia edilen kişilerin elleri kesiliyor, zinacılar ve ruj sürenlerse uluyan güruhlar tarafından taşlanı­yordu. Oradaki videoların kalitesi genellikle düşüktü. Böyle olayların çekilmesinin yasak olduğu söyleniyordu. Bu yüzden çekimler genellikle kirli Batı parası için canını tehlikeye ata­rak mini video kameralar kullanan dilenciler tarafından yapı­lıyordu. Onları izlemek dev bir giysi dolabının içinde kısılı kalmak gibiydi. Adam yakalanırsa hızla hareket eden eller ve kumaşlar görülüyor, sonra da görüntü kararıyordu. Flurya o kanlı şenliklerin muhtemelen Kaliforniya’da gizli bir yerlerde çekildiğini, çekimlerde birkaç kuruşa getirilmiş sokak serseri­lerinin kullanıldığını söyledi.</p>

  <p>Amerikan siteleri daha da iyiydi. Bunların yorumcuları spor sunucuları gibi konuşurdu: "İşte geliyor! Evet! Siz izleyi­cilerimizin oylarıyla birinci seçilen, ‘Mandal’ Joe Ricardo ge­liyor!” Sonra suçlarının listesi ve kurbanlarının mide bulan­dırıcı resimleri verilirdi. Böyle sitelerde otomobil aküsü ve sakinleştirici ilaç gibi ürünlerin reklamlarıyla arka planda parlak sarı logolar bulunurdu. En azından Amerikalılar’ın bir tarzı var, demişti Flurya.</p>

  <p>En güzelleri shortcircuit.com, brainfrizz.com ve deathrowlive.com’du. Elektrikle ve zehirli iğneyle yapılan idamları gösteriyorlardı. idamların naklen yayımlanması yasallaşınca, böyle sitelerin sayısı artmıştı. İdamı gösterilen kişilerin çoğu erkekti. Arada sırada kadınlara da rastlanıyordu ama Jimmy bunları izlemekten hoşlanmıyordu. Bir kadının ölümü iç ka­rartıcı bir olaydı. Genellikle ağlıyor, ellerinde yanan mumlar­la ve çocuklarının resimleriyle duruyor ya da kendi yazdıkları şiirleri okuyorlardı. Erkeklerin ölümüyse eğlenceli olabiliyor­du. Yüzlerini biçimden biçime soktuklarını, muhafızlara orta parmaklarını gösterdiklerini, şakalar yaptıklarını, bazen ka­çıp odada kovalandıklarını, kayışlarını yerlerde sürükleyerek küfürler savurduklarını görebilirdiniz.</p>

  <p>Flurya böyle olayların düzmece olduğunu söylüyordu. Adamlara ya da ailelerine bunun için para ödendiğini iddia ediyordu. Sponsorlar onlardan iyi gösteriler sunmalarını bek­liyorlardı, yoksa izleyiciler sıkılıp gidebilirdi. İzleyiciler idam görmek istiyorlardı, evet ama bunlar bir süre sonra monotonlaşabilirdi. Bu yüzden son anda direnmek gibi şaşırtıcı şeyler yap­malıydılar. O idamların yüzde ellisi önceden prova edilmişti.</p>

  <p>Jimmy bunun <i>şahane</i> bir teori olduğunu söyledi. Şahane de DVD arşivlerinden öğrendiği bir sözcüktü, tıpkı saçma gibi. “Gerçekten idam ediliyorlar mı sence?" diye sordu. “Çoğu simülasyon gibi görünüyor."</p>

  <p>"Belli olmaz” dedi Flurya.</p>

  <p>"Ne belli olmaz?”</p>

  <p>“Gerçeklik nedir ki?”</p>

  <p>“Saçma! ”</p>

  <p>Nitee-nite.com diye bir intihar sitesi vardı. Hayatınız buydu bölümünde aile fotoğraf albümleri, akrabalarla yapılan röportajlar, org müziği eşliğinde intihar edilirken bir kenarda yiğitçe duran arkadaşlar gösteriliyordu. Mahzun gözlü doktor hayat belirtilerinin kesildiğini söyledikten sonra katılımcıla­rın intihar etme nedenlerini açıkladıkları kayıtlar gösteriliyordu. Bu site açıldıktan sonra intihar sayısı arttı. Bir sürü in­sanın bu siteye çıkarak görkemli bir biçimde ölmek için büyük paralar önerdikleri iddia ediliyordu. Katılımcılar ku­rayla belirleniyordu.</p>

  <p>Flurya o siteyi izlerken sık sık sırıtırdı. Nedense çok ko­mik bulurdu, Jimy’nin tersine. Jimmy böyle bir şeyi yapabi­leceğini hayal bile edemiyordu. Oysa Flurya insanın, artık ye­ter demeyi bilmesi gerektiğini söylerdi. Peki Jimmy’nin gönülsüzlüğü korkaklığından mı kaynaklanıyordu, yoksa org müziğinin berbatlığından mı?</p>

  <p>Bu planlı ölümler Jimmy’yi huzursuz ediyordu. Papağan Alex’in <i>"Ben gidiyim"</i> demesini hatırlatıyorlardı. Papağa Alex, o planlı intiharcılar, annesi ve ona bıraktığı not... Bü­tün bunlar arasında rahatsız edici bir bağlantı vardı. Üçü de niyetlerini bildirdikten sonra ortadan kaybolan kişilerdi.</p>

  <p>Bazen Anna K.’nın Evinde'yi izliyorlardı. Anna K. koca me­meli bir sanatçıydı. Dairesine kameralar yerleştirmişti, haya­tının her anını milyonlarca röntgenciye izletmek için. "Ben Anna K., Mutluluğumu ve mutsuzluğumu düşünüyorum sü­rekli” yazısı çıkıyordu sitesine bağlandığınızda. Sonra kirpik­lerini kıvırışını, bikini izlerini kremle ovuşunu, iç çamaşırla­rını yıkayışını izliyordunuz. Bazen eski piyeslerden sahneleri yüksek sesle okur, altında eski moda kot pantolonuyla otura­rak bütün rolleri oynardı. Jimmy, Shakespeare ’le böyle tanış­tı: Anna K.’nın <i>Macbeth</i> yorumu sayesinde.</p>

  <p> </p>

  <div class="poetry">
    <p>Yarın, yarın, yarın.</p>

    <p>Sıradan adımlarla yaklaşıyor sinsice</p>

    <p>Günden güne</p>

    <p>Kayıtlı zamanın son hecesine.</p>

    <p>Dünlerimizin hepsinde aydınlık budalalar var</p>

    <p>Tozlu ölüme giden yolda...</p>
  </div>

  <p> </p>

  <p>diye okumuştu Anna K. Oyunculuğu berbattı ama Kar Ada­mı ona hep minnet duydu, çünkü onun sayesinde pek çok şey öğrenmişti. Mesela <i>Dağlanılmak</i> sözcüğünü. Ya da <i>Pembemsi</i>’yi. ‘'Ne boktan şey!” derdi Flurya. “Çabuk değiştir!”</p>

  <p>“Hayır, dur, dur" derdi Jimmy. Kendini kaptırmış olur­du... Ama neye? İşitmek istediği şeylere. Flurya dururdu, çün­kü bazen Jimmy’ye hoşgörülü davranırdı.</p>

  <p>Bazen de Queek Geek Şovu’nu izlerlerdi. Bu sitede canlı hayvan ve kuş yeme yarışmaları yapılırdı. Kronometre tutu­lurdu. Ödüller nadide yiyeceklerdi. İnsanların iki kuzu pirzo­lası ya da bir parça halis krem peynir için neler yapabileceğini görmek şaşırtıcıydı.</p>

  <p>Porno siteleri de izliyorlardı. Bunlardan bir sürü vardı tabii.</p>

  <p>Vücudu ne zaman kendi maceralarının peşine düşmüştü? Kar Adamı düşünüyor. Bedeni eski yol arkadaşları zihin ve ruhtan kurtulmuştu önce. İkisi onu eskiden pis bir araç ya da onların oyunlarını oynayan basit bir kukla olarak görürlerdi. Ya da onları yoldan çıkaran kötü bir arkadaş. Bedeni sonun­da ruhundan sürekli azar ve şikâyet dinlemekten, ne zaman dişlerini leziz ya da parmaklarını hoş bir şeye geçirse zihni­nin kaygıyla entelektüelce laflar etmesinden bıkmış olmalıy­dı. Sonunda diğer ikisini geride bırakmıştı... Rutubetli bir sı­ğınakta ya da kalabalık bir konferans salonunda. Kendisiyse striptiz barlarına takılmaya başlamıştı. Kültüre de boşvermişti: Müziğe, resme, şiire, tiyatroya. Bedenine göre bütün bunlar cinsel arzuların toplum tarafından kabul edilir hale sokulmuş ifadeleriydiler o kadar. Onlarla niye vakit harcasındı ki?</p>

  <p>Ama bedeninin de kendi kültürel formları vardı. Kendi sanatı vardı. Onun trajedileri idamlar, aşk maceralarıysa por­nografiydi.</p>

  <p> </p>

  <p>Flurya daha iğrenç ve yasak sitelere (on sekiz yaşından büyük ve özel bir şifreye sahip olmanızı gerektiren sitelere) girebil­mek için Pete Amca’sının özel şifresini, zambak yaprağı labi­renti adını verdiği karmaşık bir yöntemle kullandı. İnternet­te dolambaçlı yollardan geçiyor, kolay erişilebilen ticari sitelere giriyor, sonra geri dönüp izlerini siliyordu. Böylece Pete Amca faturayı aldığında kredi kartını kimin kullandığı­nı bulamıyordu.</p>

  <p>Flurya, Pete Amca’sının buzdolabındaki portakal suyu kutularında sakladığı birinci sınıf Vancouver otunu da keşfet­mişti. Kutulardaki otların dörtte birini alıp okulda torbası el­li papele satılan düşük oktanlı otlarla harmanlıyordu. Pete Amca'sının bunu asla fark etmeyeceğini, çünkü ancak Flurya’nın annesiyle seks yapmak istediğinde ot içtiğini söylüyor­du. Portakal suyu kutularının sayısına ve boşalma hızlarına bakıldığında, onunla pek sık sevişmediği anlaşılıyordu. Flur­ya, Pete Amca’sının en büyük zevkinin ofiste insanları yönet­mek, o maaşlı köleleri kırbaçlamak olduğunu söyledi. Eski­den bilim adamıydı, ama artık HelthWyzer’ın mali işleriyle ilgilenen üst düzey bir yöneticiydi.</p>

  <p>Oturup birkaç esrarlı sigara sarıyor ve bunları içerek idamları ve pornoları izliyorlardı... Ekranda ağır çekim hare­ket eden vücutları, etle kanın stres altında yaptığı su altı ba­lesini, sertlikle yumuşaklığın birleşmesini, homurtuları ve çığlıkları, yakın çekim gösterilen yumulmuş gözleri, fışkıran sıvıları. Hızlı çekimde izlerseniz, hepsi birbirine benziyordu. Bazen farklı ekranlarda farklı sahneler izledikleri oluyordu.</p>

  <p>Bu seansları genellikle sessiz geçiyordu, makinelerden gelen ses efektleri dışında. Neyi ne kadar izleyeceklerine Flurya karar veriyordu. Sonuçta bilgisayarlar onundu. Bazen değiştirmeden önce "Tamam mı?" diye sorardı. Gördüğü hiç­bir şeyden etkilenmez gibiydi, komik buldukları dışında. Ay­rıca ottan hiç etkilenmiyordu sanki. Jimmy onun dumanı içi­ne çekmediğinden şüpheleniyordu.</p>

  <p>Jimmy ise esrarın etkisiyle evine yalpalayarak dönüyor­du. Kendini bir seks partisinden çıkmış gibi hissediyordu... Kendisine yapılanlar üstünde hiçbir kontrole sahip olmadığı bir parti. Ayrıca hafiflemiş gibi oluyordu. İçi hava doluyordu sanki. Çöplerden oluşma bir Everest Dağı’nın tepesindeki seyrek ve baş döndürücü havayla dolmuş gibi oluyordu. Ama evine döndüğünde ebeveyni (evdeyseler) hiçbir şey fark et­miyor gibiydiler.</p>

  <p>“Karnını doyurdun mu?" derdi Ramona bazen. Jimmy’nin mırıltılarını “Evet" olarak yorumlardı.</p>
</body>
</html>
