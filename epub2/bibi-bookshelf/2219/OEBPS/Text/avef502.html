<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>Balık</h2>

  <p>Gökyüzü karardıkça, lacivertten çivit mavisine dönüşüyor. Tanrı yağlıboya renklerine ve kaliteli bayan iç çamaşırlarına ad takanları kutsasın, diye düşünüyor Kar Adamı. Gül Pem­besi, Kızıl Göl, Şeffaf Sis, Koyu Ombra, Olgun Erik, Çivit Mavisi, Lacivert... Böyle sözcüklerin ve terimlerin hepsi birer fantezi. <i>Homo sapiens sapiens'in</i> bir zamanlar sözcükleri kul­lanmakta usta olduğunu anımsamak rahatlatıcı. Yalnızca söz­cükleri de değil. Her konuda ustaydılar.</p>

  <p>Flurya, maymun beyni derdi. Maymun pençeleri, may­mun merakı. Parçalayıp didik didik etme, koklama, elleme, ölçme, geliştirme, parçalama, atma arzusu... Bütün bunlar maymun beyinlerinden kaynaklanıyordu. Gelişkin maymun beyinlerinden. Ama sonuçta maymun beyniydiler. Flurya çok zeki olmasına karşın, insan zekasına fazla güvenmezdi.</p>

  <p> </p>

  <p>Köyden uğultular geliyor... Daha doğrusu içinde ev olsa köy denebilecek yerden. İşte tam zamanında geliyorlar... Meşaleli adamlar, peşlerinde kadınlarla.</p>

  <p>Kar Adamı kadınları her görüşünde şaşırıyor. Simsiyahtan bembeyaza dek, bilinen her türlü renklerdeler. Boyları farklı ama hepsinin de vücutları muhteşem. Hepsinin de diş­leri parlak, tenleri yumuşak. Belleri ince, yağsız. Selülitleri yok. Kılları yok. Manken gibiler. Pahalı bir egzersiz programı­nın reklamındaki kızlar gibi.</p>

  <p>Belki de Kar Adamı’na hiç çekici gelmemelerinin nede­ni bu. Onu insan tasarımındaki kusurlar etkilerdi: Çarpık gülümseyişler, göbeklerdeki sivilceler, benler, morluklar. Bunla­rı seve seve öperdi. Karşısındakini avutmak mı isterdi acaba? Öperek yarayı iyileştirmek mi isterdi? Sekste hep melankoli vardı. Sönük ergenlik döneminden sonra üzgün, narin, kırıl­gan, dağılmış, ona ihtiyaç duyan kadınları yeğlemişti. Onları rahatlatmaktan, ilk başta hafif hafif okşamaktan, güvenlerini kazanmaktan hoşlanırdı. Bir anlığına da olsa mutlu etmek­ten. Kendisi de mutlu olurdu tabii. Asıl amaç buydu. Min­nettar bir kadın çabalardı.</p>

  <p>Ama bu yeni kadınlar ne kusurlular ne de üzgün. Canlanmış heykeller gibi sakinler. Kar Adamı'nın kanını donduruyorlar.</p>

  <p> </p>

  <p>Kadınlar ona haftalık balığını getiriyor. Onlara öğrettiği bi­çimde kızartmış ve yapraklara sarmışlar. Balık kokusu alınca ağzı sulanıyor. Balığı getirip önüne, yere bırakıyorlar. Bir kıyı balığı herhalde. Arzulanacak, satılacak ve nesli tüketilecek kadar lezzetli olmayan, değersiz ve lezzetsiz bir balık. Ya da derinlerde yaşayan toksin dolu bir balık. Ama Kar Adamı’nın umrunda değil. Her şeyi yiyebilir.</p>

  <p>"İşte balığın, ey Kar Adamı” diyor adamlardan biri, Ab­raham. Abraham Lincoln. Flurya yaratıklarına ünlü tarihsel kişiliklerin adlarını vermekten hoşlanırdı. O zamanlar ma­sum bir heves gibi görünmüştü.</p>

  <p>“İşte bu gece senin için seçilen balık” diyor kadın, balığı alıp uzatarak. İmparatoriçe Josephine, Madam Curie ya da Sojourner Truth. Gölgede durduğundan yüzü seçilemiyor. “İşte Antilop'un sana verdiği balık.”</p>

  <p>Harika, diye düşünüyor Kar Adamı. Günün menüsü.</p>

  <p>Kadınlar her hafta, ayın evrelerine göre (karanlık, ilk dördün, dolunay, ikinci dördün) sahilde durup talihsiz balığı çağırıyorlar. Yalnızca <i>balık</i> diyorlar. Sonra balığı gösteriyorlar. Erkekler de gidip onu kayalarla ve sopalarla öldürüyor. Böylece balığın kanını dökmekle yaptıkları kötülüğü aralarında paylaşmış oluyorlar.</p>

  <p>İşler Flurya’nın istediği gibi gitse, insanlar artık hayvan öldürmeyeceklerdi. Ama Kar Adamı'yla hayvansı iştahını göz önüne almamıştı. Kar Adamı yoncalarla beslenemez. Bu insanlar asla balık yemezler ama ona her hafta bir tane getir­mek zorundalar, çünkü onlara Flurya'nın böyle buyurduğunu söyledi. Kar Adamı’nın bu canavarca yönünü kabullendiler. Onun farklı bir varlık olduğunu en başından beri biliyorlardı zaten. Bu yüzden şaşırmadılar.</p>

  <p>Ne aptalım, diye düşünüyor Kar Adamı. Günde üç balık demeliydim. Sıcak balığı saran yaprakları açıyor, ellerinin tit­remesini engellemeye çalışarak. Kendini fazla kaptırmamalı. Ama hep kaptırıyor.</p>

  <p>Balığın etlerini avuç avuç ağzına atarken, gözleriyle ya­naklarını emerken, hazdan inlerken diğerleri ötede durup ona bakmamaya çalışıyorlar. Belki de hayvanat bahçesindeki bir arslanın beslenmesini dinlemek gibi bu. Eskiden hayva­nat bahçeleri vardı. Arslanlar vardı (etleri parçalar, çiğner, korkunç seslerle yutar ve yutkunurlardı). Tıpkı artık geçmiş­te kalmış olan hayvanat bahçesi ziyaretçileri gibi, Flurya'nın Çocukları da göz ucuyla bakmadan edemiyor. Düşkünlük sahneleri onlara bile ilginç geliyor anlaşılan, klorofille arın­dırılmış olmalarına karşın.</p>

  <p>Kar Adamı yemeğini bitirince parmaklarını yalayıp çar­şafına siliyor. Sonra kılçıkları denize geri götürülmek üzere yapraklara sarıyor. Onlara Antilop'un bunu istediğini söyle­di... Çocuklarının kemiklerine ihtiyaç duyduğunu. O kemik­lerden yeni çocuklar yapacak. Bunu sorgusuz sualsiz kabul­lendiler, tıpkı Antilop hakkında söylediği diğer her şey gibi. Aslında Kar Adamı’nın kurnazca buluşlarından biri bu: Kıl­çıkları karada bırakmanın âlemi yok. Yoksa rakunk, kurtek ve domuzon gibi leş yiyicileri çekebilirler.</p>

  <p> </p>

  <p>Kadınlar ve erkekler yaklaşıyor, çevresinde toplanıyorlar.</p>

  <p>Loşlukta yeşil gözleri parlıyor, tıpkı o tavşan gibi. Aynı deni­zanası genine sahipler çünkü. Böyle hep birlikte otururken portakal kokusu yayıyorlar. Flurya'nın yaptığı bir ekleme bu. O kimyasalların sivrisinekleri uzak tutacağını düşünmüştü. Belki de haklıydı, çünkü etraftaki bütün sivrisinekler Kar Adamı’na saldırıyor sanki. Onları öldürme güdüsüne karşı koyuyor. Kan kokusu iyice azmalarına yol açıyor çünkü. Me­şalelerin dumanına yaklaşmak için sola dönüyor.</p>

  <p>"Kar Adamı, lütfen Flurya’nın yaptıklarını anlat bize."</p>

  <p>Öldürdükleri her balığın karşılığında bir öykü istiyorlar. Onlara borçluyum, diye düşünüyor Kar Adamı. Saçmalıklar Tanrısı, yüzümü kara çıkarma.</p>

  <p>“Bugün hangi kısımdan anlatmamı istersiniz?” diyor.</p>

  <p>"Başlangıçtan” diyor biri. Tekrarlardan hoşlanıyorlar. Öğrenmeye hevesliler.</p>

  <p>"Başlangıçta kaos vardı" diyor Kar Adamı.</p>

  <p>“Bize kaosu göster Kar Adamı! N’olur!’’</p>

  <p>“Bize kaosun resmini göster!"</p>

  <p>Başlangıçta resimleri anlamakta zorlanmışlardı... Sahile vuran losyon şişelerindeki çiçekleri, meyve suyu kutularında­ki meyveleri. <i>Bu gerçek mi? Hayır, gerçek değil. Gerçek değilse ne peki? Gerçek olmayan şeyler bize gerçek şeyleri anlatabilir.</i> Ve­saire. Ama artık bu kavramı anlamış gibiler.</p>

  <p>“Evet! Evet! Kaosun resmi!" diyorlar hevesle.</p>

  <p>Kar Adamı bunu isteyeceklerini biliyordu (ne de olsa bütün öyküleri kaosla başlıyor). Bu yüzden hazırlıklı. Zulasından ganimetlerinden birini çıkarıyor... Turuncu bir plastik kova. Rengi solup pembeye çalsa da, kova sağlam. Kar Ada­mı bu kovanın eski sahibinin (herhalde bir çocuktu) başına ne geldiğini düşünmemeye çalışıyor. “Su getirin" diyor kova­yı uzatarak. Meşaleli halkada itişip kakışmalar oluyor. Eller uzanıyor. Ayaklar karanlıkta koşarak uzaklaşıyor.</p>

  <p>“Kaosta her şey iç içeydi" diyor. “İnsanların sayısı çok fazlaydı, bu yüzden çamura karışmışlardı.” Kova geri getirilip ışık halkasının ortasına bırakılıyor. İçi su dolu. Kar Adamı kovaya bir avuç toprak döktükten sonra bir sopayla karıştırı­yor. “İşte" diyor. “Kaos. Bunu içemezsiniz...”</p>

  <p>“İçemeyiz!" diyorlar hep bir ağızdan.</p>

  <p>“Yiyemezsiniz.”</p>

  <p>“Yiyemeyiz!" Kahkahalar.</p>

  <p>“İçinde yüzemezsiniz, üstünde duramazsınız..."</p>

  <p>"Yüzemeyiz! Duramayız!" Bu kısma bayılıyorlar.</p>

  <p>“Kaos ta insanlar kaosla doluydu. Kaos onlara kötü şeyler yaptırıyordu. Başka insanları öldürüyorlardı sürekli. Anti­lop ’un Çocukları’nı yiyorlardı, Antilop ile Flurya’nın arzula­rına karşı gelerek. Her gün Antilop’un Çocukları’nı yiyorlar­dı. Onları durmadan öldürüyor, durmadan yiyorlardı. Aç değilken bile yiyorlardı."</p>

  <p>Hayret nidaları atılıyor. Gözler faltaşı gibi açılıyor. Dra­matik bir an. Bu nasıl bir kötülük! Kar Adamı devam ediyor: “Antilop’un tek bir arzusu vardı. O, insanların mutlu olmala­rını, barış içinde yaşamalarını, çocuklarını yemeyi kesmeleri­ni istiyordu. Ama insanlar kaos yüzünden mutlu olamıyordu. Bu yüzden Antilop, Flurya’ya, <i>Kaostan kurtulalım,</i> dedi. Böylece Flurya kaosu alıp etrafa saçtı." Kar Adamı kovadaki suyu bir kenara saçıyor. Sonra boş kovayı yere ters koyuyor. “İşte. Boşaldı. Flurya, Büyük Yeni Düzen’i işte böyle getirdi. Büyük Boşluğu işte böyle yarattı. Pislikleri temizledi, yer açtı...” “Çocukları için! Flurya’nın Çocukları için!”</p>

  <p>“Evet ve...”</p>

  <p>“Ve Antilop’un Çocukları için!”</p>

  <p>“Doğru” diyor Kar Adamı. Utanmadan söylediği yalan­ların sonu gelmeyecek mi? Ağlamak istiyor.</p>

  <p>“Flurya, Büyük Boşluğu yarattı” diyor adamlar.</p>

  <p>“Bizim için! Bizim için!" diyor kadınlar. Olay bir ayine dönüşmeye başladı. “Ey müşfik, merhametli Flurya!"</p>

  <p>Flurya’yı övmeleri Kar Adamı’nı sinirlendiriyor. Oysa buna yol açan kendisiydi. Övdükleri Flurya kendi hayal gü­cünün ürünü. Biraz fesatça bir kurgu: Flurya Tanrı kavramına ve herhangi bir Tanrı’ya karşıydı. Kendisinin tanrılaştırıldığını görse çok kızardı herhalde.</p>

  <p>Burada olsaydı görürdü. Ama burada yok. Kar Adamı ona tapmalarına kızıyor. Niye Kar Adamı’na tapmıyorlar ki? Tapılmayı daha çok hak eden müşfik, merhametli Kar Adamı’na? Ne de olsa onları kurtaran, buraya getiren, kollayan kendisiydi. Yani bir biçimde kollayan. Bütün bunları yapan Flurya değildi. Kar Adamı neden mitolojiyi değiştiremiyor? <i>Bana teşekkür edin, ona değil! Benim egomu yalayın!</i></p>

  <p>Ama şimdilik bu acı hisleri bastırmak zorunda. “Evet" diyor. "Müşfik, merhametli Flurya.” Ağzını çarpıtıyor. Canayakın, iyi bir insan gibi gülümsemeye çalışıyor.</p>

  <p>Başlangıçta doğaçlama yapıyordu. Ama artık dogmalar istiyorlar. Kabul edilmiş olandan saparsa başı belaya girer. Canını yitirmese de (bu insanlar şimdilik kan dökücü ya da intikamcı değiller) dinleyicilerini yitirir. Ona sırt çevirip gi­derler. O artık Flurya’nın peygamberi, istese de istemese de. Antilop'un da peygamberi. Bunu kabullenmekten başka ça­resi yok. Yoksa bir hiç olur. Hiç olmaya, hiç olduğunu bilme­ye katlanamaz. Dinlenmeye, işitilmeye ihtiyacı var. En azın­dan anlaşılıyormuş ilüzyonuna ihtiyacı var.</p>

  <p>“Ey Kar Adamı, bize Flurya’nın doğuşunu anlat" diyor kadınlardan biri. Bu yeni bir talep. Kar Adamı gafil avlanı­yor. Oysa bu soruyu tahmin etmesi gerekirdi. Bu kadınlar ço­cuklarla çok ilgileniyor. Dikkat et, diyor kendine. Onlara bir anneden, bir doğumdan ve Flurya’nın bebekliğinden söz ederse, daha fazlasını öğrenmek isteyecekler. Flurya’nın ilk dişinin ne zaman çıktığını, ilk kez ne zaman konuştuğunu ve kök yediğini, böyle küçük ayrıntıları öğrenmek isteyecekler.</p>

  <p>“Flurya asla doğmadı" diyor Kar Adamı. “Gökyüzünden geldi o, gök gürültüsü gibi. Artık gidin lütfen. Yoruldum.” Bu efsaneyi daha sonra geliştirecek. Belki Flurya'yı boynuzlu ya­par. Ona alev alev yanan kanatlar ve bir kuyruk verir.</p>
</body>
</html>
