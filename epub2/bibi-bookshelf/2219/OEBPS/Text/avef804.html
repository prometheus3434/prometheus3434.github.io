<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>Asperger Sendromlular Okulu</h2>

  <p>Flurya ile Jimmy <i>e-mail</i> yoluyla yazışıyorlardı. Jimmy, Martha Graham'dan, eğlenceli olduğunu umduğu bir üslupla yakını­yor, profesörlerini ve öğrenci arkadaşlarını ilginç ve aşağılayı­cı sıfatlarla tasvir ediyordu. Sık sık <i>botulin</i> ve <i>salmonella</i> zehir­lenmesi yaşadıklarını anlatıyor, odasında bulduğu çok bacaklı yaratıkların listelerini gönderiyor, iç karartıcı okul bahçesinde satılan bilinç yükseltici maddelerin kalitesizliğinden şikayet ediyordu. Kendini koruma içgüdüsü, cinsel hayatının ayrıntı­larını gizlemesine, yalnızca ufak imalarda bulunmasına yol açıyordu. <i>(Tamam, o piliçler ona kadar saymayı bilmiyor olabilir ama</i> en <i>azından benim ufaklığı kaldırmayı biliyorlar,</i> <i>haha</i>, <i>şaka,</i> ☺.)</p>

  <p>Biraz övünmekten alamıyordu kendini, ne de olsa Flurya’dan üstün olduğu tek uğraş sahası buydu (şimdiye dek edindiği bütün izlenimlere göre). Flurya, HelthWyzer’dayken cinsel açıdan pek aktif sayılmazdı. Kızlar onu sinir bozucu bu­lurdu. Ona tapan, peşinden ayrılmayan, hisli ve ateşli e-mail'ler gönderen, onun için bileklerini kesme tehditleri savu­ran birkaç saplantılı tip çıkmıştı gerçi. Belki bazılarıyla yattığı bile olmuştu. Flurya aşka inanırdı. Ne de olsa vücut kimyasını değiştirirdi. Bu yüzden gerçekti. Ama aşkın hor­monların yol açtığı bir delilik hali olduğunu düşünürdü. Ayrı­ca küçük düşürücü bir şeydi, çünkü kişiyi dezavantajlı duru­ma düşürür, sevgi nesnesini aşırı güçlü kılardı. Seks ise kolay ve banaldı. Kuşaklararası gen transferi sorununa son derece kusurlu bir çözümdü.</p>

  <p>Jimmy’nin sevgilileri Flurya’yı ürkütücü bulurdu. Jimmy arkadaşını savunurken kendini üstün hissederdi. "Aslında iyi biridir. Uzaylı o kadar” derdi.</p>

  <p>Flurya’nın şimdi neler yaptığını nasıl öğrenecekti peki? Flurya neler yaptığından pek söz etmiyordu. Oda arkadaşı, sevgilisi var mıydı? Söylememişti ama bu bir şey ifade etmez­di. E-mail’lerinde muhteşem okul kampüsünden söz ediyordu (biyoloji meraklıları için Alaaddin’in hazinesi gibiydi). Baş­ka? Flurya Watson-Crick Enstitüsü’nden gönderdiği o ilk, kı­sa mektuplarda başka nelerden bahsetmişti? Kar Adamı hatır­layamıyor.</p>

  <p>Uzun satranç oyunları oynamışlardı. Günde iki hamle. Jimmy artık satrançta daha iyiydi. Flurya karşısındayken dik­kati dağılırdı, çünkü arkadaşı parmaklarıyla masaya vurarak şarkılar mırıldanıp dururdu, sanki otuz hamle öncesini görmüş ve Jimmy’nin kaplumbağa gibi yavaş beyninin bir sonraki ka­le fedasına doğru ağır ağır ilerlemesini sabırla beklercesine. Ayrıca Jimmy artık hamleler arasında İnternet programların­dan eski ustaları hamlelerini ve ünlü oyunları araştırabiliyor­du. Gerçi Flurya da aynı şeyi yapıyordu.</p>

  <p> </p>

  <p>Flurya beş altı ay sonra açılmaya başladı. Yeni okulunda HelthWyzer Lisesi'ndekinden daha sıkı çalışmak zorunda ka­lıyordu, çünkü burada rekabet çok daha fazlaydı. HelthWyzer’de Watson-Crick’e Asperger Sendromlular Okulu denir­di, koridorlarında gezinen tuhaf dâhilerin çokluğundan dola­yı. Bunlar genetik açıdan yarı-otistik kişilerdi. Meselelere at gözlüğüyle, saplantılı bir biçimde bakarlardı. Sosyal ilişkiler­de beceriksizdiler (doğru dürüst giyinmeyi bile bilmezlerdi). Diğerlerinin şansına neyse ki toplum içinde sıradışı davranış­lara karşı toleransları yüksekti.</p>

  <p><i>Yani HelthWyzer’dan da mı fazla,</i> diye sordu Jimmy.</p>

  <p><i>Buranın yanında HelthWyzer, Halk Diyarı gibi kalır,</i> diye karşılık verdi Flurya. <i>Orası NT'lerle doluydu.</i></p>

  <p><i>NT?</i></p>

  <p><i>Nörotipiklerle.</i></p>

  <p><i>Yani?</i></p>

  <p><i>Dahi geni eksik.</i></p>

  <p><i>Sen nörotipik misin peki,</i> diye sordu Jimmy ertesi hafta, bu konuyu düşünme fırsatı bulduktan sonra. Ayrıca kendisinin de nörotipik olup olmadığı üstüne kafa yormuştu. Gerçekten öyle miydi? Eğer öyleyse, Flurya’nın geştaltına göre kötü bir şey miydi bu ? İki sorunun da cevabının evet olduğundan şüp­heleniyordu.</p>

  <p>Ama Flurya asla cevap vermedi. Hep böyle yapardı: Ce­vaplamak istemediği sorular varsa, hiç sorulmamış gibi davra­nırdı.</p>

  <p><i>Gelip burayı görmelisin,</i> dedi Jimmy’ye, üniversitedeki ikinci yıllarının Kasım sonunda. <i>Hayatın boyunca unutamayacaksın. Sıkıcı, normal bir kuzenimmişsin gibi davranırım. Şükran Günü haftasında gelsene.</i></p>

  <p>Jimmy diğer seçeneğinin hindi ebeveyniyle hindi yemek olduğunu <i>(şaka,</i> <i>haha</i>, ☺) ve bunu istemediğini yazdı. Bu yüz­den teklifini memnuniyetle kabul ediyordu. Kendi kendine, Flurya’nın arkadaşı olduğu için ona kıyak geçtiğini söyledi. Ne de olsa Flurya’yı tatillerde kim ziyarete gelirdi ki, gerçek amcası olmayan o sıkıcı <i>australopithecus</i> Pete Amca’sından başka? Ama aynı zamanda Flurya'yı özlediğini fark etti. Onu bir yıldan fazladır görmüyordu. Flurya değişmiş miydi acaba?</p>

  <p> </p>

  <p>Jimmy'nin tatilden önce bitirmesi gereken birkaç dönem ödevi vardı. Bunları internetten birilerine parayla yazdırabi­lirdi tabii (Martha Graham böyle konularda çok gevşekti, fi­kir hırsızlığı normal karşılanırdı) ama ilkeleri bunu yapması­na engeldi. Tuhaf gibi görünse de, dönem ödevlerini kendi yazacaktı. Martha Graham tipi kadınların hoşuna gidiyordu bu. Orijinal, risk alabilen, kafasını çalıştırmaktan kaçınma­yan erkekleri seviyorlardı.</p>

  <p>Yine aynı nedenden dolayı, kütüphanenin ücra köşele­rinde saatler geçirip, unutulmuş bilgiler aradı. Daha zengin enstitülerin daha büyük kütüphanelerindeki kitaplar çoktan yakılmış, yerlerini CD-ROM'lar almıştı. Ama Martha Graham bu konuda da her şeyde olduğu gibi çağın gerisinde kalmıştı. Jimmy burnuna küften koruyucu huni şeklinde bir filtre taka­rak, eski kitaplarla dolu rafları rastgele karıştırdı.</p>

  <p>Bunu yapmasının nedenlerinden biri de inatçılığı, hatta öfkesiydi. Sistem onu toplumdışıların arasına atmıştı. Oku­duğu bölüm artık geçerliliği kalmamış bir alan, bir zaman kaybı olarak görülüyordu (kararları veren, gerçek güce sahip kişiler tarafından.) Madem öyle, Jimmy gereksiz konuları araştırmayı kendine gaye edinecekti. Gereksizliğin şampiyo­nu, koruyucusu ve savunucusu olacaktı. Sanatın tamamen gereksiz olduğunu söyleyen kimdi? Jimmy bunu kimin söyle­diğini hatırlamıyordu ama o kişiyi kutluyordu. Bir kitap ne kadar tanınmamışsa, Jimmy için o kadar ilginçti.</p>

  <p>Eski sözcüklerin de listesini çıkarmaya başladı... Günü­müz dünyasında (Jimmy bazen dönem ödevlerinde gülünüz dünyası diye yazardı, güya yanlışlıkla... Profesörler yazım ha­tası diye not düşer, ne kadar dikkatli olduklarını kanıtlarlar­dı) artık yeri olmayan, net ve zengin anlamlar barındıran söz­cüklerin. O eski tabirleri konuşmalarda kullanırdı: <i>Rot balansçı, mıknatıs taşı, abus, kurumlu.</i> Böyle sözcüklere karşı tuhaf bir sevgi beslemeye başlamıştı. Sanki ormanda kaybolmuş çocuklardılar da, görevi onları kurtarmaktı.</p>

  <p>Dönem ödevlerinden birinin (Uygulamalı Retorik dersi için yazmıştı) adı "Yirminci Yüzyılın Kişisel Gelişim Kitapları: Umudun ve Korkunun Sömürüsü" idi. Bu ödev sayesinde, öğ­renci barlarında sık sık kullandığı eğlenceli bilgiler edinmişti. Çeşitli kitaplardan alıntılar yaparak (Öz <i>İmajınızı Geliştirin, On İki Derste İntihar, Arkadaş Edinme ve İnsanları Etkileme Yolları, Beş Haftada. Düz Karınlar, Her Şeyi Elde Edebilirsiniz, Ka­dınsız Yaşamak, Aptallar İçin Üzüntüyle Başa Çıkma Yöntemleri)</i> çevresindekileri kahkahadan kırıp geçiriyordu.</p>

  <p>Artık yeni bir arkadaş çevresi vardı. Bu hazzı tekrar keş­fetmişti. <i>Hey Jimmy, Herkes İçin Estetik Ameliyat’tan alıntı yapsana! İçinizdeki Çocuğu Keşfedin’den alıntı yap! Kadınlı­ğınızı Keşfedin’i anlat! Para ve Zevk İçin Kunduz Besleyin’den bahset! Flörtte ve Sekste Sağ Kalma Yöntemleri El Kitabı’nı anlat!</i> İnsanları eğlendirmeye her zaman hazır olan Jimmy, bu talepleri yerine getiriyordu. Bazen kitap isimleri uyduruyordu <i>(Dua Yoluyla Divertiküliti İyileştirmek,</i> en iyi yara­tılarından biriydi). Kimsenin ruhu duymuyordu.</p>

  <p>O dönem ödevini daha sonra mezuniyet tezine dönüş­türdü. En yüksek notu aldı.</p>

  <p> </p>

  <p>Martha Graham’dan Watson Crick’e yalnızca bir kez aktar­ma yaparak hızlı trenle gidilebiliyordu. Jimmy üç saatlik yol­culuğun çoğunu pencereden dışarıya, içinden geçtikleri Halk Diyarları’na bakmakla geçirdi. Sıra sıra dizili kirli binalar, kü­çük balkonlu apartman daireleri, parmaklıklara asılmış çama­şırlar, bacalarından duman tüten fabrikalar, taş ocakları. Atık fırınına benzeyen bir şeyin yanındaki dev bir çöp yığını. HelthWyzer'dakine benzer bir süpermarket (ancak park yerin­de elektrikli golf arabaları yerine otomobiller vardı). Neon ışıklarıyla bezeli bir sokaktaki barlar, kızların takıldığı kafeler ve tarihi bir eser gibi görünen bir sinema. Birkaç karavan gö­rünce, onlardan birinde yaşamanın nasıl bir şey olduğunu me­rak etti. Bu düşünce biraz başını döndürdü, sanki denizde ya da çöldeymiş gibi. Halk Diyarları’nda her şey öyle sınırsız, öy­le çeşitli, öyle serbest, öyle açık görünüyordu ki. Değişime öy­le açıklardı ki.</p>

  <p>Sitelerdeki inanışa göre, Halk Diyarları’nda ticaret dışında ilginç hiçbir şey yapılmazdı. Zihinsel bir hayat yaşanmazdı. Ti­caret yapılırdı ve bir sürü suç işlenirdi o kadar. Oysa Jimmy’ye, güvenlik bariyerlerinin arkası gizemli ve heyecan verici görü­nürdü. Ayrıca tehlikeli. Orada olsa ne yapacağını, nasıl davra­nacağını bilemezdi. Kız tavlamayı bile beceremezdi. Onu iki dakikada şapşala çevirirlerdi. Ona gülerlerdi. Rezil ederlerdi.</p>

  <p> </p>

  <p>Watson-Crick’deki güvenlik önlemleri, Martha Graham’dakinin tersine çok sıkıydı. Fanatiğin tekinin gizlice içeri sızıp yeni neslin en parlak zihinlerini bombalayarak yok etmesin­den, böylece bir şeylere büyük bir darbe indirmesinden çeki­niyorlardı besbelli. Girişte sprey tabancalı ve lastik coplu dü­zinelerce güvenlik görevlisi durmaktaydı. Watson-Crick armasını taşısalar da, aslında ne oldukları belliydi. Jimmy’nin gözünün irisinin resmini çekip sistemde araştırdılar. Sonra iki somurtkan vücut geliştirmeci onu sorgulamak üzere bir kena­ra çektiler. Jimmy nedenini hemen tahmin etti.</p>

  <p>“Kaçak anneni son günlerde gördün mü?"</p>

  <p>“Hayır" dedi Jimmy gerçeği söyleyerek.</p>

  <p>“Haber aldın mı peki? Telefon etti mi ya da yeni bir kartpostal gönderdi mi?" Demek hâlâ ona gelen mektupları kontrol ediyorlardı. Gelen bütün kartpostalları bilgisayarları­na kaydetmiş olmalıydılar. Ayrıca şimdi nerede kaldığını da biliyorlardı, sormadıklarına göre.</p>

  <p>Hayır, dedi tekrar. Yalan söylemediğinden emin olmak için onu nöro-tepki monitörüne bağladılar. Bu sorunun sini­rini bozduğunu fark etmişlerdi herhalde. <i>Oradan haber alsam bile sana söylemezdim, maymun suratlı.</i> Ama böyle konuşma­nın ona hiçbir şey kazandırmayacağını, tersine bir sonraki trenle Martha Graham'a geri yollanmasına ya da daha kötü­süne yol açacağını bilecek kadar büyümüştü artık.</p>

  <p>“Annen neler yapıyor biliyor musun? Kimlerle takılı­yor?”</p>

  <p>Bilmiyordu ama onlar biliyorlardı galiba. Yine de Maryland’daki Happicuppa protestosu yürüyüşünden söz etmemiş­lerdi. Belki de korktuğu kadar bilgili değildiler.</p>

  <p>“Buraya niye geldin evlat?” Artık sıkılmışlardı. Sorgula­manın önemli kısmı sona ermişti.</p>

  <p>“Şükran Günü Haftası’nda eski bir dostumu ziyaret et­mek istedim” dedi Jimmy. “HelthWyzer Lisesi’nden bir arka­daşımı. Kendisi burada okuyor. Beni davet etti.” Flurya’nın ismini ve kendisine verdiği ziyaretçi onay numarasını söyledi.</p>

  <p>‘‘Ne öğrencisi? Ne okuyor?”</p>

  <p>Transgenetik, dedi Jimmy.</p>

  <p>Flurya’nın dosyasını çıkarıp baktılar. Kaşları çatıldı. Et­kilendikleri belliydi. Sonra cep telefonuyla bir görüşme yap­tılar, Jimmy’ye inanmamışçasına. Tavırlarıyla şu soruyu sorar gibiydiler: Senin gibi bir serf, soyluları neden ziyaret etsin ki? Ama nihayet geçmesine izin verdiler. Flurya çıkış bariyerine yaslanmış sırıtıyordu. Üstünde markasız, siyah giysiler vardı. Eskisinden de yaşlı, zayıf ve zeki görünüyordu.</p>

  <p>“Selam mantar fındığı” dedi Flurya. Jimmy nostaljiye kapıldı, ansızın açlık duyarcasına. Flurya’yı gördüğüne öyle sevinmişti ki, neredeyse ağlayacaktı.</p>
</body>
</html>
