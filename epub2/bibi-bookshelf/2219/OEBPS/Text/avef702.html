<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>Mırlamak</h2>

  <p>Erkekler iki taraflarındaki ağaçlıkların içine doğru kıvrılan uzun bir sıra halinde dizilmiş, sabah egzersizlerini yapıyorlar. Yabani manda resimlerindeki gibi aynı yöne dönmüş, bölge­lerinin görünmez sınırına doğru işiyorlar. Yüzlerindeki ciddi­yet yaptıkları işin önemiyle örtüşüyor. Kar Adamı’na babası­nın sabahları elinde çantasıyla, çatık kaşlar ve kararlı bir ifadeyle kapıdan çıkışını anımsatıyorlar.</p>

  <p>Erkekler bunu günde iki kez yapıyorlar, kendilerine öğretilen şekilde. Hacmi sabit tutmak ve kokuyu tazelemek için gerekli. Flurya’nın modelinde köpekgiller ve mustelidler vardı, ayrıca başka familya ve cinslerden birkaç tür. Flurya ko­kuyla damgalamanın memelilerde sık görülen bir temel güdü olduğunu söylemişti. Yalnızca memelilerde değil, bazı sürün­genlerde, çeşitli kertenkelelerde de vardı.</p>

  <p>"Kertenkeleleri boşver” dedi Jimmy.</p>

  <p>Flurya’ya göre (ki Kar Adamı o zamandan beri aksini ispatlayan bir belirti görmüş değil) erkek sidiğine kattığı kim­yevi maddeler kurteklerle rakunklara karşı etkili oluyor. Sal­kım kedileriyle domuzonlar üstünde de, daha düşük ölçüde etkili. Kurteklerle salkım kedileri kendi cinslerinin kokuları­na tepki verirler. Devasa, ürkütücü bir kurtek ya da salkım kedisi hayal ediyor olmalılar. Rakunlarla domuzonlarsa iri ve yırtıcı hayvanları canlandırıyorlar gözlerinde. En azından te­ori buydu.</p>

  <p>Flurya özel sidiği sadece erkeklere tahsis etmişti. Çocuk doğurmayacaklarından, kendilerini önemli hissetmek için yapacak bir şeye ihtiyaç duyacaklarını söylemişti. Artık ağaç işçiliği, avcılık, tacirlik, askerlik ve golfçülük yapamayacakla­rını söylemişti şaka yollu.</p>

  <p>Bu planın pratikte bazı dezavantajları var (sidikle çizilen sınır halkası nadiren temizlenen bir hayvanat bahçesi gibi kokuyor) ama çember, içinde sidik kokmayan kısımların bu­lunacağı kadar geniş. Hem Kar Adamı o kokuya alıştı artık.</p>

  <p> </p>

  <p>Erkeklerin işlerinin bitmesini bekliyor nazikçe. Aralarına da­vet etmiyorlar. Sidiğinin işe yaramaz olduğunu biliyorlar. Hem işlerini görürken konuşmamaları âdetten. Çişlerini tam gereken yere yapmakta odaklanmaları gerek. Her birinin bi­rer metrekarelik sınır çizgisi var... sorumlu olduğu bölge. İl­ginç bir görüntü: Bu adamlar da kadınlar gibi heykellere ben­ziyor (pürüzsüz tenli ve kaslılar) ve böyle grup halindeyken Barok bir fıskiyeli çeşmeyi andırıyorlar. Birkaç deniz kızı, yunus ve melek de olsa sahne tamamlanacak. Kar Adamı'nın zihninde çember halinde dizilmiş, ellerinde birer İngiliz anahtarı tutan çıplak otomobil tamircileri canlanıyor. Bir ta­mirciler alayı. Eşcinsel dergilerinde poster olarak verilecek türden. Kar Adamı eşzamanlı gerçekleştirdikleri rutinlerine tanık olurken, ucuz bir gece kulübündeymişçesine hep bir ağızdan bir kamp şarkısının nakaratını söylemelerini bekliyor neredeyse.</p>

  <p>Adamlar aletlerini sallayarak çemberi bozuyor, birbiri­nin aynısı yeşil gözleriyle Kar Adamı’na bakıyor ve gülümsü­yorlar. Kahrolasılar, dostanelikleri hiç eksik olmuyor.</p>

  <p>"Hoşgeldin ey Kar Adamı” diyor Abraham Lincoln adlı kişi. "Evimize buyurmaz mısın?” Lider olmaya başladı. <i>Liderle­re dikkat et,</i> derdi Flurya. <i>Önce liderler gelir, sonra yönetilenler, ardından de tiranlarla köleler ve nihayet katliamlar. Hep böyle ol­muştur.</i></p>

  <p>Kar Adamı yerdeki ıslak hattın üstünden geçip adamlar­la birlikte yürüyor. Aklına parlak bir fikir geldi. Yola çıkarken yanına biraz ıslak toprak alsa, korunma yöntemi olarak? Kurtekleri uzak tutabilir. Ama adamlar savunmalarındaki boşlu­ğu fark edince onun yaptığını anlarlar. Yanlış yorumlayabilir­ler. Kalelerini zayıflattığından, çocuklarını tehlikelere karşı savunmasız kıldığından şüphelenebilirler.</p>

  <p>Daha sonra Flurya’nın adına yeni bir emir uydurup onla­ra bildirmesi gerekecek. <i>Flurya ona kokunuzu adamanız gerek­tiğini söyledi.</i> Hepsini bir teneke kutuya işetebilir. Sonra sidik­lerini uyuyacağı ağacın etrafına serper. Kuma çişten bir halka çizer, kendi halkasını.</p>

  <p> </p>

  <p>Sınır halkasının ortasındaki açıklığa varıyorlar. Bir kenarda üç kadınla bir adam, yaralı bir çocukla ilgileniyorlar. Bu in­sanlar da yaralanabiliyor. Çocuklar ağaçlardan düşüyor ya da onlara kafalarını çarpıyor, kadınlar ateşle uğraşırken ellerini yakıyorlar. Derilerinin kesildiği, sıyrıldığı oluyor. Ama şimdi­lik ciddi bir yara alan olmadı. Yaralananlar mırlamalarla ko­layca tedavi ediliyor.</p>

  <p>Flurya mırlama üstünde yıllarca çalışmıştı. Kedi familyası­nın mırlamasının, kemik çatlaklarıyla deri yaralarında kullanı­lan ultrasonla aynı frekansta olduğunu, böylece kendi kendile­rini iyileştirebildiklerini keşfedince, bu özelliği yaratıklarına eklemek için canla başla çalışmıştı. işin püf noktası, konuşma yetisine zarar vermeden dil kemiğinde değişiklik yapmak, is­temli sinir yollarını birbirine bağlamak ve neokorteks kontrol sistemlerini uyumlu kılmaktı. Kar Adamı, Flurya’nın pek çok başarısız deney yaptığını hatırlıyor. Denek çocuklarından bi­rinde kedi bıyıkları görülmüş, perdelere tırmanma eğilimi orta­ya çıkmıştı. Başka birkaç tanesindeyse konuşma güçlükleri be­lirmişti. Bir tanesi sadece isimlerle fiilleri söyleyebiliyor ve kükreyebiliyordu.</p>

  <p>Ama Flurya başardı, diye düşünüyor Kar Adamı. Sonun­da başardı. Şu dördüne bak. Nasıl da çocuğun başında top­lanmış, araba motoru gibi mırıldıyorlar.</p>

  <p>“Ona ne oldu ki?” diye soruyor.</p>

  <p>“Isırıldı” diyor Abraham. “Antilop’un Çocuklarından biri ısırdı.”</p>

  <p>Yeni bir durum bu. “Hangi cins?”</p>

  <p>“Bir salkım kedisi. Durup dururken.”</p>

  <p>“Çemberimizin dışındaydı, ormandaydı” diyor kadınlar­dan biri (Eleanor Roosevelt mi? İmparatoriçe Josephine mi?) Kar Adamı adlarını hatırlamakta zorlanıyor.</p>

  <p>“Taşlarla vura vura kaçırmak zorunda kaldık" diyor Le­onardo da Vinci, o mırlayan dörtlüdeki adam.</p>

  <p>Demek salkım kedileri artık çocukları avlıyor, diye düşü­nüyor Kar Adamı. Belki onlar da açlık çekmeye başladı...</p>

  <p>Kendisi gibi. Ama avlayabilecekleri bir sürü tavşan varken, tek neden açlık olamaz. Belki de Flurya'nın Çocuklarını, en azından küçük olanları, yakalanması kolay bir tür tavşan ola­rak görüyorlar.</p>

  <p>"Bu gece Antilop'tan özür dileyeceğiz” diyor kadınlar­dan biri (Sacajawea?) "Taş kullandığımız için özür dileyece­ğiz. Ayrıca çocuklarına bizi ısırmamalarını söylemesini rica edeceğiz.”</p>

  <p>Kar Adamı kadınların bunu yapışına (Antilop’a ayin yapmalarına) hiç tanık olmadı. Sık sık söz ederler oysa. Nasıl bir şey acaba? Antilop’un karşılarına insan suretiyle çıkacağı­na inanmaları pek mümkün olmadığına göre, bir tür dua oku­yor olmalılar. Belki de transa geçiyorlardır. Flurya bütün bun­ları ortadan kaldırdığını, beynin G noktası dediği kısmını yok ettiğini sanmıştı. <i>Beyin bir nöronlar kümesidir,</i> derdi. Ama hassas bir sahaydı bu. O bölgeden fazla doku alınırsa kişi bir zombiye ya da psikopata dönüşebilirdi. Ama bu insanlar ikisi de değil.</p>

  <p>Yine de Flurya’nın öngöremediği bir şeyler yapıyorlar. Görünmezle konuşuyor, din kavramını geliştiriyorlar. Aferin onlara, diye düşünüyor Kar Adamı. Flurya’nın haksız çıkması hoşuna gidiyor. Ama onların resim çizmeye başladıklarını görmüş değil henüz.</p>

  <p>"Çocuk iyileşecek mi?” diye soruyor.</p>

  <p>"Evet” diyor kadınlardan biri sakince. "Diş izleri kapan­maya başladı bile. Görüyor musun?” .</p>

  <p>Diğer kadınlar sabahları genellikle yaptıkları şeyleri ya­pıyor. Bir kısmı ortadaki ateşi besliyor. Diğerleriyse etrafına çömelmiş ısınıyorlar. Vücut termostatları tropikal koşullara ayarlı olduğundan, bazen sabahları üşüyorlar. Ateş irili ufaklı dal parçalarıyla besleniyor, ama en çok da dışkıyla. Dışkılar hamburger biçim ve boyutunda parçalara ayrılıp öğlen güne­şinde kurutuluyor. Flurya’nın Çocukları vejetaryen oldukları ve genellikle ot, yaprak ve kökle beslendikleri için, bu mater­yal iyi yanıyor. Kar Adamı'nın görebildiği kadarıyla, ateşi beslemek kadınların yaptığı iş denebilecek tek faaliyet. Haf­talık balığının tutulmasına yardım etmeleri dışında tabii. Ye­mek pişirmiyorlar.</p>

  <p>"Hoşgeldin ey Kar Adamı” diyor yanına geldiği bir ka­dın. Çiğnediği kahvaltısı ağzını yeşile boyamış. Bir yaşındaki bir oğlana meme emziriyor. Çocuk başını kaldırıp Kar Adamı’na bakıyor, ağzındaki meme ucunu bırakıyor ve ağlamaya başlıyor. "Merak etme, Kar Adamı o” diyor kadın. “Sana za­rar vermez.”</p>

  <p>Kar Adamı bu çocukların büyüme hızına hâlâ alışabil­miş değil. Bir yaşındaki o çocuk beş yaşında gibi görünüyor. Dört yaşında ergenlik çağına girecek. Flurya çocuk yetiştir­mekle çok zaman harcandığını söylerdi. Çocuk yetiştirmekle ve doğurmakla. Başka hiçbir canlı türü bu işler için on altı yıl harcamıyordu.</p>

  <p>Daha büyük başka çocuklar onu fark edip yaklaşıyor, hep bir ağızdan "Kar Adamı, Kar Adamı!” diyerek. Kar Ada­mı henüz cazibesini yitirmiş değil. Şimdi herkes ona merakla bakıyor. Burada ne aradığını merak ediyorlar. Asla nedensiz gelmez. İlk ziyaretlerinde karnı aç sanıp (görünüşüne baka­rak) ona yiyecek ikram etmişlerdi (birkaç avuç dolusu leziz yaprak, kök ve ot ile ona ayırdıkları gece dışkılarını). Kar Adamı onlarla aynı tarzda beslenemeyeceğini uzun uzadıya açıklamak zorunda kalmıştı.</p>

  <p>Gece dışkılarını iğrenç buluyor. Ne de olsa anüsten çı­karılan ve haftada iki üç kez tekrar yenen yarı sindirilmiş bit­kilerden oluşuyorlar. Flurya’nın parlak fikirlerinden biriydi bu da. Gerekli organı yapmak için apandisi kullanmıştı. Evri­min ilk safhalarından birinde, atalarımızın bol selülozlu yiye­ceklerle beslendiği zamanlarda apandisin böyle bir işlevi oldu­ğunu öne sürmüştü. Ama fikrin temelini Leporidae'lerden, yani geviş getirenler gibi birden fazla mide kullanmak yerine gece dışkılarıyla beslenen tavşanlardan almıştı. Salkım kedilerinin genç Flurya Çocukları’nı avlamaya başlamalarının nedeni budur belki de, diye düşünüyor Kar Adamı. Meyve kokusunun al­tındaki, gece dışkısının tavşansı kokusunu alabiliyorlar.</p>

  <p>Jimmy, Flurya ile bu konuda tartışmıştı. Hangi açıdan bakılırsa bakılsın, sonuçta insanın kendi bokunu yemesiydi bu. Ama Flurya gülümsemekle yetinmişti. Besinlerinin çoğu ham bitkisel materyallerden oluşan hayvanlar için böyle bir mekanizmanın selülozu parçalamak açısından gerekli olduğu­nu, aksi takdirde insanların öleceğini söylemişti. Hem örne­ğin <i>Leporidae</i>’lerin gece dışkılarında Bl vitamini ve ayrıca sıradan dışkı materyallerindekinden dört beş kat daha çeşitli vitaminler ve mineraller vardı. Gece dışkıları beslenme ve sindirim süreçlerinin bir parçası, eldeki besinlerden maksi­mum yarar sağlamanın bir yoluydular o kadar. Onlara ancak tamamen estetik açılardan itiraz edilebilirdi.</p>

  <p>Jimmy zaten bunu yaptığını belirtmişti.</p>

  <p>Flurya bu durumda haksız olduğunu söylemişti.</p>

  <p> </p>

  <p>Şimdi Kar Adamı’nın çevresi dikkatli izleyicilerden oluşma bir çemberle çevrili. "Merhaba Flurya’nın Çocukları” diyor. "Size bir yolculuğa çıkacağımı söylemeye geldim.” Yetişkinler uzun sopasına ve çarşafını bağlama biçimine bakarak bunu tahmin etmiş olmalılar. Daha önce de yolculuğa çıkmıştı. Kendi deyimiyle yağma akınları yapmak üzere karavan park­larıyla civardaki halk diyarlarına gitmişti.</p>

  <p>"Flurya’yı mı göreceksin?” diye soruyor bir çocuk.</p>

  <p>"Evet” diyor Kar Adamı. "Onu görmeye çalışacağım. Bulabilirsem göreceğim.”</p>

  <p>“Neden?” diyor büyükçe bir çocuk.</p>

  <p>“Ona sormam gereken şeyler var" diyor Kar Adamı ihti­yatla.</p>

  <p>“Ona çocuğu ısıran salkım kedisinden söz etmelisin" di­yor İmparatoriçe Josephine.</p>

  <p>“Bu Antilop’u ilgilendiren bir mesele” diyor Madam Cu­rie. "Flurya’yı ilgilendirmez.” Diğer kadınlar kafa sallıyor.</p>

  <p>“Biz de Flurya’yı görmek istiyoruz” diyor çocuklar. “Biz de, biz de! Biz de Flurya’yı görmek istiyoruz!" En sevdikleri fi­kirlerden biri bu: Flurya’yı görmeye gitmek. Kar Adamı ken­dini suçluyor. Daha en başından onlara bu kadar ilginç yalan­lar söylememeliydi. Flurya’yı Noel Baba’ya çevirdi.</p>

  <p>"Kar Adamı’nı rahatsız etmeyin” diyor Eleanor Roose­velt usulca. "Bu yolculuğa bize yardım etmek için çıkıyor mutlaka. Ona teşekkür etmeliyiz.”</p>

  <p>"Flurya çocuk görmek istemez” diyor Kar Adamı, olabil­diğince sert görünmeye çalışarak.</p>

  <p>"Biz de gelelim! Flurya’yı görmek istiyoruz!”</p>

  <p>"Flurya’yı yalnızca Kar Adamı görebilir” diyor Abraham Lincoln sakince. Çocuklar susuyor.</p>

  <p>"Bu seferki daha uzun bir yolculuk olacak” Kar Adamı. "Öncekilerden uzun olacak. iki gün dönmeyebilirim.” iki parmağını kaldırıyor. “Ya da üç" diye ekliyor. "Beni merak et­meyin. Ama ben yokken burada, evinizde oturup Flurya’yla Antilop’tan öğrendiğiniz her şeyi yapmayı ihmal etmeyin."</p>

  <p>Hep bir ağızdan "peki” deyip kafa sallıyorlar Kar Adamı yolculuğun tehlikeli olabileceğinden söz etmiyor. Belki akıl­larına bile gelmeyen bir ihtimal bu. Hiç açmamayı yeğliyor. Onu yenilmez sanmaları daha iyi.</p>

  <p>"Seninle geleceğiz” diyor Abraham Lincoln. Erkekler­den çoğu ona bakıp kafa sallıyorlar.</p>

  <p>"Hayır!” diyor Kar Adamı irkilerek. “Yani, sizler Flurya’yı göremezsiniz. Yasak.” Peşine takılmalarını istemiyor, hem de hiç! Onun zayıf yönlerine, başarısızlıklarına tanık ol­malarını istemiyor. Ayrıca yolda görecekleri bazı şeyler kafa­larını karıştırabilir. Eninde sonunda onu soru yağmuruna tu­tarlar. Hem onlarla bütün bir günü geçirmek çok can sıkıcı olur.</p>

  <p><i>Canın var mı ki sıkılsın,</i> diyor kafasında bir ses. Bu kez kü­çük bir çocuğun üzgün sesi. <i>Şaka şaka. Sakın öldürme beni!</i></p>

  <p>Lütfen, şimdi olmaz, diye düşünüyor Kar Adamı. Başka­larının yanında olmaz. Başkaları varken karşılık veremez ki.</p>

  <p>"Seni korumak için gelmek istiyoruz” diyor Benjamin Franklin, Kar Adamı’nın uzun sopasına bakarak. "Isıran sal­kım kedilerinden, kurteklerden korumak için.”</p>

  <p>"Kokun çok hafif’ diye ekliyor Napolyon.</p>

  <p>Kar Adamı bunu küstahlık olarak görüyor. Kibarca bir hakaret gibi. Kokusunun güçlü olduğunu hepsi biliyor. işe ya­rayacak türden bir koku değil o kadar. "Sorun çıkmaz” diyor. "Siz burada kalın.”</p>

  <p>Adamlar kararsız görünüyor ama sözünü dinleyecek gibi­ler. Otoritesini güçlendirmek için saatini kulağına dayıyor. "Flurya sizleri koruyacağını söylüyor” diyor. "Güvende ola­caksınız.” <i>Kollayacak, koldaki saatle,</i> diyor o çocuk sesi. <i>Kelime oyunu yaptım, mantar fındığı seni.</i></p>

  <p>"Bizi gündüzleri Flurya korur, geceleri Antilop” diyor Abraham Lincoln ezbere. Pek ikna olmuşa benzemiyor.</p>

  <p>"Flurya bizi hep korur” diyor Simone de Beauvoir sakin­ce. Kar Adamı’nı çocukluğundaki dadısı Dolores'i hatırlatan, sarımtırak tenli bir kadın. Kar Adamı bazen karşısında diz çö­küp beline sarılmamak için kendini güç tutuyor.</p>

  <p>"O bize iyi bakıyor” diyor Madam Curie. "Kendisine minnettar olduğumuzu söyle.”</p>

  <p>Kar Adamı, Kar Adamı'nın Balık Yolu'ndan dönüyor. Kendi­ni aşırı duygusal hissediyor. Bu insanların cömertliği, yardım­severliği kadar dokunaklı bulduğu başka bir şey yok. Flurya'ya besledikleri minnet dışında. Öyle etkileyici ki. Öyle yanılı­yorlar ki.</p>

  <p>"Flurya, salak herif' diyor. Ağlamak istiyor. Sonra <i>ühüü, ühüü</i> diyen bir ses işitiyor (kendi sesi!) Sanki bir çizgi roma­nın konuşma balonuna yazılmış gibi görünüyor. Yüzünden yaşlar süzülüyor.</p>

  <p>"Yine mi?” diyor. Nasıl bir his bu? Öfke değil tam olarak. <i>Mihnet.</i> Eski ama işe yarar bir sözcük. <i>Minnet,</i> Flurya'dan faz­lasını kapsıyor. Hem niye yalnızca Flurya’yı suçlamalı ki?</p>

  <p>Belki de kıskanıyor o kadar. Yine kıskanıyor. O da gö­rünmez olmak ve tapılmak istiyor. O da başka bir yerde ol­mak istiyor. Ama bu imkansız. Buraya ve şimdiki zamana bo­ğazına dek batmış durumda.</p>

  <p>Giderek yavaşlıyor ve sonunda duruyor. <i>Ühüü, ühüü!</i> Niye kendini kontrol edemiyor? Ama niye uğraşsın ki? Nasıl­sa gören yok. Yine de duyduğu ses bir palyaçonun abartılı ulu­masına benziyor... Alkış almak için yapılan bir üzüntü rolü gibi.</p>

  <p><i>Zırlamayı kes evlat,</i> diyor babasının sesi. <i>Kendini topla. Sen erkeksin.</i></p>

  <p>"Haklısın!” diye haykırıyor Kar Adamı. “Ne önerirsin peki? Sen tam bir erkektin! Bana iyi örnek olmuştun!"</p>

  <p>Ama yaptığı ironi ağaçların arasında yitip gidiyor. Sopa tutmayan serbest eliyle burnunu silerek yürümeye devam edi­yor</p>
</body>
</html>
