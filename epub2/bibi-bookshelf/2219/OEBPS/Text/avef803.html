<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>Uygulamalı retorik</h2>

  <p>O tatilin sonunda Flurya Watson-Crick’e, Jimmy ise Martha Graham'a gitti. Hızlı tren istasyonunda el sıkıştılar. “Görüşürüz” dedi Jimmy.</p>

  <p>“Elektronik postayla yazışırız” dedi Flurya. Sonra Jim­my’nin üzüntüsünü fark edince, “Yapma, sen de iyi bir yere gidiyorsun” dedi. “Ünlü bir yere.”</p>

  <p>“Ünlüydü” dedi Jimmy.</p>

  <p>“Sandığın kadar berbat bir yer değil."</p>

  <p>Flurya bir kez olsun yanılmıştı. Martha Graham dökülü­yordu. En sefilinden Halk Diyarı semtleriyle çevriliydi: Kulla­nılmayan depolarla, yanmış apartmanlarla, boş otoparklarla (Jimmy tren dururken fark etti bunu). Çöplerden toplanmış materyallerle (teneke ve kontrplak levhalarla) yapılmış gece­kondular görülüyordu yer yer. Gecekonducular... Böyle insan­lar nasıl var olabiliyordu ki? Jimmy’nin aklı ermiyordu. Oysa vardılar işte, jilet gibi keskin dikenli tellerin ardındaydılar. İki tanesi trene orta parmaklarını kaldırarak bir şeyler haykırdı. Kurşun geçirmez cam, seslerini engelledi.</p>

  <p>Martha Graham’ın giriş kapısındaki güvenlik şaka gibiy­di. Muhafızların yarısı uyukluyordu. Duvarlarsa tek bacaklı bir cüce tarafından bile aşılabilirdi (üstleri solmuş grafitilerle kaplıydı). İçerideki Bilbao tarzı betonarme binalar rutubetliydi. Çimenlikler çamur deryasıydı. Mevsime göre ya kuru­muş ya da sulu oluyorlardı. Öğrencilerin ders dışında kullana­bileceği tek eğlence mekânı yüzme havuzuydu... O da dev bir sardalye konservesi kutusu gibi kokuyordu. Yatakhanelerin klimaları sık sık bozuluyordu. Sık sık elektrik kesiliyordu. Ka­feteryadaki yemekler genellikle bej rengiydi ve rakunk boku gibi kokuyordu. Yatak odalarında <i>artropoda</i> aileleri yaşıyordu. Bunların yarısı hamamböceğiydi. Jimmy okulu iç karartıcı buldu. Görünüşe göre oradaki, sinir sistemi bir laleninkinden gelişkin herkes kendisiyle hemfikirdi. Ama hayatın ona da­ğıttığı kartlar böyleydi işte, babasının sıkıntılı vedalaşmaları sırasında söylediği gibi. Jimmy elindeki kartları olabildiğince iyi kullanmak zorundaydı.</p>

  <p>Haklısın baba, diye düşünmüştü Jimmy. Bilgece tavsiye­ler konusunda sana hep güvenebileceğimi biliyordum.</p>

  <p> </p>

  <p>Martha Graham Akademisi, adını herhalde vaktiyle epey ünlü olan yaşlı bir dans tanrıçasından almıştı. Yönetim bina­sının önünde kadının korkunç bir heykeli duruyordu. Heykeldeki tunç plakada, kadının bu sahnede Holofernes adlı cüppeli birini öldüren Judith adlı bir karakteri canlandırdığı yazılıydı. Öğrenciler bunun modası geçmiş, boktan bir femi­nistlik örneği olduğunu söylüyordu. Arada sırada heykelin göğüslerine çizimler yapılıyor ya da kasık bölgesine çelik yün yapıştırılıyordu (bunu Jimmy de yapmıştı). idareciler öyle il­gisizdi ki, heykelin durumunu ancak aylar sonra fark ediyor­lardı. Öğrencilerin aileleri o heykelden şikayet edip duruyorlardı (kötü bir örnek model olduğunu söylüyorlardı. Fazla agresif, fazla kana susamış vb). Öğrencilerse hep bir ağızdan heykeli savunuyordu. İhtiyar Martha’nın maskotları olduğu­nu söylüyorlardı... Çatık kaşlarıyla, o kanlı kelleyle. Hayat ya da sanat gibi bir şeyi temsil ediyordu o. Martha’ya dokunma­yın. Onu rahat bırakın.</p>

  <p>Akademi yirminci yüzyılın sonlarına doğru, Eski New York’lu bir grup hayırsever zengin liberal tarafından (şimdi hepsi ölüydü) bir sanat ve beşeri bilimler üniversitesi olarak kurulmuştu. Özellikle gösteri sanatlarına ağırlık verilmişti (ti­yatro, şarkıcılık, dans vb). 1980’lerde sinema ve ardından vi­deo sanatları bölümleri de eklenmişti. Martha Graham’da böyle şeyler hâlâ öğretiliyordu. Hâlâ piyesler sahneleniyordu. Jimmy orada oyununu izledikten sonra Anna K.’nın, röntgenciler için açtığı web sitesinde tuvaletini yaparken Ley­di Macbeth rolünü çok daha inandırıcı oynadığını düşündü.</p>

  <p>Müzik ve dans öğrencileri şarkı söyleyip dans etmeyi sür­dürüyordu ama bu faaliyetler canlılığını yitirmişti ve sınıflar küçüktü. Yirmi birinci yüzyılın başlarındaki sabotaj paniği, canlı performansların gözden düşmesine yol açmıştı. Kimse kapalı, karanlık, kolayca yok edilebilecek bir mekânda kala­balık gruplar halinde toplanmayı istemez olmuştu... En azın­dan saygın ya da popüler hiç kimse. Teatral faaliyetlerden ge­riye yalnızca hep bir ağızdan söylenen şarkılar, domates sa­vaşları ve ıslak tişört yarışmaları kalmıştı. Her ne kadar pek çok eski form varlığını sürdürse de (komedi dizileri, rock vi­deoları), bunların meraklısı yaşlı insanlardı ve genellikle an­cak nostaljiden ötürü izleniyordu.</p>

  <p>Yani Martha Graham’da yapılanların çoğu Latince ya da kitap ciltlemeyi öğrenmek gibiydi: Düşününce hoş geliyordu ama artık pek önemli değildi. Yine de rektörün arada sırada öğrencilere sanatın önemi ve küt küt atan insan yüreğinin kırmızı kadife amfiteatrındaki karşı konulmaz, rezerve edil­miş yeri üstüne sıkıcı konuşmalar yaptığı oluyordu.</p>

  <p>Sinema ve Video Sanatları bölümlerine gelince... Bun­lara kimin ihtiyacı vardı ki? Bilgisayarı olan herkes istediği görüntüleri kesip birleştirebilir, eski materyalleri dijital yön­temlerle değiştirebilir ya da yeni animasyonlar yaratabilirdi. İnternetten standart ana temalardan birini indirip istediğiniz suratları ve gövdeleri ekleyebilirdiniz. Jimmy sırf eğlence ol­sun diye <i>Gurur ve Önyargı</i> ile <i>Deniz Feneri</i>'nin çıplak oyunculu versiyonlarını yaratmıştı. HelthWyzer’daki VizArts’ın ikinci sınıfında da <i>Malta Şahini</i>'ne Kate Freenaway’in kos­tümlerini ve Rembrandt aydınlatmasını uygulamıştı. O film gerçekten güzel olmuştu. Tonlaması karanlık, ışık ve gölge oyunları muhteşemdi.</p>

  <p>Bu yıpratıcı faktörlerden (eski entelektüel sahasının erozyona uğramasından) dolayı, Martha Graham’ın sunabile­ceği cazip bir paket yoktu artık. Kurucular ölünce, sadık sa­natseverlerin bağışları kesilince, insanlar daha pratik uğraşlara ilgi duyar olunca, müfredat programı başka alanlara kaymıştı. Bunlara <i>çağdaş alanlar</i> deniyordu. Örneğin Web Oyunu Dina­mikleri. Hâlâ para kazandırabiliyordu. Ya da Görsel ve Plas­tik Sanatlar’ın bir alt kolu kabul edilen Görüntü Sunumu. GörPla Sanatlar’dan (öğrencilerin tabiriyle) mezunsanız, reklam piyasasında rahatça iş bulabilirdiniz.</p>

  <p>Ya da Sorunbilim’den. Sorunbilim sözcüklerle arası iyi olan kişiler içindi. Bu yüzden Jimmy onu seçti. Öğrenciler bu derse Salla ve Sırıt adını takmıştı. Martha Graham’daki her şey gibi, faydacı amaçlara yönelikti. Okulun Latince düsturu olan <i>Ars Longa Vita Brevis'in</i> altında, Mezunlarımız İş Bul­makta Zorlanmaz sloganı yazılıydı.</p>

  <p> </p>

  <p>Jimmy fazla hayale kapılmıyordu. Sorunbilim bölümünden mezun olunca kendisini neyin beklediğini biliyordu. En iyi ih­timalle göz boyamacılık yapabilirdi ... Soğuk, sert, sayısal ger­çek dünyayı iki boyutlu şık cümlelerle süsleyebilirdi. Sorunbi­lim derslerinden aldığı notlara göre (Uygulamalı Mantık, Uygulamalı Retorik, Tıp Etiği ve Terminolojisi, Uygulamalı Anlambilim, Görecebilim ve İleri Düzey Farklı Betimleme) ya büyük bir şirkette dolgun maaşla göz boyamacılık yapacak ya da küçük bir şirkette düşük ücretle çalışacaktı. Geleceği bir hüküm gibi uzanıyordu önünde... Daha doğrusu gereksiz yarı cümlelerle fazlasıyla uzamış bir cümle gibi. Jimmy kısa sürede kampüs barlarına dadanıp, ucuz içki saatlerinde esprileri art arda patlatır olmuştu. Hayatının geri kalanını hevesle bekle­diği söylenemezdi.</p>

  <p>Yine de, Martha Graham’a bir sipere girercesine atladı ve mezun olana dek ayağa kalkmadı. Yatakhane suitini (iki küçük odanın ortasında gümüşbalığı desenleriyle bezeli bir banyo) Bernice adlı katı vejetaryen kızla paylaşıyordu. Bernice ince telli saçını tukan şeklindeki tahta bir tokayla geriye yatırır ve Tanrı’nın Bahçıvanları yazan tişörtler giyerdi. Kol­tukaltı deodorantı gibi kimyasal bileşiklerden tiksindiğinden, tişörtleri yeni yıkanmış olsa bile pis kokardı.</p>

  <p>Bernice, Jimmy’ye etoburluğunu hiç onaylamadığını bil­dirmek için, deri sandaletlerini çaldı ve çimenlikte yaktı.</p>

  <p>Jimmy onların gerçek deri olmadığını söyleyince, Bernice de­ri gibi göründükleri için yakılmayı hak ettikleri karşılığını verdi. Jimmy odasına birkaç kız getirdiğindeyse, Bernice onun bütün sliplerini yakmak suretiyle evlilik dışı cinsel iliş­kiler konusundaki görüşlerini belirtti (oysa onu hiç ilgilen­dirmezdi. Kızlar hiç ses çıkarmamıştı, hap kullandıkları için kıkırdamak ve elbette bol bol inlemek dışında).</p>

  <p>Jimmy Öğrenci Hizmetleri’ne şikâyette bulundu. Birkaç denemeden sonra (Martha Graham Öğrenci Hizmetleri per­sonelinin sevimsizliği meşhurdu, ne de olsa gözden düşmüş ve bundan bütün dünyayı sorumlu tutan Lo dizisi oyuncuların­dan oluşuyorlardı) tek kişilik bir oda almayı başardı. (<i>Önce sandetlerim, sonra külotlarım. Yakında sıra bana gelecek. O ka­dın bir piroman. Tekrar söylüyorum, kafadan çatlak. Yaktığı donlarımın artıklarını görmek ister misiniz? İşte bu minik zarfın içinde­ler. Yakında küllerimi ve dişlerimi bir kavanozun içinde bulursanız şaşmayın. Sorumlusu siz olursunuz. Bunu ister misiniz? Hey, ben öğrenciyim. Sizler de bana hizmet etmekle yükümlüsünüz. Bakın, şu sağdaki tabelada yazıyor, gördünüz mü? Bu konuyu rektöre de bildirdim. Kendisine bir elektronik posta attım.)</i></p>

  <p>(Aslında bunları demedi tabii. Demeyecek kadar akıllıy­dı. Gülümseyip mantıklı biri gibi konuşarak sempatilerini ka­zandı.)</p>

  <p>Yeni odasına geçince işler biraz düzeldi. En azından artık hayatını rahatça yaşayabiliyordu. Martha Graham’da bol miktarda bulunan yarı-sanatçı, bilge ve yaralı kadın tipine çekici gelen bir tür melankoliye sahip olduğunu keşfetmişti. Kar Adamı o kadınların cömert, şefkatli, idealist olduğumu düşünüyor şimdi. Kendi yaralarını iyileştirmeye çalışıyorlar­dı. Jimmy ilk başlarda hemen yardımlarına koşuyordu. İyi kalpli ve şövalye ruhlu olduğu söylenmişti ona. Onlara yara­larının öykülerini anlattırıyor, sonra da merhemlik yapıyor­du. Ama kısa süre sonra durum tersine dönüyordu. Jimmy doktorken hastaya dönüşüveriyordu. O kadınlar Jimmy’nin ne kadar incinmiş olduğunu fark edince, ona hayatı tanıtma­ya ve ruhsal dünyasının olumlu yönlerini göstermeye çalışı­yorlardı. Onu yaratıcı bir proje olarak görüyorlardı: Şimdiki hüzünlü haliyle Jimmy hammaddeydi, işlendiğindeyse mutlu bir Jimmy olacaktı.</p>

  <p>Jimmy kendisinin üstünde çalışmalarına izin verdi. On­ları neşelendiren, kendilerini yararlı hissetmelerini sağlayan bir şeydi. Gösterdikleri çaba dokunaklıydı. Bu onu mutlu eder miydi? Yada şu? Şuna ne derdi peki? Ama Jimmy melan­kolisini kalıcı bir biçimde azaltmaktan özenle kaçınıyordu. Bunu yaparsa bir ödül ya da en azından bir sonuç bekleyecek­lerdi. Bir sonraki adımı, ardından da bir taahhütü talep ede­ceklerdi. Ama Jimmy aptal mıydı ki, o kadınların ilgisini çek­miş olan gri ve yağmurlu gün hüznünden, alacakaranlık özünden, sis halesinden vazgeçsindi?</p>

  <p>“Umutsuz vakayım ben” diyordu onlara. “Duyusal açı­dan sakatım.” Güzel olduklarını ve kendisini tahrik ettikleri­ni de söylüyordu. Bu konuda asla yalan söylemezdi. Onlara kendisine fazla duyusal yatırım yapmamalarını, ruhunun de­rin bir çukur olduğunu, yalnızca şu anın tadını çıkarmalarını söylüyordu.</p>

  <p>Er geç Jimmy’nin ilişkilerini ciddiye almadığından ya­kınmaya başlıyorlardı, hem de önce biraz neşelenmesi gerek­tiğini söyledikten sonra. Nihayet enerjileri tükendiğinde ve ağlamaya başladıklarında, Jimmy onları sevdiğini söylüyordu. Bunu umutsuzluk yüklü bir sesle söylemeye özen gösteriyor­du. Onun tarafından sevilmek, zehirli bir hap yutmaktı. Ruh için zehirliydi. Jimmy’nin tutsak olduğu bataklığa gömülme­lerine yol açardı. Onları çok seviyordu, bu yüzden zarar gör­melerini istemiyor, yani sefil hayatından çıkarmayı arzuluyordu. Bazıları numarasını fark ettiyse de <i>(Büyü artık Jimmy!),</i> çoğu yuttu.</p>

  <p>Kadınların gidişine hep üzülürdü. Ona kızmalarından nefret ediyordu. Kadınların öfkelenmesinden rahatsızlık du­yardı. Ama kendilerini dizginleyemeyecek kadar sinirlendik­lerinde, ilişkinin bittiğini anlardı. Terk edilmekten nefret ediyordu, her ne kadar bunu bizzat ustaca ayarlamış olsa da. Ama kısa süre sonra ilginç zayıflıklara sahip bir başka kadın çıkardı yoluna. Bulunduğu ortam bereketliydi.</p>

  <p>Ama sürekli yalan söylemiyordu. O kadınlara gerçekten bir tür sevgi beslerdi. Hayatlarını gerçekten güzelleştirmek is­terdi. İlgisi çabuk sönen biriydi o kadar.</p>

  <p>"Seni hergele” diyor Kar Adamı yüksek sesle. Hoş bir sözcük. <i>Hergele.</i> Altın klasiklerden biri.</p>

  <p> </p>

  <p>O kadınlar annesi hakkındaki skandalı biliyordu tabii. Kötü şöhret çabuk yayılır. Kar Adamı o öyküyü nasıl kullandığını (imalarla, duraksamalarla) hatırlayınca utanç duyuyor. Ka­dınlar hemen onu avutmaya başlardı. Sempatilerine gömü­lür, bundan haz duyardı.</p>

  <p>Annesi artık mitsel bir varlığa dönüşmüştü. Kara kanat­lı, gözleri adaletin alevlerini saçan, eli kılıçlı, insanüstü bir yaratığa. Annesinin giderken rukunku Katil'i yanında götür­düğünü söylerken, dinleyicilerine bir iki damla gözyaşı döktürmeyi başarıyordu genellikle.</p>

  <p>Ne <i>yaptın peki</i>? (Faltaşı gibi açık gözler, Jimmy’nin kolu­na tek bir kez hafifçe vuran bir el, sempati dolu bakışlar.)</p>

  <p><i>Şey, bilirsin</i> işte. (Omuz silk, başka tarafa bak, konuyu de­ğiştir.)</p>

  <p>Aslında tamamen rol yapmıyordu.</p>

  <p>Jimmy'nin tüylü, korkunç annesinden etkilenmeyen tek kadın Antilop oldu. <i>Yani annen başka bir yere mi gitti Jimmy? Olur böyle şeyler. Belki de geçerli nedenleri vardı. Bunu hiç dü­şündün mü?</i> Antilop ona acımamıştı. Kendine de acımazdı. Duygusuz değildi. Tersine. Ama Jimmy'nin hissettirmek iste­diği duyguları hissetmeyi reddetmişti. Jimmy’nin ona kapıl­masının nedeni bu muydu? Başka kadınlardan rahatça alabil­diği şeyi ondan alamamış olması mı? Antilop'un sırrı bu muydu?</p>
</body>
</html>
