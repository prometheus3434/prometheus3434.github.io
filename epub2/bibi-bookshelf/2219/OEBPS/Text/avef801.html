<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>SoYummie</h2>

  <p>Jimmy ile Flurya Şubat başında sıcak ve nemli bir günde HelthWyzer Lisesi’nden mezun oldular. Eskiden mezuniyet törenleri Haziran’da yapılırdı, çünkü o zamanlar hava güneş­li ve ılık olurdu. Ama artık Haziran ayları doğu kıyısına dek yağışlı geçiyordu. Şimşeklerin altında açık hava törenleri yapmak akıl karı değildi. Şubat başı bile riskliydi. Törenin er­tesi günü kasırga kopmuştu.</p>

  <p>HeltWyzer Lisesi’nde eski adetler sevilirdi. Törende ça­dırlar, tenteler, çiçekli şapkalı anneler, Panama şapkalı baba­lar, alkollü ve alkolsüz meyve punçları, Happicuppa kahvesi, ayrıca HelthWyzer'ın kendi ürünü olan, minik plastik tüple­re konmuş soya çikolatalı, soya mangolu ve haşlanmış soya karahindibayla soya yeşil çaylı SoYummie Dondurması vardı. Tam bir şenlik ortamıydı.</p>

  <p>Flurya sınıf birincisiydi. Öğrenci Açık Arttırması'nda, rakip EduCompounds şirketi hemen tekliflere başladı. So­nunda Watson-Crick Enstitüsü onu yüksek bir fiyata kaptı. Orada öğrenci oldunuz mu, geleceğiniz güvencede demekti. Eskiden Harvard’a gitmek gibi bir şeydi... Kapanmadan önce.</p>

  <p>Jimmy ise vasat bir öğrenciydi. Sözcüklerle arası iyi, sa­yılarla ise zayıftı. Düşük matematik notlarını bile Flurya’nın yardımıyla alabilmişti. Flurya hafta sonları Jimmy’ye zaman ayırarak onu çalıştırmıştı. Zaten kendisinin fazladan çalışma­ya ihtiyacı yoktu. O bir tür mutanttı. Diferansiyel denklemle­ri uykuda bile çözebilirdi.</p>

  <p>“Bunu niye yapıyorsun?” diye sordu Jimmy, yorucu ders çalışma seanslarından birinin ortasında. <i>(Farklı bir açıdan bakmalısın. Güzelliğini görmelisin. Satranç gibidir. Bak... Şunu dene. Gördün mü? Ardadaki bağlantıyı görüyor musun? Şimdi her şey açıklığa kavuşuyor.</i> Ama Jimmy görmüyordu ve her şey açıklığa kavuşmuyordu.) “Bana niye yardım ediyorsun ?”</p>

  <p>“Çünkü sadıkım” dedi Flurya. “Acı çekmeni izlemek ho­şuma gidiyor."</p>

  <p>"Yine de sağol” dedi Jimmy. Ona gerçekten minnettardı. Bunun pek çok nedeni vardı. En önemlisi, Flurya'nın onu ça­lıştırdığı öğrenildiğinden beri, Jimmy'nin babasının, onun başının etini yemekten vazgeçmiş olmasıydı.</p>

  <p>Jimmy bir Modül okulundan ya da (daha da iyisi) "kamu sistemi” dedikleri o çöplüklerden birinden gelme olsa, lağım­daki bir elmas gibi parlardı. Ama Site okulları dâhi genleriy­le kaynıyordu. Jimmy ise salak, soğuk ebeveynlerinden tek bir dâhi geni bile almamıştı. Bu yüzden diğerlerine kıyasla ye­teneksiz görünüyordu. Artık eskisi kadar komik de değildi. Dinleyicilere olan ilgisini yitirmişti.</p>

  <p>Dâhilerin kapışılmasıyla, vasat öğrencilerin belgelerininse bir kenara atılıp üstlerine kahve dökülmesiyle ve yan­lışlıkla yere atılmasıyla geçen aşağılayıcı bir bekleyişten son­ra, Jimmy nihayet Martha Graham Akademisi’ne kabul edildi. Üstelik oraya alınması bile epey tartışıldı. Jimmy ba­basının torpil kullandığından şüphelendi. Babası Martha Graham’ın rektörünü bir yaz kampından tanıyordu. Hakkın­da şantaj yapabileceği bir şeyler biliyor olmalıydı. Belki de adamın küçük oğlanları düzdüğünü ya da ilaç karaborsacılığı yaptığını keşfetmişti. Jimmy’nin edindiği izlenim buydu, eli kabaca ve sertçe sıkıldığında.</p>

  <p>"Martha Graham’a hoşgeldin evlat” dedi rektör, seyyar bir vitamin satıcısının sahte gülümsemesiyle.</p>

  <p>Evlat olmaktan ne zaman kurtulacağım, diye düşündü Jimmy.</p>

  <p>Henüz değildi. Kesinlikle değildi.</p>

  <p>“Aferin Jimmy" dedi babası, daha sonraki bahçe parti­sinde kolunu yumruklayarak. Kanatlı domuz desenleriyle be­zeli iğrenç kravatına soya çikolata damlamıştı.</p>

  <p>"Seninle gurur duyuyoruz şekerim” dedi Ramona. Üstün­deki açık boyunlu ve pembe fırfırlı elbise, bir orospunun aba­juruna benziyordu. Jimmy ona benzer bir şeyi HottTotts’ta, se­kiz yaşındaki bir kızın üstünde görmüştü. Ramona’nın dolgulu sütyen destekli göğüsleri güneşte fazla kalmaktan çillenmişti. Gerçi Jimmy’nin pek ilgisini çekmiyorlardı artık. Destekli gö­ğüslere artık alışmıştı. Hem Ramona'nın son zamanlardaki anaç tavırlarından hoşlanmıyordu. Kadının ağız kenarlarında küçük kırışıklar belirmişti, kolajen iğnelerine karşın. Biyolo­jik saati çalışmayı sürdürüyordu, Ramona’nın sık sık belirt­mekten hoşlandığı gibi. Yakında NooSkins BeauToxique te­davisine başlaması gerekecekti (Kırışıklıklar Sonsuza Dek Durdurulur, Çalışanlara Yarı Fiyatına). Beş yıl içinde de Total Plunge Gençlik Pınarı tedavisine başlayacaktı. Üst derisi ta­mamen soyulacaktı. Jimmy’yi burnunun kenarından öperek, yüzünde kiraz kırmızısı ruj izleri bıraktı. Jimmy rujun yanağın­da bisiklet yağı gibi durduğunu hissedebiliyordu.</p>

  <p>Ramona’nın biz demesine ve Jimmy’yi öpmesine izin var­dı, çünkü artık resmen üvey annesiydi onun. Gerçek annesi ortadan kaybolduktan sonra babası ondan <i>boşanmıştı.</i> Kısa sü­re sonra da Ramona’yla evlenmişti. Jimmy öz annesinin bunu umursayacağını sanmıyordu. O aldırmazdı kesinlikle. Şimdi sıkıcı kutlamalardan uzakta, kendi maceralarını yaşamaktay­dı. Jimmy ondan aylardır kartpostal almıyordu. Sonuncusun­da bir Kornoda ejderi ve Malezya pulu vardı. O kartpostal gü­venlik görevlilerinin tekrar gelmesine yol açmıştı.</p>

  <p>Jimmy düğünde sarhoş olmuştu. Bir duvara yaslanıp sa­lakça sırıtarak, mutlu çiftin şekerli pastayı kesmelerini izle­mişti. Ramona pastada tamamen gerçek malzemelerin kulla­nıldığını herkese ilan etmişti. Taze yumurta bulması zor olmuştu. Ramona her an bebek yapmayı düşünmeye başlaya­bilirdi, Jimmy’den daha gurur verici bir çocuk.</p>

  <p>"Umrumda değil, umrumda değil” diye mırıldanmıştı Jimmy kendi kendine. Baba da istemiyordu, baba olmak da. Oğul da istemiyordu, oğul olmak da. Tek başına olmak isti­yordu... Yalnız, eşsiz, kendini yaratmış ve kendine yeten biri. Artık canının istediğini yapacak, hayat ağaçlarının meyvele­rini koparacak, bir iki kez ısırıp suyunu emdikten sonra da posasını atacaktı.</p>

  <p>Flurya onu odasına götürmüştü. Jimmy dalgın ve cansız görünüyordu. "İyi bir uyku çek” demişti Flurya, her zamanki canayakınlığıyla. "Sabah seni ararım.”</p>

  <p> </p>

  <p>Flurya şimdi bahçedeki mezuniyet töreni partisindeydi. Kala­balıktan uzakta durmuş, gururla gülümsüyordu. Hayır, gururlu değildi, diye düzeltiyor Kar Adamı. Sezar’ın hakkı Sezar’a. Zaferlerden gurur duymazdı o.</p>

  <p>"Kutlarım” dedi Jimmy kendini zorlayarak. Aslında çok zorlanmamıştı, çünkü o partide Flurya’yı uzun süredir tanıyan tek kişi oydu. Pete Amca da vardı gerçi ama o sayılmazdı. Hem o Flurya’dan olabildiğince uzak duruyordu. Belki de İn­ternet faturalarını kimin yükselttiğini nihayet keşfetmişti. Flurya’nın annesine gelince... Geçen ay ölmüştü.</p>

  <p>Bir kaza olduğu söyleniyordu. (Sabotaj sözcüğünden kim­se hoşlanmazdı. Satışların azalmasına yol açardı.) Hastanede bir yerini kesmiş olmalıydı (gerçi Flurya’nın dediğine göre, işinde cerrah bıçağı kullanmazdı). Belki de kaşınmış veya dikkatsizlik edip kauçuk eldivenlerini çıkararak taşıyıcı bir hastanın yarasına dokunmuştu. Olabilirdi. Tırnaklarını ye­meyi seven biriydi. Her halükârda, vücuduna giren sıcak bir biyoform, içini güneş enerjisiyle çalışan bir çim biçme maki­nesi gibi kemirmişti. Bir laboratuvar görevlisi, o biyoformun sümüksü kalıp familyasından, zeki bir genle karıştırılmış transgenetik bir staf olduğunu söylemişti. Ama bunu tesbit edip tedaviye başladıklarında, kadın çoktan karantinaya alınmış ve hızla kilo kaybetmekteydi. Flurya onu ziyaret ede­memişti tabii (Kimse edemezdi... Karantina odasında her şey robot kollarla yapılırdı, tıpkı nükleer materyallerin üretimin­deki gibi). Ama gözlem penceresinden onu izleyebiliyordu.</p>

  <p>“İlginçti” demişti Flurya, Jimmy’ye. “Ağzından köpük çı­kıyordu. ”</p>

  <p>"Köpük mü?”</p>

  <p>"Bir sülüğün üstüne tuz döktün mü hiç?”</p>

  <p>Jimmy hayır demişti.</p>

  <p>“Tamam. Şöyle diyeyim öyleyse. Diş macunu köpüğü gi­bi.”</p>

  <p>Flurya annesinin onunla bir veda konuşması yapmak is­tediğini ama dijital bir sorun çıktığını, bu yüzden dudakları­nın kıpırdadığını görmesine karşın söylediklerini işitemediği­ni anlatmıştı. “Bunun dışında her şey gündelik hayattaki gibiydi” demişti Flurya. Zaten fazla bir şey kaçırmadığını, çünkü annesinin artık sayıklamakta olduğuu söylemişti.</p>

  <p>Jimmy, Flurya’nın bu konudan öyle sakince söz edebil­mesine anlam verememişti. Flurya’nın öz annesinin eriyip tü­kenmesini öylece izlemesi korkunç bir şeydi. Kendisi bunu yapamazdı. Ama herhalde Flurya rol yapıyordu o kadar. Va­karını korumaya çalışıyordu, çünkü aksi takdirde yitirmek zo­runda kalacaktı.</p>
</body>
</html>
