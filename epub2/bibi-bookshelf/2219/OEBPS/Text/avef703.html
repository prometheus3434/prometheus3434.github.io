<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>Mavi</h2>

  <p>Kar Adamı’nın Balık Yolu'ndan ayrılıp iç bölgelere yöneldi­ğinde zaman güneş saatine göre sabahın dokuzu. Deniz rüzgâ­rından uzaklaşır uzaklaşmaz havanın sıcaklığını hissediyor ve küçük, yeşil, ısıran sinekleri üstüne çekiyor. Yalınayak yürü­yor (ayakkabıları çoktan parçalandı, hem zaten fazla terleti­yorlardı). Artık ayakkabıya ihtiyacı yok, çünkü tabanları eski kauçuk gibi sertleşti. Yine de ihtiyatlı yürüyor. Yerde cam ya da metal parçaları veya yılan gibi ısıran yaratıklar olabilir. Sopası dışında silahı yok.</p>

  <p>Önce eskiden park olan ağaçlık bir yerden geçiyor. Uzaktan bir salkım kedisinin öksürüğe benzer sesi geliyor. Uyarı sesi bu: Belki de bir erkek ve bir başka erkek salkım ke­disiyle karşılaştı. Dövüşecekler. Kazanan her şeyi alacak (böl­gedeki bütün dişileri) ve elinden gelirse bütün yavru kedileri öldürüp kendi çocuklarına yer açacak.</p>

  <p>Bu kediler fazla doğurgan ve dirençli olan iri yeşil tavşanları kontrol altına almak için yaratılmıştı. Vaşaktan daha ufak ve daha az saldırganlar... En azından salkım kedileri hak­kında yapılan resmi açıklama buydu. Vahşi kedileri yok ede­rek, soyları tükenmek üzere olan ötücü kuşları kurtaracaklar­dı güya. Salkım kedileri kuşları pek rahatsız etmeyecekti, çünkü onları yakalayamayacak kadar hantal olacaklardı. En azından teoride.</p>

  <p>Bütün bunlar gerçekleşti ama salkım kedileri de bir süre sonra kontrolden çıktılar. Evlerin arka bahçelerinden köpek­ler, çocuk arabalarından bebekler kaybolmaya başladı. Kısa boylu koşucular pençelendi. Sitelerde değil tabii. Modüllerde de bu olaylara pek rastlanmıyordu. Ama Halk Diyarları’ndan epey şikâyet gelmişti. Kar Adamı ayak izlerine ve dallara dik­kat etmek zorunda. O yaratıklardan birinin, kafasına atlama­sını istemez.</p>

  <p>Kurtekler de bir endişe kaynağı tabii. Ama kurtekler ge­ce avcılarıdır. Gündüz sıcağında genellikle uyurlar, çoğu kürklü hayvan gibi.</p>

  <p> </p>

  <p>Arada sırada yoluna açıklıklar çıkıyor. Arabayla gelinen bir kamp yerinin kalıntıları... Piknik masaları ve açıkhava barbeküleriyle birlikte. Gerçi hava ısınıp da her ikindi vakti yağ­mur yağar olunca onları kimse kullanmaz olmuştu. Şimdi de bunlardan birini görüyor. Çürüyen masa mantarlarla, barbeküyse gündüzsefalarıyla kaplanmış.</p>

  <p>Yan taraftan, muhtemelen eskiden çadırların kurulduğu ve karavanların park edildiği bir açık alandan kahkaha ve şarkı sesleriyle takdir ve destek haykırışları geliyor. Bir çift­leşme yapılıyor herhalde. Ender rastlanan bir durum. Flur­ya’nın yaptığı hesaba göre, her dişinin üç yılda bir çiftleşmesi yeterli.</p>

  <p>Her zamanki gibi beş kişiler herhalde. Dört erkekle az­mış bir kadın. Kadının azdığı kalçalarıyla karnının parlak mavi renginden kolayca anlaşılmış olmalı. Babunlardan kop­ya edilen bir değişken pigmenrasyon numarası. Ahtapotların genişleyebilen kromosforlarının da katkısı var. Flurya’nın de­diği gibi, <i>Bir adaptasyon düşün, herhangi bir adaptasyon... Aklına ne gelirse gelsin, mutlaka daha önce bir yerlerde bir hayvan tarafından akıl edilmiştir.</i></p>

  <p>Erkekleri yalnızca mavi dokuyla ondan salgılanan feromonlar tahrik ettiğinden, karşılıksız aşk diye bir şey kalmadı artık. Tatminsiz şehvet kalmadı. Şehvetle çiftleşme arasında engel kalmadı. Mavi renk belirir belirmez flört başlıyor. Er­kekler dişilere çiçek veriyor. Tıpkı erkek penguenlerin yuvar­lak taşlar vermeli gibi, demişti Flurya. Ya da erkek gümüşbalıklarının sperm paketleri sunması gibi. Ötücü kuşlar misali şarkı da söylüyorlar. Penisleri dişilerin karnı gibi parlak mavi­ye dönüyor. Sertleşmiş aletlerini hoplata hoplata, hep birlik­te dans ediyorlar. Flurya bu hususta yengeçlerin çiftleşme danslarından esinlenmişti. Dişi kendisine sunulan çiçekler arasından dördünü seçiyor. Reddedilen erkeklerin cinsel ar­zuları sönüveriyor, darılma gücenme olmadan. Sonra, dişinin karnının mavisi iyice koyulaştığında, o ve dörtlüsü kuytu bir köşe bularak kadın hamile kalıp da karnının mavisi solana dek çiftleşiyorlar. Hepsi bu kadar.</p>

  <p><i>Hayır, artık evet demek değil,</i> diye düşünüyor Kar Adamı. Fahişelik kalmadı, çocuklara cinsel taciz kalmadı, pazarlık kalmadı, pezevenkler kalmadı, seks köleleri kalmadı. Tecavüz kalmadı. O beş kişi saatlerce çiftleşecek. Erkeklerden üçü nö­bet tutup dans ederek şarkı söylerken, dördüncüsü çiftleşe­cek. Sırayla yer değiştirecekler. Flurya bu kadınları çok güçlü ferçlerle donattı (fazladan deri katmanlarıyla, fazladan kas­larla). Böylece o maratonlara dayanabiliyorlar. Döllenmesi kaçınılmaz çocuğun babasının kim olacağı artık önemli değil, çünkü artık miras bırakılacak mülk de yok, savaşlarda gerekli olan baba-oğul bağlılığı da. Seks artık şüpheyle ya da tiksin­tiyle bakılan, karanlıkta yapılan ve intiharlara, cinayetlere yol açan gizemli bir ayin değil. Artık bir atletizm gösterisine, hoyrat bir oyuna benziyor daha çok.</p>

  <p>Belki de Flurya haklıydı, diye düşünüyor Kar Adamı. Es­kiden daimi ve zalimce bir cinsel rekabet vardı. Her mutlu çifte karşılık reddedilmiş, dışlanmış bir seyirci vardı. Aşk say­dam bir Kabarcık Kubbe’ydi. içindeki iki kişiyi görebilir ama oraya giremezdiniz.</p>

  <p>Daha kötüsü de olabiliyordu. Pencere kenarında otur­muş, kederli tango ezgileri dinleyerek kafayı çeken hüzünlü erkekler. Ama böyle şeyler şiddete yol açabilirdi. Fazla yoğun hisler ölümcül olabilirdi. <i>Seni kimseye yar etmem, vb.</i> insanlar ölebilirdi.</p>

  <p>"Biyolojik uyuşmazlıklar" demişti Flurya bir öğle yemeğinde (o sırada yirmili yaşlarının başlarındaydılar herhalde ... Flurya Watson-Crick Enstitüsü'ne girmişti bile) "hormonlarla feromonların uyuşmazlığı ne çok acıya, ne çok gereksiz sıkıntıya yol açmıştır kimbilir. Tutkuyla sevdiğin kişinin seni sevmeme­sine ya da sevememesine yol açarlar. Biyolojik bir tür olarak bu açıdan acınacak durumdayız. Kusurlu bir biçimde tek eşliyiz. Şebekler gibi hayat boyu tek eşli olabilsek ya da rastgele cinsel ilişkilerden suçluluk duymasak, sorun kalmazdı. Bu işi diğer memeliler gibi belirli dönemlerde ve kesinkes yapabilsek, daha da iyi olurdu. Kimse sahip olamayacağı birini istemezdi.”</p>

  <p>"Haklısın” dedi Jimmy. Aslında adı artık Jim’di. Ama bütün ısrarlarına karşın, herkes hâlâ Jimmy diyordu ona. “Ama nelerden vazgeçmek zorunda kalırdık bir düşünsene.”</p>

  <p>"Mesela?”</p>

  <p>"Kur yapma davranışlarından. Senin planın işlese, hor­mondan robotlara dönüşürdük.” Jimmy, Flurya’nın diliyle ko­nuşması gerektiğini düşünüyordu. <i>Kur yapma davranışları</i> de­mesinin nedeni buydu. Aslında kast ettiği o uğraş, o heyecan, o takipti. “Hür irade kalmazdı.”</p>

  <p>“Planımda kur yapma davranışları da var" dedi Flurya. “Tek farkı, her zaman başarılı olmaları. Hem bizler zaten hor­mondan oluşan robotlarız. Kusurluyuz o kadar.”</p>

  <p>“Peki ya sanat?” dedi Jimmy, biraz umutsuzca. Sonuçta Martha Graham Akademisi’nde öğrenciydi. Bu yüzden sana­tı ve yaratıcılığı savunma ihtiyacı duyuyordu.</p>

  <p>“Ne olmuş sanata?” dedi Flurya, her zamanki gibi sakin gülümsemesiyle.</p>

  <p>“Bahsettiğin bütün o uyumsuzluklar. ilham kaynağı olu­yorlar. En azından öyle deniyor. Şiirleri düşün. Petrarca’yı, John Donne’ı düşün. Vita Nouva’yı...”</p>

  <p>“Sanat" dedi Flurya. “Senin okulda hâlâ epey söz edili­yor galiba. Byron ne demiş? Falanca kişi yazmak zorunda ol­masa yazar mıymış? Falan filan.”</p>

  <p>"Evet, kast ettiğim bu” dedi Jimmy. Byron’dan bahsedil­mesi paniklemesine yol açmıştı. Flurya’nın onun küçük, po­püler olmayan ilgi alanına el atmaya ne hakkı vardı? Yasak bölgeye girmişti. Flurya bilimle ilgilenmeli, zavallı Byron’ı Jimmy’ye bırakmalıydı.</p>

  <p><i>“Ne demek</i> istiyorsun?” dedi Flurya, bir kekemeyi eğitircesine.</p>

  <p>“Yani <i>seçenekler</i> ortadan kalkarsa...”</p>

  <p>"Düzüşmek istemiyor musun?” dedi Flurya. Kendini bu soruya dahil etmiyordu. Sesi kayıtsız ama hafifçe ilgili bir tondaydı. Sanki insanların burun karıştırmak gibi, sevimsiz kişisel alışkanlıkları üstüne bir anket yapıyordu</p>

  <p>Flurya müstehcenleştikçe Jimmy yüzünün kızardığını ve sesinin çatladığını fark etti. Bundan nefret ediyordu. "Her uygarlık yok olduğunda” dedi, "geride sadece sanat kalır. Re­simler, sözcükler, müzik. İyi planlanmış yapılar. Anlam (yani insani anlam) bunlarla tanımlanır. Bunu kabul edersin.” "Yalnızca onlar kalmaz” dedi Flurya. "Arkeologlar bugünlerde kemirilmiş kemiklerle, eski mağaralarla ve taşlaşmış boklarla da aynı biçimde ilgileniyor. Hatta bazen daha da faz­la. İnsani anlamın böyle şeylerle de tanımlandığını düşünü­yorlar.”</p>

  <p>Jimmy, <i>neden beni hep haksız çıkarıyorsun,</i> demek istedi. Ama alabileceği cevaplardan korktu. Mesela, <i>çünkü çok kolay,</i> cevabından. Bu yüzden "Neden bu kadar karşısın?” de­meyi yeğledi.</p>

  <p>"Neye karşıyım? Taşlaşmış boklara mı?”</p>

  <p>"Sanata.”</p>

  <p>"Karşı değilim” dedi Flurya bezgince. "İnsanlar kendile­rini istedikleri gibi eğlendirebilir. Başkalarının yanında mas­türbasyon yapmak, kalemleriyle otuz bir çekmek istiyorlarsa bu onların bileceği iş. Hem biyolojik bir fonksiyonu da var."</p>

  <p>"Nasıl yani?" Jimmy her şeyin sakin olmasına bağlı oldu­ğunu biliyordu. Bu tartışmalar oyun gibiydi. Sinirlenirse, Flurya kazanırdı.</p>

  <p>"Erkek kurbağalar” dedi Flurya, “çiftleşme mevsiminde avazları çıktığı kadar bağırırlar. Dişiler en gür, en kalın sesli kurbağaya gider. Çünkü onun sesi, diğer kurbağalardan daha güçlü olduğunu, daha üstün genlere sahip olduğunu gösterir. Küçük erkek kurbağalarsa (bu kanıtlanmıştır), boş su borula­rında dururlarsa borunun seslerini yükselttiğini ve oldukla­rından iri sanılmalarını sağladığını keşfetmişlerdir."</p>

  <p>"Eee ?”</p>

  <p>"Eee’si, sanatçı için sanat budur” dedi Flurya. “Boş bir su borusu. Bir yükseltici. Yatacak birini bulma girişimi.”</p>

  <p>“Ama yaptığın benzetme kadın sanatçılara uymuyor" dedi Jimmy. “Onlar yatacak birini bulmak için sanat yapmı­yorlar. Kendilerini yükseltmekten biyolojik bir kazanç elde edemezler, çünkü o tarz bir yükseltme, potansiyel partnerleri çekeceğine aksine kaçırır. Erkekler kurbağa değildir. Kendile­rinden on kat iri kadınlar istemezler.”</p>

  <p>“Kadın sanatçıların biyolojik açıdan kafaları karışıktır” dedi Flurya. “Bunu artık öğrenmiş olmalısın.’’ Jimmy’nin o sıradaki çapraşık ilişkisine yaptığı bir imaydı bu. Jimmy’nin sevgilisi sarışın bir şairdi. Kendine Morgana adını vermişti. Ona gerçek adını söylemeyi reddediyordu. Şu sıralar soya fasulyeleriyle tavşanların koruyucusu, Yüce Ay Tanrıçası Oestre’nin onuruna yirmi sekiz günlük bir cinsel perhiz yapmaktaydı. Martha Graham böyle kızları çekiyordu işte. Jimmy, Flurya’ya bu ilişkisinden bahsetmekle hata etmişti.</p>

  <p>Zavallı Morgana, diye düşünüyor Kar Adamı. Ona ne oldu acaba? Yapmacık tavırlarıyla bana ne kadar yardımcı ol­duğunu asla bilemeyecek. Jimmy, Morgana'nın uydurduğu saçmalıkları kendi yarattığı mitolojide kullandığı, Flurya'nın Çocuklarına kozmogoni niyetine anlattığı için biraz suçluluk duyuyor. Ama onlar hallerinden memnun gibiler.</p>

  <p> </p>

  <p>Kar Adamı bir ağaca yaslanıp sesleri dinliyor. Aşkım mavi, masmavi bir gül gibidir. Ay yükselir, hasat parlar. Sonunda Flurya’nın istediği oldu, diye düşünüyor. Bravo ona. Artık kıskançlık kalmadı, karılarını öldürenler kalmadı, kocalarını zehirleyenler kalmadı. Herkes öyle iyi niyetli ki. itişme kakış­ma yok. Bir Yunan frizindeki, hoppa perilerle tanrıların oy­naştığı bir altın çağ resmindeki gibi her şey.</p>

  <p>Öyleyse kendini niye bu kadar dışlanmış, yapayalnız hissediyor peki? O tarz davranışları anlamadığı için mi? Anlayamayacağı için mi? Yoksa aralarına katılamadığı için mi?</p>

  <p>Denese ne olur acaba? Çalıların arasından fırlayıverse, pis ve yırtık pırtık gömleğiyle, leş gibi kokarak, kıllı ve şiş­miş bir halde, keçi taşaklı ve çatal tırnaklı bir satir ya da es­ki bir korsan filminden çıkıp gelmiş tek gözlü bir korsan gibi pis pis sırıtarak (<i>vay, fıstıklar!)</i> O mavi kıçlı şehvet düşkün­lerinin arasına karışsa? Kıyamet kopar herhalde. Bir orangu­tan, resmi bir vals partisine dalıp güzel, solgun bir prensesi kaçırmış gibi olur. Kendisinin de epey canı sıkılır. Pis, yoz­laşmış benliğiyle ruhunu o masum yaratıklara dayatmaya ne hakkı var?</p>

  <p>"Flurya?” diye inliyor. "Bu dünyada ne işim var? Neden yalnızım? ‘Frankenstein’ın Gelini’ nerede?”</p>

  <p>O moral bozucu yerden kaçmak zorunda. <i>Yapma tatlım,</i> diye fısıldıyor bir kadın sesi. <i>Neşelen biraz! iyimser ol! Pozitif düşünmelisin!</i></p>

  <p>Kararlı adımlarla yürümeye başlıyor, kendi kendine mırıldanarak. Orman sesini yutuyor. Sözcükler ağzından renksiz ve sessiz kabarcıklar halinde, peş peşe çıkıyor, boğulanların ağzından çıkan hava gibi. Kahkahalar ve şarkılar giderek ge­ride kalıyor. Bir süre sonra onları işitemez oluyor.</p>
</body>
</html>
