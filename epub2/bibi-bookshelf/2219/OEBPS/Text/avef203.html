<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>Öğle yemeği</h2>

  <p>Jimmy’nin annesi eskiden OrganLtd Çiftlikleri’nde çalışmış­tı. Babasıyla bu sayede tanışmıştı: Aynı Site’de, aynı proje üzerinde çalışmışlardı. Annesi bir mikrobiyologtu: Eskiden işi domuzonlara zararlı biyoform proteinlerini incelemek ve reseptörlerini domuzon hücrelerinin reseptörleriyle birleşme­lerini engelleyecek biçimde değiştirmek ya da bloke edici ilaçlar geliştirmekti.</p>

  <p>“Çok basit” dedi Jimmy’ye, açıklayıcı ruh hallerinden birindeyken. “Kötü mikroplarla virüsler hücre kapılarından girip domuzonun içini yemek ister. Annenin işi kapıları kilit­lemekti.” Bilgisayar ekranında Jimmy’ye hücre resimleri, mikrop resimleri, hücrelere girip onları hasta eden ve sonra patlatan mikropların resimlerini, proteinlerin büyültülmüş resimlerini, bir zamanlar test ettiği ilaçların resimlerini gös­terdi. Resimler süpermarketteki şeker kutularına benziyordu: Yuvarlak şekerlerle dolu plastik bir kutu, plastik bir jelibon kutusu, plastik bir meyan köklü çubuk şeker kutusu. Hücreler plastik kutular gibiydi. Kapaklarından açılabiliyordu.</p>

  <p>“Niye artık kapı kilidi yapmıyorsun peki?" dedi Jimmy.</p>

  <p>"Çünkü seninle evde kalmak istiyorum” dedi annesi, Jimmy’nin başının üzerine bakıp sigarasından bir nefes çeke­rek.</p>

  <p>“Ama domuzonlar ne olacak?” diye sordu Jimmy panik­le. “içlerine mikroplar girecek!" Hayvan dostlarının hasta hücreler gibi patlamalarını istemiyordu.</p>

  <p>"Artık bu işle başkaları ilgileniyor" dedi annesi. Umu­runda değil gibiydi. Jimmy’nin bilgisayarındaki resimlerle oy­namasına izin verdi. Jimmy programları kullanmayı öğrenince savaş oyunları oynamaya başladı. Hücrelerle mikropları sa­vaştırıyordu. Annesi bilgisayardan bir şey silinse bile önemli olmadığını söyledi. Bütün bilgiler eskiydi nasılsa. Gerçi bazen (canlı ve amaçlı, hedefli, kararlı göründüğü günlerde) bilgisa­yarla kendisi de oynuyordu. Jimmy annesinin bunu yapma­sından, eğlenmesinden hoşlanıyordu. Hem o zaman annesi daha canayakın oluyordu. Gerçek bir anne gibi oluyordu. O zaman Jimmy kendini gerçek bir çocuk gibi hissediyordu. Ama annesinin bu ruh hali pek uzun sürmüyordu.</p>

  <p>Laboratuvarda çalışmayı ne zaman bırakmıştı? Jimmy OrganLtd Okulu’na girdiğinde, birinci sınıftayken. Ama bu saçmaydı. Annesi Jimmy ile birlikte evde kalmak istiyorsa, neden Jimmy’nin artık evde olmamaya başladığı bir zamanı seçmişti? Jimmy bunun nedenini bir türlü bulamıyordu. An­nesi o açıklamayı ilk yaptığında Jimmy, üstünde düşüneme­yecek kadar küçüktü. Bildiği tek şey Filipinli dadısı Dolores’in işten çıkarıldığıydı. Onu çok özlemişti. Dolores ona Jim-Jim derdi. Gülümser, kahkahalar atar, Jimmy’nin yumur­tasını tam istediği kıvamda pişirir, şarkılar söyler, şımarması­na göz yumardı. Ama Dolores'in gitmesi gerekmişti, çünkü artık Jimmy’nin gerçek annesi sürekli onun yanında olacaktı (ona bir armağan gibi sunulmuştu bu). Hem kimsenin iki an­neye ihtiyacı olmazdı, değil mi?</p>

  <p>Tabii ki olur, diye düşünüyor Kar Adamı. Tabii ki olur. Kar Adamı annesini (Jimmy’nin annesini) gözünde canlan­dırıyor. Okuldan döndüğünde onu mutfak masasında, üstün­de bornozuyla otururken görürdü. Annesinin önünde doku­nulmamış bir fincan kahve dururdu. Annesi pencereden dı­şarı bakıp sigara içiyor olurdu. Bornozun rengi eflatun. Kar Adamı hâlâ bu rengi görünce rahatsız olur. Okuldan döndü­ğünde genellikle öğle yemeğini kendisi hazırlamak zorunda kalırdı. Annesinin tek katkısı soğuk bir sesle ona talimatlar vermek olurdu. (“Süt buzdolabında. Sağda. Hayır, <i>sağda.</i> Sağ elin hangisi bilmiyor musun?") Sesi öyle bezgin çıkardı ki. Belki de Jimmy’den bezmişti. Ya da belki hastaydı.</p>

  <p>"Hastalık mı kaptın?" diye sordu ona bir gün.</p>

  <p>"Ne demek istiyorsun Jimmy?"</p>

  <p>“Yani, hücreler gibi."</p>

  <p>"Ha. Anladım. Hayır, kapmadım" dedi annesi. Bir an sonra ekledi: "Belki de kapmışımdır." Ama Jimmy’nin yüzünü buruşturduğunu görünce sözünü geri aldı.</p>

  <p>Jimmy’nin en çok istediği şey annesinin güldüğünü gör­mekti. Mutlu olmasını istiyordu, eski zamanlardaki gibi. Ona okulda olan komik şeyleri anlatır ya da uydururdu. (“Carrie Johnston yere kakasını yaptı.”) Odada koşturur, gözlerini şa­şılaştırıp maymun sesleri çıkarırdı. Bu numara sınıfındaki bir sürü küçük kızda ve oğlanların hemen hepsinde işe yaramıştı. Burnuna fıstık ezmesi sürer, sonra da diliyle yalamaya çalışır­dı. Bu yaptıkları genellikle annesini sinirlendirmekten başka işe yaramazdı: "Hiç komik değil. İğrenç." “Yeter Jimmy. Başı­ma ağrılar girdi. ” Ama sonra gülümserdi bazen. Ya da daha fazlasını yapardı. Jimmy neyin işe yarayacağını asla kestire­mezdi.</p>

  <p>Bazen eve döndüğünde kendisini gerçek bir öğle yemeği bekliyor olurdu... Onu korkutacak kadar özenle hazırlanmış bir yemek. Nedenini merak ederdi çünkü. Kâğıt peçete <i>(renk­li</i> kâğıt peçete, partilerdeki gibi). Jimmy’nin en sevdiği kom­binasyon olan reçelli ve fıstık ezmeli sandviç. Yuvarlak sand­viç. Fıstık ezmesinden bir kafayla, gülümseyen reçelden dudaklar. Annesi şık giyinmiş olurdu. Gülümseyen, rujlu du­dakları sandviçteki gülümseyen reçelden dudakları andırırdı. Jimmy’nin çok üstüne düşerdi. Salakça öykülerini pür dikkat dinler, masmavi gözleriyle onun gözlerinin içine bakardı. Böyle zamanlarda Jimmy’ye porselen bir lavaboyu anımsatır­dı: Temiz, parlak, sert.</p>

  <p>Jimmy bu öğle yemeğine harcanan çabayı takdir etmesinin beklendiğini bildiğinden, o da çaba gösterirdi. “Aman Tanrı’m, en sevdiğim şey!” derdi gözlerini devirerek. Abartılı hareketlerle karnını ovuştururdu. Ama istediğini elde ederdi, çünkü annesi gülerdi.</p>

  <p>Jimmy büyüyüp kurnazlaştıkça, annesinden takdir alamadığı günlerde en azından bir tepki alabileceğini fark etti. O soğuk sesi duymaktan, pencereden dışarı bezgin bezgin ba­kan o donuk gözleri görmektense her şeye razıydı.</p>

  <p>“Bir kedim olabilir mi?” diye başlardı.</p>

  <p>“Hayır Jimmy, kedin olamaz. Bunu daha önce konuş­muştuk. Kediler domuzonlar için kötü olan hastalıklar taşıya­bilir.”</p>

  <p>“Ama domuzonlar umurunda değil.” Bunu sinsice söyler­di.</p>

  <p>Annesi iç geçirir, sigarasından bir nefes alırdı. “Başkala­rının umurunda.”</p>

  <p>“Peki köpeğim olsa?”</p>

  <p>“Hayır. Köpek de olmaz. Odanda yapacak bir şeyler bu­lamaz mısın?”</p>

  <p>“Papağanım olsa?”</p>

  <p>“Hayır. Kes artık.” Artık Jimmy’yi dinlemiyor olurdu.</p>

  <p>“Hiçbir şeyim olamaz mı?”</p>

  <p>“Olamaz.”</p>

  <p>“Harika” diye bağırırdı Jimmy. “Hiçbir şeyim olamaz! Demek ki bir şeylerim olabilir! Neyim olacak peki?”</p>

  <p>“Jimmy, bazen çok can sıkıcı oluyorsun biliyor musun?"</p>

  <p>“Küçük bir kızkardeşim olsa!"</p>

  <p>“Hayır!"</p>

  <p>“Peki erkek kardeşim! N’olur!"</p>

  <p>“Hayır dedim mi hayır! işitmedin mi beni! Hayır de­dim!"</p>

  <p>“Ama neden!"</p>

  <p>İşte anahtar soru buydu. Annesi ağlamaya başlayabilir ve koşarak odadan kaçabilir, kapıyı arkasından sertçe kapayabi­lirdi. Ya da ağlamaya başlayabilir ve Jimmy'ye sarılabilirdi. Ya da kahve fincanını yere fırlatıp “Yeter artık! Her şey boktan! Bıktım artık, bıktım! Umudum kalmadı!" diye bağırabilirdi. Hatta Jimmy’yi tokatlayabilir, sonra ağlayıp onu kucaklayabilirdi. Bunların herhangi bir kombinasyonunu yapabilirdi.</p>

  <p>Ya da başını kollarına dayayıp yalnızca ağlayabilirdi. Zangır zangır titreyerek, hıçkıra hıçkıra, boğulurcasına ağla­yabilirdi. Jimmy böyle zamanlarda ne yapacağını bilemezdi. Annesini mutsuz ettiği zamanlar onu öyle çok seviyordu ki... ya da annesi onu mutsuz ettiğinde. Böyle zamanlarda hangisi­nin hangisi olduğunu bilemezdi. Annesini okşardı... Sanki karşısında yabancı bir köpek varmış gibi uzaktan elini uzata­rak. “Özür dilerim, özür dilerim” derdi. Gerçekten üzgün olurdu ama dahası da vardı: Jimmy bir yandan da böbürlenir, kendini kutlardı, böyle bir etki uyandırmayı başardığı için.</p>

  <p>Aynı zamanda korkardı da. Bu kez çok mu ileri gitmişti acaba? Eğer öyleyse, şimdi ne olacaktı!</p>
</body>
</html>
