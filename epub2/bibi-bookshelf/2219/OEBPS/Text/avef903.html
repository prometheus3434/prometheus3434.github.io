<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>Kasırga</h2>

  <p>Kar Adamı perdeleri kapalı, loş salondan geçip evin ön tara­fına doğru yürürken şimdi ne yapacağını planlıyor. Konserve bulmak için şansını başka bir evde veya hatta bir süpermar­kette denemesi gerekecek. Geceyi orada geçirebilir. En üst­lerdeki, geniş bir rafta uyuyabilir. Böylece arttırma yapmak ve en iyi ürünleri seçmek için zamanı olur. Kimbilir? Belki or­talıkta hâlâ çikolatalı gofretler vardır. Etrafı iyice araştırdık­tan sonra Kabarcık Kubbe’ye gidip oradan silah çalabilir. Elinde tekrar çalışan bir sprey tabancası tutarsa kendini çok daha güvende hissedecek.</p>

  <p>Sopasını kırık pencereden dışarı attıktan sonra dışarı çıkı­yor. Yeni çiçekli çarşafını ve naylon poşetini yırtmamaya, ken­dini yaralamamaya özen gösteriyor. Tam karşısında, gür çimler­le kaplı bahçede, sokağa giden yolu kapayan beş domuzon var.</p>

  <p>Küçük bir çöp yığınını eşeliyorlar. Kar Adamı o yığında yalnızca giysiler bulunduğunu umuyor. Domuzlardan biri erkek, ikisi dişi, ikisi yavru. Sesini duyunca beslenmeyi kesip kafalarını kaldırıyorlar. Onu görüyorlar. Kar Adamı sopasını kaldırıp on­lara doğru sallıyor. Genellikle bunu yaptığında kaçarlar (domuzonların hafızası kuvvetlidir, sopalar elektrikli coplar gibi görü­nür) ama bu kez oldukları yerde kalıyorlar. Ona bakıp şaşkın şaşkın havayı kokluyorlar. Belki de sürdüğü parfümün kokusu­nu alıyorlar. O parfüme yapay memeli seks feromonları katılmış olabilir. Eğer öyleyse büyük bir şanssızlık. Azmış domuzonlar tarafından ezilmek ne salakça bir ölüm şekli olur.</p>

  <p>Saldırırlarsa ne yapabilir? Tek bir seçeneği var: Kırık pencereden eve tekrar girmek. Buna zamanı var mı peki? O yaratıklar iri gövdelerine ve ince bacaklarına karşın çok hızlı koşabilir. Mutfort bıçakları çöp torbasında. Zaten yetişkin bir domuzona fazla zarar vermeyecek kadar kısa ve inceler. Bir kamyon lastiğine patates soyma bıçağı saplamaya çalışmak­tan farksız olur.</p>

  <p>Erkek domuz başını eğip devasa omuzlarını kaldırarak huzursuzca ileri geri yürünmeye başlıyor. Karar vermeye çalışı­yor. Ama diğerleri dönüp gitmeye başladılar bile. Erkek domuzon bir an daha düşündükten sonra peşlerinden gidiyor. Yürürken bir parça bok sıçarak horgörüsünü ve isyanını ifade ediyor. Kar Adamı bütün domuzonların ortadan kaybolmasını bekledikten sonra ihtiyatla ilerliyor, sık sık arkasına bakarak. Bu civarda çok fazla domuzon izi var. O hayvanlar geri çekil­miş gibi yaparak bir köşede pusu kuracak kadar zekiler. Üstüne atlayıp onu devirebilir, ayaklarıyla çiğneyebilir, vücudunu parçalayabilir, önce iç organlarını yiyebilirler. Kar Adamı domuzonların damak zevkini biliyor. Akıllı ve her şeyi yiyen hayvanlar. Bazılarının o kurnaz, fesat beyinlerinde insan neokorteksi dokuları büyümeye başlamış bile olabilir.</p>

  <p>Evet, işte oradalar; ileride. Bir çalının ardından çıkıyor­lar, beşi birden. Hayır, yedi. Hepsi ona bakıyor. Sırtını dön­mesi ya da koşması hata olur. Sopayı kaldırıyor ve geldiği yö­ne doğru yan yan yürüyor. Gerekirse kontrol noktasındaki nöbetçi kulübesine sığınıp, gitmelerini bekleyebilir. Sonra Kabarcık Kubbe’ye başka bir yoldan gider, olabildiğince ara sokaklardan geçerek.</p>

  <p>Ama kendisine bakmayı hâlâ sürdüren domuzonlardan tu­haf bir biçimde dans edercesine ağır ağır uzaklaşırken, güney­den gelen kara bulutlar güneşi kapıyor. Sıradan bir ikindi fırtı­nası değil bu. Vakit daha çok erken. Ayrıca gökyüzü iç karartıcı, yeşilimsi bir sarıya büründü. Bir kasırga, büyük bir kasırga. Domuzonlar ortadan kayboluyor. Bir sığınak bulmaya gidiyorlar.</p>

  <p>Kar Adamı nöbetçi kulübesinin önünde durup fırtına­nın yaklaşmasını izliyor. Görkemli bir manzara. Kar Adamı bir keresinde el kameralı amatör bir belgesel yapımcısının böyle kasırgalardan biri tarafından yutulduğuna tanık olmuş­tu. Sahildeki Flurya’nın Çocukları’nın durumlarını merak ediyor. Flurya’nın bütün teorilerinin canlı ürünlerinin rüzgâr tarafından gökyüzüne ya da dev bir dalga tarafından denize sürüklenmesi çok kötü olur. Ama böyle bir şey olmayacak. Yıkılan binaların enkazları dalgakıran vazifesi görerek onları korur. Kasırgaya gelince... Daha önce bir kasırgadan kurtul­mayı başarmışlardı. Beton blok yığınlarının arasındaki, gökgürültüsü sığınağı adını verdikleri merkezi mağaraya çekile­rek kasırganın geçmesini beklerler.</p>

  <p>Öncü rüzgârlar açık arazideki kalıntıları savuruyor. Bu­lutların arasında bir şimşek çakıyor. Kar Adamı o ince şimşe­ğin zigzag çizerek çakışını görüyor. Sonra karanlık çöküyor. Neyse ki nöbetçi kulübesi, yanındaki güvenlik binasına mon­te edilmiş durumda. O binaysa kalın ve sağlam. Yağmur baş­layınca içeri dalıyor.</p>

  <p>Rüzgar çığlıklar atıyor, gök gürlüyor, çivilenmiş her şey dev bir makine gibi uğuldayarak titriyor. Dış duvara iri bir nesne çarpıyor. Kar Adamı binanın içinde yürüyor. İki kapı­dan geçiyor. Torbada el fenerini arıyor. Bulup çıkarıyor. Ça­lıştırmaya uğraşırken büyük bir çatırtı daha duyuyor. Tepesin­deki ışıklar titreşip yanıyor. Bozuk bir güneş jeneratörü harekete geçmiş olmalı.</p>

  <p>Kar Adamı ışıkların yanmasından esef duyuyor neredey­se. Bir köşede iki biyogiysili ceset var. Çürümüş oldukları bel­li. Dosya dolapları açık. Her tarafa kağıtlar saçılmış. Muhafız­lar paniğe kapılmış olmalı. Belki de ön kapıdan geçmeye çalışan insanları engellemeye uğraşıyorlardı. Hatırladığı ka­darıyla bir karantina girişimi olmuştu. Ama antisosyal öğeler (yani o sıralar hemen hemen herkes) içeri girip gizli dosyala­rı etrafa saçmışlar herhalde. Ne kadar iyimsermişler ki, kâğıt­ların ve bilgisayar disklerinin işlerine yarayabileceğini san­mışlar.</p>

  <p>Kendini zorlayarak biyogiysili cesetlerin yanına gidiyor. Sopasıyla onları dürtüyor, ters çeviriyor. Sandığı kadar kötü durumda değiller aslında. Fazla pis kokmuyorlar. Üstlerinde birkaç kanatlı böcek var. Yumuşak kısımlarının çoğu yok ol­muş. Kar Adamı, silah bulamıyor. Antisosyaller bütün silahla­rı almış olmalı. Kendisi de aynı şeyi yapardı. Kendisi de aynı şeyi yapmıştı.</p>

  <p>En içteki o odadan çıkıp resepsiyon bölümüne geri dö­nüyor, tezgahlı ve masalı kısma. Birden kendini bitkin hisse­diyor. Ergonomik sandalyeye oturuyor. Bir sandalyede otur­mayalı epey oluyor. Tuhaf bir his. Kibritleriyle mumlarını çıkarmaya karar veriyor. Işıklar tekrar sönerse onları kullana­bilir. Bu işle uğraşırken biraz kuş havuzu suyu içiyor ve ikinci mahun cevizi paketini bitiriyor. Dışarıda rüzgâr uluyor. Dev, azgın, serbest bir yaratığın sesi gibi. Kapadığı kapıların altından girerek toz kaldırıyor. Her şey zangırdıyor. Elleri titriyor. Sinirleri kabullenmek istemediği kadar bozuldu.</p>

  <p>Ya burada fare varsa? Mutlaka vardır. Ya içeriye su dolar­sa? Fareler bacaklarına tırmanır! Bacaklarını yukarı çekip ergonomik sandalyenin kolluklarından birinin üstüne koyarak, üzerlerini çiçekli çarşafla örtüyor. Farelerin seslerini işitemez, çünkü fırtınanın gürültüsü çok yüksek.</p>

  <p><i>Büyük insanlar hayatlarındaki sorunlarla başa çıkabilmelidir,</i> diyor bir ses. Bu kez kimin sesi? RejoovTV’den gaza getiri­ci bir öğretmen. Takım elbiseli, iç bayıcı bir ahmak. Kiralık bir geveze. <i>Tarihin bize öğrettiği bir ders varsa budur. Engeller ne kadar yüksekse,</i> <i>onları</i> <i>aşanın ödülü o kadar büyüktür. Krizler­le yüzleşmek olgunlaşmanızı sağlar.</i></p>

  <p>“Olgunlaştığım filan yok salak herif’ diye bağırıyor Kar Adamı. “Şu halime bak! Beynim küçüldü! Üzüm tanesi kadar oldu!”</p>

  <p>Ama beyni küçüldü mü, yoksa büyüdü mü bilmiyor. Çünkü kıstas olarak kullanabileceği bir başkası yok. Siste kaybolmuş biri o. Hiçbir şey göremiyor.</p>

  <p> </p>

  <p>Işıklar sönüyor. Şimdi karanlıkta tek başına.</p>

  <p>“N’olmuş yani?” diyor kendine. “Işık varken de yalnız­dın. Arada pek fark yok.” Oysa var.</p>

  <p>Ama buna hazırlıklı. Paniğe kapılmıyor. El fenerini dik­lemesine masaya koyup, zayıf ışığında bir kibrit çakarak bir mumu yakmayı başarıyor. Mumun alevi rüzgârdan dalgalansa da sönmüyor. Masaya ufak, sarı bir ışık çemberi düşürüyor. Kar Adamı’nın etrafındaki odayı bir eski çağ mağarasına dönüştürüyor. Karanlık ama koruyucu.</p>

  <p>Naylon torbasını karıştırıyor. Üçüncü mahun cevizi pa­ketini buluyor. Paketi yırtıp içindekileri yiyor. Viski şişesini alıyor. Bir an düşündükten sonra kapağını açıp viski içiyor. <i>Glük</i>, <i>glük, glük,</i> diyor kafasındaki ses. <i>Ateş</i> <i>suyu</i>.</p>

  <p><i>Hey tatlım,</i> diyor bir kadın sesi, odanın bir köşesinden. <i>Çok iyi gidiyorsun.</i></p>

  <p>"Hayır” diyor.</p>

  <p>Sert bir esinti (vuff!) kulaklarına vuruyor, mumu söndü­rüyor. Mumu tekrar yakmakla uğraşmıyor, çünkü viski etkisini göstermeye başladı. Karalıkta kalmayı yeğliyor. Antilop’un yumuşacık kanatlarıyla süzülerek yaklaştığını hissediyor. Yanı­na gelmek üzere. Sandalyesinde iki büklüm otururken başını masaya dayıyor, gözlerini kapıyor. Kendini perişan ve huzurlu hissediyor.</p>
</body>
</html>
