<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>Antilop</h2>

  <p>Kar Adamı ansızın uyanıyor. Ona biri mi dokundu? Ama ya­nında hiç kimse yok. Hiçbir şey yok.</p>

  <p>Ortalık zifiri karanlık. Yıldızlar görünmüyor. Araya bu­lutlar girmiş olmalı.</p>

  <p>Dönüp çarşafını üstüne çekiyor. Titriyor. Gece rüzgârı yüzünden. Herhalde hâlâ sarhoş. Bazen anlamakta zorlanıyor. Yukarı, karanlığa bakıyor. Ne zaman sabah olacağını merak ediyor. Tekrar uyuyabilmeyi umuyor.</p>

  <p>Bir yerlerde bir baykuş ötüyor. O titreşimli ses hem ya­kından hem uzaktan geliyor sanki. Bir Peru flütünün en tiz notası gibi. Belki de avlanıyor. Ama ne avlıyor?</p>

  <p>Antilop’un havada ona doğru süzüldüğünü hissediyor. Yumuşacık, tüylü kanatları var sanki. Şimdi iniyor, yerleşiyor. Ona çok yakın. Yalnızca bir ten mesafesinde yan yatıyor. Platform küçük olsa da, mucizevi bir biçimde Kar Adamı’nın yanına sığabiliyor. Kar Adamı’nın bir mumu ya da el feneri olsa onu görebilirdi, karanlıkta donuk donuk parlayan ince bedenini. Elini uzatsa ona dokunabilir. Ama bunu yaparsa Antilop kaybolur.</p>

  <p>“Önemli olan seks değildi” diyor ona. Antilop cevap vermiyor. Ama Kar Adamı ona inanmadığını seziyor. Antilop’u üzüyor, çünkü onun bilgilerinin, gücünün bir kısmını çalıyor. “Yalnızca seks değildi.” Antilop’un yüzünde karanlık bir gülümseme beliriyor. Bu daha iyi. “Seni seviyorum bili­yorsun. Tek aşkım sensin.” Bunu söylediği ilk kadın değil o.</p>

  <p>Bu lafları gençliğinde tüketmemeliydi. Kadınları açmak için bir alet, kama, anahtar niyetine kullanmamalıydı. İçten söy­lemeye başladığında kendini sahtekar gibi hissetmeye başla­mış, onları söylemekten utanmıştı. “Çok ciddiyim" diyor Antilop’a.</p>

  <p>Cevap gelmiyor. Karşılık gelmiyor. Antilop en iyi za­manlarında bile konuşkan olmamıştı zaten.</p>

  <p>“Tek bir şey söyle” derdi Kar Adamı, Jimmy iken.</p>

  <p>“Bir şey sor” diye karşılık verirdi Antilop.</p>

  <p>O zaman sorardı. Bunun üzerine Antilop “Bilmiyorum, unuttum” diyebilirdi. Ya da “Sana söylemek istemiyorum.” Ya da “Jimmy, çok kötüsün. Seni ilgilendirmez.” Bir keresinde de şöyle demişti: “Kafanda bir sürü resim var Jimmy. Onları ne­reden buldun? Niye benim resimlerim olduklarını düşünü­yorsun?’</p>

  <p>Jimmy onun kaçamak laflarını anladığını düşünürdü. “Boşver” derdi, Antilop’un saçını okşayarak. “Hiçbiri senin suçun değildi.”</p>

  <p>“Neyin hiçbiri Jimmy?”</p>

  <p> </p>

  <p>Antilop’u özenle toplayıp biriktirdiği kırıntılardan yaratması ne kadar sürmüştü? Flurya’nın ona dair bir hikâyesi vardı. Jimmy’nin de öyle. Onunki daha romantik bir versiyondu. Bir de Antilop’un kendi hikâyesi vardı, ki diğer ikisinden de farklıydı ve romantik filan değildi. Kar Adamı bu üç hikâyeyi hatırlıyor. Eskiden başka versiyonları da vardı herhalde: An­tilop’un annesinin hikâyesi, onu satın alan adamın hikâyesi, daha sonra satın alan adamın hikâyesi, üçüncü adamın hikâ­yesi... Bu en kötüsüydü, San Francisco’da yaşayan o bağnaz, kabiliyetsiz ressam. Ama Jimmy onların hikâyelerini hiç duy­mamıştı.</p>

  <p>Antilop öyle narindi ki. Minik bedeninin içindeki ke­miklerini telkari olarak düşünürdü Jimmy. Üçgen bir yüzü vardı (iri gözleri, minik bir çenesi). Bir zarkanatlının yüzüy­dü, bir peygamber devesinin, bir Siyam kedisinin yüzü. Pü­rüzsüz, yarı saydam, donuk sarı teni eski, pahalı porselenleri andırırdı. İnsan ona bakınca böylesine güzel, zarif ve bir za­manlar fakir olan bir kadının zor bir hayat geçirdiğini anlar­dı. Ama o hayatın yerleri silmekten ibaret olmadığı belliydi.</p>

  <p>“Hiç döşeme sildin mi?” diye sormuştu bir keresinde Jimmy.</p>

  <p>“Döşeme mi?” Antilop bir dakika kadar düşündü. "Bizim döşememiz yoktu. Döşemelerin bulunduğu yerlere geldiğimdeyse, onları silen ben değildim.” Döşemesiz hayatına dair bir şey söyledi: Toprak zeminler her gün silinirdi. O zeminlere oturup yemek yer, onların üstünde uyurlardı, bu yüzden temiz tutulmaları önemliydi. Kimse üstüne başına yemek artığı bu­laşmasını istemezdi. Kimse pirelenmek istemezdi.</p>

  <p> </p>

  <p>Antilop doğduğunda Jimmy yedi, sekiz ya da dokuz yaşınday­dı. Nerede doğmuştu? Bilinmiyordu. Uzak, yabancı bir diyar­da.</p>

  <p>Ama bir köydü, dedi Antilop. Etrafı ağaçlarla çevrili, ya­kınlarda tarlalar olan bir köy. Herhalde pirinç tarlalarıydı. Ku­lübelerin damları bir tür sazdan yapılmaydı. Palmiye yaprağı olabilir miydi? Ama en iyi kulübelerin damları kalaydandı. Bir Endonezya ya da Myanmar köyü olabilir miydi? Hayır, dedi Antilop. Ama emin değildi. Yine de Hindistan olmadığı ke­sindi. “Vietnam?” diye tahmin yürüttü Jimmy. Kamboçya? Antilop başını eğip ellerine, tırnaklarına baktı. Önemi yoktu.</p>

  <p>Çocukken konuştuğu dili hatırlamıyordu. O zamanlar çok küçüktü. Bütün sözcükleri unutmuştu. Ama ilk gittiği şe­hirde konuşulan dilden ve şiveden farklıydı, çünkü o dili öğ­renmek zorunda kalmıştı. Bunu hatırlıyordu: Telaffuzda zor­landığını, kendini salak gibi hissettiğini.</p>

  <p>O köyde herkesin fakir olduğunu ve bir sürü çocuk bu­lunduğunu söyledi. Satıldığında kendisi de çok küçüktü. An­nesinin bir sürü çocuğu vardı. iki büyük erkek çocuğu yakında tarlalarda çalışabilecekti. Bu iyiydi çünkü babaları hastaydı. Öksürüp duruyordu. O öksürükler Antilop'un ilk anıları ara­sındaydı.</p>

  <p>Herhalde ciğerlerinde sorun vardı, diye tahmin etti Jimmy. Hepsi de sigara bulunca manyak gibi içiyorlardı herhalde. Sigara içmek can sıkıntılarını azaltıyordu. (Bu tahmi­ninden dolayı kendini kutlamıştı.) Köylüler babasının mik­roplu sular, kötü alınyazısı, kötü ruhlar yüzünden hasta olduğunu söylüyordu. Hastalık utanç verici bir şeydi. Kimse başkasından hastalık kapmak istemezdi. Bu yüzden Anti­lop’un babasına hem acıyor hem de onu suçluyor ve yanına yaklaşmıyorlardı. Annesi ona sessiz bir metanetle bakıyordu.</p>

  <p>Yine de çanlar çalındı. Dualar okundu. Ateşlerde küçük kuklalar yakıldı. Bunların hiçbiri para etmedi. Babası öldü. Köydeki herkes şimdi ne olacağının farkındaydı. Çünkü tarlalarda çalışacak erkek olmazsa, başka bir geçim kaynağı bu­lunması zorunluydu.</p>

  <p>Antilop, kardeşlerinin çoğundan küçüktü. Genellikle itilip kakılırdı. Ama birden el üstünde tutulmaya başlandı. Ona güzel yemekler verildi. Bir de özel bir mavi ceket. Çünkü diğer köylü kadınlar yardım ediyorlardı. Onun güzel ve sağlıklı görünmesini istiyorlardı. Çirkin ya da sakat çocuklar, zeki olmayan ya da güzel konuşamayan çocuklar daha ucuza giderdi. Bazen de elde kalırlardı. Köylü kadınlar günün birin­de kendi çocuklarını da satmak zorunda kalabilirlerdi. Yar­dım ederlerse zamanı gelince kendilerine de yardım edilece­ğini umuyorlardı.</p>

  <p>Köyde bu işe “satmak” denmiyordu. Çırak vermek deni­yordu. Çocuklar meslek edinecekti. Söylenen yalan buydu. Hem köyde kalsalar ne yapacaklardı ki? Özellikle kızlar, dedi Antilop. Evlenip çocuk doğuracaklardı o kadar. O çocuklar da zamanı gelince satılacaktı. Satılacak ya da nehre atılacak­lardı. Cesetleri denize gidecekti. Çünkü etrafta yiyecek azdı.</p>

  <p> </p>

  <p>Bir gün köye bir adam geldi. Hep gelen adamdı bu. Genellik­le çamurlu, tümsekli yoldan arabasıyla gelirdi. Ama bu kez çok yağmur yağdığından yol fazla çamurluydu. Her köyün böyle bir adamı vardı. Düzensiz aralıklarla şehirden gelirlerdi. Tehlikeli yolculuklar yaparlardı. Gelecekleri hep önceden bi­linirdi.</p>

  <p>“Hangi şehirden ?” diye sordu Jimmy.</p>

  <p>Ama Antilop gülümsemekle yetindi. Bunlardan söz et­menin karnını acıktırdığını söyledi. Niye tatlı Jimmy telefon­la pizza sipariş etmiyordu? Mantarlı, enginarlı, ançüezli, sosis­siz. “Sen de ister misin?” diye sordu.</p>

  <p>“Hayır” dedi Jimmy. “Niye söylemiyorsun ?"</p>

  <p>“Niye merak ediyorsun ki?” dedi Antilop. "Benim umrumda değil. Aklıma bile getirmem. Aradan çok zaman geçti.”</p>

  <p> </p>

  <p>O adamın yanında iki adam daha olurdu (Antilop bunu söy­lerken pizzasını sanki bir yapboz oyunuymuş gibi inceledi. Sonra mantarlarını topladı. Bunları önce yemeyi severdi). Adamlar onun uşaklarıydı. Haydutlardan korunmak için tü­fek taşırlardı. Adamın üstünde pahalı giysiler olurdu. Çamurlanmış ve tozlanmış da olsalar (köy yolunda herkes çamura ve toza bulanırdı) adam yine de temiz ve şık görünürdü. Sık sık baktığı, etrafa sergilediği altın rengi parlak bir kol saati vardı. O saat bir kalite nişanı gibiydi. Güven vericiydi. Belki de gerçekten altındı. Öyle olduğunu iddia edenler vardı.</p>

  <p>Bu adam kesinlikle bir suçlu olarak görülmezdi. Düzen­bazlık yapmayan ya da en azından fazla yapmayan, nakit öde­me yapan dürüst bir işadamı olarak görülürdü. Bu yüzden ona hürmette kusur edilmezdi. Köydeki hiç kimse onunla arasını bozmak istemezdi. Ya gelmeyi keserse? Ya bir ailenin çocuğu­nu satmaya ihtiyacı olur da, bu adam daha önceki ziyaretinde bir şeye kızdığı için gelmeyi reddederse? Köylülerin bankasıydı o, sigorta poliçesiydi, iyi kalpli zengin amcasıydı, kötü tali­he karşı tek tılsımıydı. Hem son zamanlarda ona giderek da­ha fazla ihtiyaç duyar olmuşlardı, çünkü hava tuhaflaşmıştı. Sağı solu belli olmuyordu artık. Bazen çok fazla yağmur yağı­yor, bazense hiç yağmıyordu. Bazen fazla rüzgâr esiyor, bazen çok sıcak oluyordu. Ekinler zarar görüyordu.</p>

  <p>Adam bol bol gülümser, köylü erkeklerin çoğunu adlarıyla selamlardı. Mutlaka kısa bir konuşma yapardı. Her seferinde ay­nı konuşma. Herkesin mutlu olmasını istediğini söylerdi. Her iki tarafın da tatmin olmasını istiyordu. Gücenme, darılma ol­masını istemiyordu. Onlar için bir sürü zahmete katlanmıyor muydu? Onları kendilerinin olan salak çocuklarından kur­tarmıyor muydu? Eğer yaptığı işe itirazları varsa söylesinlerdi. Ama kimse itiraz etmezdi, arkasından homurdananlar olsa da. Asla gereğinden fazla para vermediği söylenirdi. Ama bu yüz­den ona saygı duyuyorlardı: İşinde iyi olduğunu, çocukların be­cerikli birinin elinde olacaklarını gösteriyordu.</p>

  <p>O altın saatli adam köye her gelişinde bir sürü çocuğu götürürdü, şehir sokaklarında turistlere çiçek satmaları için. Annelerine bunun kolay bir iş olduğunu, hem çocuklarına iyi bakılacağını söylerdi. O aşağılık bir haydut, yalancı, peze­venk değildi. Çocuklar çok iyi beslenecek, emniyetli bir yer­de uyuyacak, özenle bakılacak, iyi para kazanacaklardı. Ka­zandıkları paraları ailelerine gönderebilirlerdi. Ya da ne isterlerse yapabilirlerdi. Çalışarak elde ettikleri paranın belir­li bir yüzdesi, yemek ve oda masrafları düşüldükten sonra onla­ra verilecekti. (Köye asla para gönderilmezdi. Gönderilmeye­ceğini herkes bilirdi.) Adam çocukların çıraklık bedeli olarak babalarına ya da dul analarına iyi para vereceğini söylerdi. Gerçekten de fena para sayılmazdı verdiği, köydeki hayat standartı göz önüne alındığında. Çocuklarını satan anneler bu pa­rayla geride kalan çocuklarını daha iyi yetiştirebilirlerdi. En azından birbirlerine öyle diyorlardı.</p>

  <p> </p>

  <p>Jimmy bunu ilk işittiğinde çok sinirlendi. O zamanlar sinirli biriydi. Ayrıca Antilop ile ilgili her konuda salakça davranırdı.</p>

  <p>“Anlamıyorsun” dedi Antilop. Hâlâ yatakta pizza yiyordu. Yanında patates kızartması yiyip Cola içiyordu. Mantarla­rı bitirmiş, enginar göbeklerini mideye indirmekteydi. Engi­narın sadece göbeğini yerdi. Çöpe yiyecek atınca kendini çok zengin hissettiğini söylerdi. “Bunu bir sürü insan yapardı. Adettendi. ”</p>

  <p>“Saçma bir âdet” dedi Jimmy. Yatağında yanında bir sandalyeye oturmuş, Antilop’un pembe diliyle parmaklarını kedi gibi yalamasını izliyordu.</p>

  <p>“Jimmy, çok kötüsün. Hakaret etme. Pepperoni ister misin? Sipariş verirken söylememiştin ama yine de koymuşlar. Yanlış anlamışlardır herhalde.”</p>

  <p>“Saçma dedim. Hakaret sayılmaz bu.”</p>

  <p>“Yine de böyle şeyler söylememelisin.” Şimdi ançuezleri yiyordu. Onları hep sona saklardı.</p>

  <p>“O herifi gebertmek istiyorum.”</p>

  <p>“Kimi? Cola ister misin? Bitiremeyeceğim.”</p>

  <p>“Demin anlattığın herifi.”</p>

  <p>“Yapma Jimmy. Hepimiz açlıktan ölsek daha mı iyi olur­du?” dedi Antilop, usulca gülerek. Jimmy’nin en korktuğu gü­lüşüydü bu, çünkü altında keyifli bir horgörü yatıyordu. Kanı­nı donduruyordu, ayışığının vurduğu bir gölde esen soğuk bir rüzgâr gibi.</p>

  <p>Hemen gidip öfkesini Flurya’dan çıkardı tabii. Eşyalara vur­du. O zamanlar eşyalara vururdu. Flurya şöyle dedi: “Mesele­ye gerçekçi yaklaş Jimmy. Sınırlı yiyecek kaynakları, giderek artan bir nüfusu sonsuza dek besleyemez. <i>Homo sapiens,</i> ayağı­nı yorganına göre uzatan bir canlı türü değil. Kaynaklar azal­sa bile üremesini sınırlandırmayan birkaç türden biri. Bir baş­ka deyişle, ne kadar az yersek o kadar çok düzüşüyoruz... bir noktaya kadar tabii.”</p>

  <p>“Bunu nasıl açıklıyorsun?” dedi Jimmy.</p>

  <p>“Hayal gücüyle” dedi Flurya. “İnsanlar kendi ölümlerini hayal edebilirler. Gelişini görebilirler. Ölüm fikri afrodizyak etkisi yapar. Oysa mesela köpekler, tavşanlar böyle davran­maz. Kuşları ele alalım. Kıtlık mevsiminde yumurtalarının sa­yısı azalır. Ya da hiç çiftleşmezler. Enerjilerini sağ kalmaya harcarlar, durum düzelene dek. İnsanlarsa ruhlarını bir başka­sının, kendilerinin yeni bir versiyonunun bedenine geçirip sonsuza kadar yaşamayı umarlar.”</p>

  <p>“Yani türümüz için umut bir felaket mi?”</p>

  <p>“Umut diyebilirsin, evet. Ya da umutsuzluk.”</p>

  <p>“Ama umutsuzluk da felaketimiz olur” dedi Jimmy. “Yalnızca bireyler için” dedi Flurya neşeyle.</p>

  <p>“Boktan bir durum.”</p>

  <p>“Büyü artık Jimmy.”</p>

  <p>Flurya, Jimmy’ye bunu söyleyen ilk kişi değildi.</p>

  <p> </p>

  <p>Kol saatli adam, silahlı iki adamıyla birlikte geceyi köyde ge­çirir, köylülerle yiyip içerdi. Etrafa paket paket sigara dağıtır­dı... Selofanlı, sarı ve gri karton kutularda sigaralar. Sabahle­yin satılmak istenen çocukları inceler, haklarında sorular sorardı. Hastalık geçirmiş miydiler? Söz dinler miydiler? Dişle­rini kontrol ederdi. Dişlerinin güzel olması gerektiğini, çünkü sık sık gülümsemek zorunda kalacaklarını söylerdi. Sonra se­çimlerini yapar, parayı öder, vedalaşırdı. Herkes onu yerlere kadar hürmetle eğilerek uğurlardı. Bir seferinde en fazla üç dört çocuk alırdı yanına... Asla daha fazla değil. Bu yüzden en iyile­rini seçmek zorundaydı. Kendi bölgesindeki diğer köylerde de aynı şeyi yapardı. Zevk sahibi ve akıllı biri olarak tanınırdı.</p>

  <p>Antilop, seçilmemenin bir çocuk için herhalde korkunç bir şey olduğunu söyledi. Çünkü o zaman köyde değeri düşer­di. Ona daha az yemek verilmeye başlanırdı. Antilop o gün seçilen çocukların ilki olmuştu.</p>

  <p>Bazen annelerle çocuklar ağlardı ama anneler çocukları­na iyi bir şey yaptıklarını, ailelerine yardım ettiklerini, o adamla gidip her sözünü dinlemelerini söylerdi. Çocuklara şehirde bir süre çalışıp durumlarını düzelttikten sonra köye dönebileceklerini söylerlerdi. (Geri dönen çocuk olmamıştı.)</p>

  <p>Bütün bunlar anlayışla karşılanırdı. Onaylanmasa da, en azından göz yumulurdu. Yine de adam gidince, çocuklarını satmış anneler kendilerini üzgün ve boş hissederdi. Tamamen kendi seçimleriyle yaptıkları o eylemi (kimse onları zorlama­mış, tehdit etmemişti) istemeyerek yaptıkları hissine kapılırlardı. Kazıklandıklarını da düşünürlerdi. Niye daha fazlasını istememişlerdi ki? Yine de başka seçenekleri olmadığını söy­lerlerdi kendilerine.</p>

  <p> </p>

  <p>Antilop’un annesi iki çocuğunu birden satmıştı. Bunun tek nedeni darda olması değildi. İki kardeşin birbirlerine arka­daşlık edip göz kulak olabileceğini düşünmüştü. Diğer çocuk Antilop’tan bir yaş büyük bir oğlandı. Oğlanlar kızlardan da­ha az satılırdı ama buna karşın fiyatları daha yüksek değildi.</p>

  <p>(Antilop bu çifte satışı, annesinin ona beslediği sevgi­nin bir kanıtı olarak gördü. Bu sevgiye ilişkin herhangi bir anısı, anlatabileceği herhangi bir anekdot yoktu. Hafızadan çok inanca dayalıydı.)</p>

  <p>Adam, Antilop'un annesine ona kıyak geçtiğini söyle­mişti. Çünkü oğlanlar daha çok sorun çıkarırdı. Söz dinle­mezler, daha çok kaçarlardı. O çocuk kaçarsa adamın zararını kim karşılayacaktı? Hem huysuz bir çocuk olduğu belliydi. Ayrıca ön dişlerinden biri çürüktü. Haydut gibi görünmesine yol açıyordu. Ama adam çocuğun annesinin zor durumda ol­duğunu bildiğini, bu yüzden cömertlik edip onu oğlandan kurtaracağını söyledi.</p>
</body>
</html>
