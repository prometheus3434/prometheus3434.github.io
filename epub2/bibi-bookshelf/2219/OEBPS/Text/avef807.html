<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>Extinctathon</h2>

  <p>Son akşamlarında Flurya “Extinctathon oynamak ister mi­sin?” dedi.</p>

  <p>“Extinctathon mu?" dedi Jimmy. O soyları tükenen hay­van ve bitkilerle dolu interaktif web oyununu hatırlaması bir an sürdü. “Ne zaman oynardık ki? Hâlâ oynuyor olamasın."</p>

  <p>“Hiç bırakmadım” dedi Flurya. Jimmy ne demek istedi­ğini anladı: Flurya oynamayı hiç kesmemişti. Yıllardır tek ba­şına oynuyor olmalıydı.</p>

  <p>“Eee, toplam puanın kaç oldu?” diye sordu, kibarlık et­mek için.</p>

  <p>“Üç bine ulaşınca Büyük Usta oluyorsun.” Demek ki Flurya Büyük Usta olmuştu, yoksa söz etmezdi.</p>

  <p>“Güzel" dedi Jimmy. “Eee, ödül verdiler mi? Kuyruk, ku­lak filan?"</p>

  <p>“Sana bir şey göstereyim" dedi Flurya. internete girip si­teyi buldu. Kapısı değişmemişti: <i>EXTINCTATHON, DelliAddem'in Gözetiminde. Adem canlı hayvanlara ad koymuştu, DelliAddem ise ölü hayvanlara ad koyuyor. Oynamak ister misin</i>?</p>

  <p>Flurya Evet'e basıp kod adını girdi: Kızıl Gerdanlı Flur­ya. Adının üstünde minik koleakant sembolü belirdi. Bu onun Büyük Usta olduğu anlamına geliyordu. Sonra yeni bir şey belirdi, Jimmy'nin daha önce görmediği bir şey: <i>Hoşgeldin Büyük Usta Kızıl Gerdanlı Flurya. Genel bir oyun mu oynamak istersin, yoksa bir</i> başka <i>Büyük Usta ile</i> mi?</p>

  <p>Flurya ikinciye tıkladı. <i>Güzel. Oyun odanı bul. DelliAddem seninle orada, buluşacak.</i></p>

  <p>“DelliAddem diye biri mi var?" diye sordu Flurya.</p>

  <p>“Bir grup" dedi Flurya. “Ya da gruplar."</p>

  <p>“Bu DelliAddem ne yapıyor peki?" Jimmy kendini salak gibi hissetmeye başlamıştı. James Bond filan gibi eski, saçma sapan bir casus DVD’sini izlemek gibiydi bu. Kafatası ve post saymak dışında tabii.</p>

  <p>“Şunu izle." Flurya, Extinctathon’dan çıkıp, yerel bir halk bankasına gizlice girdi. Sonra bir güneş enerjili araba parçaları satıcısına geçti. Bir jant kapağı resmine tıklayınca bir klasör açıldı. Adı HottTotts Posterleri’ydi. İçindeki dosya­larda ad değil, yalnızca tarih vardı. Flurya birini seçip zambak yaprağı yöntemiyle bir başka dosyaya geçmekte kullanarak iz­lerini sildikten sonra ikinci dosyayı açıp bir resim yükledi.</p>

  <p>Antilop’un fotoğrafıydı bu. Yedi sekiz yaşlarındaki haliydi. Antilop çıplaktı, kurdeleleriyle çiçekleri dışında. Jimmy’ye çok eskiden bakarkenki ifadenin, o sert, küçümseyici, bilgiç bakışın fotoğrafıydı. Jimmy o zamanlar kaç yaşındaydı? On dört mü? O resmin katlanmış çıktısını hâlâ saklıyordu. Özel bir resimdi onun için. Onun mahremiydi, suçluluk duygusu, utancı, arzusuydu. Flurya o resmi neden saklamıştı ki? <i>Neden çalmıştı!</i></p>

  <p>Jimmy tuzağa düşürüldüğünü hissetti. <i>Burda ne arıyor,</i> diye bağırmak istedi. <i>O benim! Geri ver onu!</i> Karşısında sıraya dizilmiş insanlar vardı sanki. Parmaklarıyla onu gösteriyor, kaşlarını çatıyorlardı. Kuduz bir Bernice klonuysa donlarını yakıyordu. Cezasını çekecekti ama neyin cezasını? Suçu ney­di ki? Hiçbir şey. Yalnızca bakmıştı o kadar.</p>

  <p>Flurya kızın sol gözünün irisine tıkladı. Bir kapıydı orası. Oyun odası açıldı.</p>

  <p>Selam <i>Büyük Usta Flurya. Şimdi şifreyi gir.</i></p>

  <p>Flurya şifreyi girdi. Yeni bir cümle belirdi: <i>Adem hayvanlara ad koymuştu. DelliAddem ise onları ihtiyaca göre değiştiriyor.</i></p>

  <p>Sonra bir dizi e-bülten belirdi, yerleri ve tarihleriyle bir­likte. Güvenlik görevlilerinin bildirilerine benziyorlardı. Yanlarında Yalnızca Yetkili Kişiler İçin yazılıydı.</p>

  <p>Çok sayıda ChickieNob tesisi küçük, parazit eşek arıları­nın saldırısına uğramıştı. Suçiçeğinin değiştirilmiş, yalnızca ChickieNob’a uyarlanmış, ölümcül bir versiyonunu taşıyorlardı. Salgın ancak tesislerin yakılmasıyla kontrol altına alınabilmişti.</p>

  <p>Elektrik tellerine bağımlı yeni bir ev faresi türü, Cleveland’ı istila ederek çok sayıda evde yangına yol açmıştı. Alı­nacak tedbirler hâlâ deneme safhasındaydı.</p>

  <p>Happicuppa kahve çekirdeği ürünleri, bilinen bütün böcek ilaçlarına dayanıklı yeni bir tür ekin kurdunun tehdidi altındaydı.</p>

  <p>Kuzeybatıda beliren, oklukirpiyle kunduz karışımı ufak bir kemirgen, park edilmiş araçların içine girerek pervane kayışlarıyla şanzımanlarını kemiriyordu.</p>

  <p>Asfalttaki katranı yiyen bir mikrop, pek çok eyaletlerarası otoyolu kuma dönüştürmüştü. Bütün eyaletlerde alarm verilmiş, bir karantina kuşağı oluşturulmuştu.</p>

  <p>“Neler oluyor?" dedi Jimmy. “Bunları yazan kim?"</p>

  <p>Haberler kayboldu ve yeni bir yazı belirdi: <i>DelliAddem'in yeni girişimlere ihtiyacı</i> var. <i>Parlak bir</i> <i>fikrin var mı? Bizimle paylaş.</i></p>

  <p>Flurya yazdı: <i>Kusura bakmayın. Biri geldi. Gitmeliyim.</i></p>

  <p><i>Tamam Büyük Usta Kızıl Gerdanlı Flurya. Sonra konuşu­ruz.</i> Flurya bilgisayarı kapadı.</p>

  <p>Jimmy’nin içi buz kesmişti, tıpkı annesi evi terk ettiğin­de olduğu gibi. Yasak bir şeyle karşı karşıya olduğu, kilitli kal­ması gereken bir kapının açıldığı, yeraltındaki, ayaklarının altındaki gizli hayatların sergilendiği hissine kapılmıştı yine. “Onlar neydi öyle?” dedi. Belki de hiçbir şey değildi. Belki de Flurya hava atmak istemişti o kadar. Belki de onu korkutmak için zahmetli bir şaka yapmıştı.</p>

  <p>“Emin değilim" dedi Flurya. “İlk başta yalnızca o kaçık Hayvanları Koruma derneklerinden biri olduklarını düşün­müştüm. Ama o kadar basit değil. Mekanizmayı yok etmek istiyorlar sanırım. Bütün sistemi çökertmek istiyorlar. Henüz kimseyi öldürmediler ama bunu yapabilecekleri ortada.”</p>

  <p>“Onlara bulaşma!" dedi Jimmy. “Onlarla aranda bir bağ olmamalı! Yoksa onlardan biri olduğun sanılabilir. Ya yakala­nırsan? İdamını Brainfrizz’de gösterirler!" Artık korkuya ka­pılmıştı.</p>

  <p>“Yakalanmam" dedi Flurya. “İzliyorum o kadar. Ama ba­na bir iyilik yap. Mektuplarında sakın bunlardan bahsetme."</p>

  <p>“Elbette" dedi Jimmy. “Ama niye böyle bir riske giriyor­sun ki?"</p>

  <p>“Merakımdan" dedi Flurya. “Beni bekleme odasına aldı­lar. Daha ileri gitmeme izin vermiyorlar. Sitelerden gelme ya da öyle yerlerde eğitilmiş olmalılar. Karmaşık biyoformlar oluşturuyorlar. Halk Diyarı’ndan kişilerin öyle şeyler yapabile­ceğini sanmıyorum." Yeşil gözleriyle Jimmy’ye yan yan baktı (Kar Adamı şimdi o bakışın güven ifadesi olduğunu düşünü­yor). Flurya ona güveniyordu. Yoksa gizli oyun odasını göster­mezdi.</p>

  <p>“Güvenlik görevlilerinin tuzağı olabilir" dedi Jimmy.</p>

  <p>Güvenlik görevlileri böyle tuzaklar kurardı, potansiyel suçlu­ları yakalamak için. Zararlı otları ayıklamak diyorlardı bu işe. Sitelerde böyle bir sürü tuzak kurulduğu söylenirdi. “Adımla­rına dikkat etmelisin.”</p>

  <p>“Elbette” dedi Flurya.</p>

  <p>Jimmy'nin asıl bilmek istediği şuydu: <i>Elinde</i> <i>onca seçe­nek, onca kapı varken neden onu seçtin?</i></p>

  <p>Ama soramadı. Kendini ele veremezdi.</p>

  <p> </p>

  <p>O ziyaret sırasında bir şey daha oldu. Önemli bir şey, her ne kadar Jimmy o sırada bunu fark etmese de.</p>

  <p>İlk gecesinde, Flurya'nın çekyatında uyurken haykırışlar duymuştu. Dışarıdan geldiklerini sanmıştı (Martha Graham'da olsa, şakacı öğrencilerin işi olduğunu düşünürdü), oy­sa aslında Flurya'nın odasından geliyorlardı. Flurya'dan geli­yorlardı.</p>

  <p>Haykırıştan da öteydiler: Çığlıktılar. Herhangi bir söz söylenmiyordu. Bu durum oradaki her gecesinde tekrarlandı.</p>

  <p>İlk kez olduğunda ertesi sabah Jimmy “Kabus gördün herhalde” dedi.</p>

  <p>“Hiç rüya görmem” dedi Flurya. Ağzı doluydu. Pencere­den dışarı bakıyordu. Zayıf olmasına karşın çok yerdi. Ama metabolizması hızlı çalışıyordu.</p>

  <p>“Herkes rüya görür” dedi Jimmy. “HelthWyzer Lisesi'ndeki REM uykusu araştırmalarını hatırlıyor musun?'' “Kedilere işkence yapmıştık hani?”</p>

  <p>“Sanal kedilere, evet. Rüya göremeyen kediler deliriyor­du.”</p>

  <p>“Rüyalarımı hiç hatırlamam” dedi Flurya. “Biraz daha kızarmış ekmek alsana.”</p>

  <p>“Ama görüyorsundur mutlaka.”</p>

  <p>“Tamam, haklısın, yanlış kelimeler kullandım. <i>Hiç rüya görmem</i> demek istemedim. Deli değilim. Demek ki rüya görü­yor olmalıyım. Hipotez, ispat, sonuç. A ise, B değildir. Tat­min oldun mu?” Flurya gülümseyip fincanına kahve koydu.</p>

  <p>Demek Flurya rüyalarını hiç hatırlamazdı. Kar Adamı’ysa hatırlıyor. Hatırlamaktan da kötü. İçlerinde yaşıyor, geziniyor, kapana kısılıyor. Son birkaç aydır yaşadığı her anı Flurya rüyalarında görmüştü. O kadar çığlık atmasına şaşma­malı.</p>
</body>
</html>
