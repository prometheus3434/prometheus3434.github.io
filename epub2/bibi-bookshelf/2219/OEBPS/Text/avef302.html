<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>Sağanak</h2>

  <p>Uyandığında gök gürlüyor ve sert bir rüzgâr esiyor. Öğleden sonrası fırtına çıkmak üzere. Ayağa kalkıp çarşafını kapıyor.</p>

  <p>Fırtınalar çok çabuk kopabiliyor. Fırtına varken demir bir somyanın üstünde bulunmak iyi değil. Kar Adamı ormanda kendine otomobil lastiklerinden bir ada yapmıştı. Şimdi tek yapması gereken, üstlerine oturup yerle teması kesmek, fırtı­na geçene dek. Bazen golf topu büyüklüğünde dolu yağdığı oluyor ama yapraklar ve dallar hızlarını kesiyor.</p>

  <p>Lastik yığınına ulaştığı anda fırtına kopuyor. Bugün yal­nızca yağmur yağıyor. Sıradan bir sağanak. Öyle şiddetli ki, hava puslanıyor. Kar Adamı ıslanırken şimşekler çakıyor. Te­pesinde dallar sarsılıyor. Yerde derecikler oluşuyor. Şimdiden soğuyan havaya yaprak ve ıslak toprak kokusu yayılıyor.</p>

  <p>Sağanak hafifleyince ve gökgürültüleri uzaklaşınca Kar Adamı zulasına gidip boş bira şişelerini alıyor. Sonra beton bir köprü kalıntısına gidiyor. Kalıntının altında üçgen biçim­li, turuncu bir tabela var. Tabelada kürekle yeri kazan bir ada­mın siyah silüeti görülüyor. “Çalışma Var” anlamına gelirdi eskiden. Günler, yıllar, yüzyıllar boyu yapılan o sonu gelmez çalışmaları, kazıları, çekiç vuruşlarını, oyuşları, kaldırışları, delişleri düşünmek tuhaf. Şimdiyse her yer sonu gelmez bir biçimde dağılıyor olsa gerek. Rüzgârdaki kumdan kaleler gibi.</p>

  <p>Betondaki bir delikten su akıyor. Kar Adamı deliğin al­tında durup ağzını açarak taşlarla, ince dallarla ve düşünmek istemediği başka şeylerle dolu o suyu kana kana içiyor. Su ıs­sız evlerden, pis bodrumlardan, lağım kanallarından ve başka kimbilir nerelerden geçen bir yol bulmuş olsa gerek. Sonra çarşafını çıkararak duş alıyor. Pek temizlenmese de en azın­dan üstündeki kirlerin kabasını alıyor. Sabunu olsa iyi olurdu. Hırsızlık gezileri sırasında sabun almayı hep unutuyor.</p>

  <p>Son olarak bira şişelerini dolduruyor. Kendine daha iyi bir kap bulmalı... Mesela bir termos ya da kova. Daha geniş bir kap. Hem bu şişeleri kullanmak zor. Kaygan oldukların­dan tutulmaları güç. İçlerinden hâlâ bira kokusu yayıldığını hayal ediyor. Oysa tamamen hayal bu. Bunun <i>bira</i> olduğunu farz <i>edelim.</i></p>

  <p>Böyle şeyler düşünmemeli. Kendine eziyet etmemeli. Olmayacak hayaller kurmamalı... Kafese kapatılmış, teller bağlanmış, aklından gereksiz ve tuhaf şeyler geçirmeye zorla­nan bir kobay gibi.</p>

  <p>"Dışarı çıkarın beni!” diye düşünüyor. Oysa bir yere ka­patıldığı yok. Hapsedilmiş değil. Şu anda bulunduğu yerden daha fazla <i>dışarıda</i> olamaz herhalde.</p>

  <p>"Bilerek yapmadım” diyor, ağlamaklı bir çocuk sesiyle. "Neler olduğunu bilmiyordum. Denetimimde değildi! Ne ya­pabilirdim ki? Birileri sesimi işitsin. Dinleyin beni n'olur!”</p>

  <p>Ne berbat bir performans. Kendini bile kandıramıyor. Ama tekrar ağlamaya başlıyor.</p>

  <p><i>Sinir bozucu ufak tefek şeylerden ve beyhude yakınışlardan sakınmak,</i> diyor kafasının içindeki kitap. <i>Zihinsel enerjileri an­lık gereksinimlere ve yapılaması gereken işlere harcamak önemlidir.</i> Bu cümleyi bir yerde okumuş olmalı. <i>Beyhude yakınışlar</i> kendi zihninin icadı olamaz.</p>

  <p>Çarşafın bir kenarına yüzünü siliyor. “Beyhude yakınış­lar” diyor yüksek sesle. Sık sık olduğu gibi, bir dinleyicisi ol­duğu hissine kapılıyor yine... Yaprakların ardına gizlenmiş, onu görünmeden sinsice izleyen bir dinleyici.</p>
</body>
</html>
