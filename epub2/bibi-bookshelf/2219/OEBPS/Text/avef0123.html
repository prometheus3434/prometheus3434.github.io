<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>DelliAddem</h2>

  <p>Öğle yemeğinden sonra CennetZarı’na gittiler.</p>

  <p>Kubbe kompleksi, Rejoov Sitesi’nin sağ kenarındaydı. Kendi özel parkıyla çevriliydi. Kubbe, çeşitli tropik melezler­den oluşma sık bitki örtüsünün arasında kör bir göz yuvarı gi­bi yükseliyordu. Parkın etrafında bir güvenlik çemberi vardı. Flurya burada güvenliğin çok sıkı olduğunu söyledi. Sıradan güvenlik görevlileri bile giremiyordu. CennetZarı’nı kendisi tasarlamıştı. Planını uygulamayı kabul ederken dayattığı ko­şullardan biri de buydu: Etrafta anlamadıkları işlere burunla­rını sokan cahil hödüklerin gezinmesini istemiyordu.</p>

  <p>Flurya’nın geçiş kartı ikisi için de yeterli oldu elbette. Birinci kapıdan geçip, ağaçlarla çevrili yolda ilerlediler. Son­ra ikinci bir kontrol noktasına geldiler. Çalıların arasından birden muhafızlar fırlamış gibi geldi Jimmy’ye (Flurya bunla­rın normal güvenlik görevlileri olmadığını, CennetZarı üni­forması giydiklerini açıkladı). Sonra tekrar ağaçlı bir yoldan geçtiler. Sonra Kabarcık Kubbe’nin kıvrılan duvarı belirdi karşılarında. Flurya duvarın dayanıksız görünebileceğini ama yeni ve son derece dayanıklı bir midye zamkı/silikon/dendrit formasyonu alaşımından yapıldığını söyledi. Ancak son dere­ce gelişkin aletlerle delinebilirdi, çünkü üstüne baskı uygula­nınca hemen harekete geçip yarıkları onarıyordu. Dahası, bir yumurta kabuğu gibi hava alma ve havayı süzme fonksiyonu vardı, bunun için hâlâ güneş enerjisinden elde edilme elekt­rik akımına ihtiyaç duysa da.</p>

  <p>Golf arabasını muhafızlardan birine teslim ettikten son­ra şifreli ön kapıdan geçtiler. Kapı arkalarından tıslayarak ka­pandı.</p>

  <p>“Niye o sesi çıkardı?’ diye sordu Jimmy huzursuzca.</p>

  <p>“Hava kilidi var” dedi Flurya. “Uzay gemilerindeki gibi.”</p>

  <p>“Neden?”</p>

  <p>“Buranın dış dünyaya kapatılması gerekebilir” dedi Flur­ya. “Saldırgan biyoformlar, zehirli saldırılar, fanatikler. Bilir­sin işte.”</p>

  <p>Jimmy kendini biraz tuhaf hissetmeye başlamıştı. Flurya ona burada gerçekten neler olduğunu anlatmış değildi, en azından ayrıntılarıyla. “Bekle ve gör” demişti o kadar.</p>

  <p>Ön kapıdan geçince kendilerini sıradan görünüşlü kompleksin içinde buldular. Koridorlar, kapılar, dijital not panoları taşıyan ya da ekranların karşısında kambur oturan personel. OrganLtd Çiftlikleri gibiydi, HelthWyzer gibiydi, Watson-Crick gibiydi. Daha yeniydi o kadar. Ama Flurya fi­ziksel görünümün önemli olmadığını söyledi. Bir araştırma merkezinde önemli olan şey beyinlerin niteliğiydi.</p>

  <p>“Bunlar en iyileri" dedi sağa sola başıyla selam vererek. İnsanlar selamlarına saygıyla, hayranlıkla gülümseyerek kar­şılık veriyordu (yapmacık değillerdi). Jimmy, Flurya’nın tam olarak ne iş yaptığını asla öğrenememişti ama mevkii her ne idiyse (açıkça söylememişti), bu karınca yuvasındaki en iri karınca olduğu belliydi.</p>

  <p>Bütün personel birer isim kartı taşıyordu. Üstlerinde yalnızca bir iki sözcük vardı. KARA GERGEDAN. BEYAZ AYAKOTU. FİLDİŞİ GAGALI AĞAÇKAKAN. KUTUP AYISI. HİNT KAPLANI. MAVİ LOTIS KELEBEĞİ. HIZLI TİLKİ.</p>

  <p>"Bu adlar" dedi Flurya'ya. “Extinctathon'dan çalmışsın!" "Yalnızca adları değil” dedi Flurya. “Bu insanları da Exctinctathon'dan aldım. Hepsi Büyük Ustalar. Karşında Delli­Addem duruyor, kaymak tabakası."</p>

  <p>“Şaka yapıyorsun! Burada ne işleri var?” dedi Jimmy. "Genetik birleştirme uzmanları onlar” dedi Flurya. "O suçların failleri. Asfalt yiyen mikropları, batı yakasında salgına yol açan neon renkli herpes simpleks virüslerini, ChickieNobs arılarını filan yaratan kişiler.”</p>

  <p>“Neon renkli herpes virüsü mü? Bunu bilmiyordum” de­di Jimmy. Çok komikti. “İzlerini nasıl buldun peki?”</p>

  <p>“Peşlerine düşen yalnızca ben değildim. Bazı çevrelerde epey tatsızlığa yol açmışlardı. Ama güvenlik görevlilerin­den önce onlara ulaşmayı başardım. En azından çoğuna.” Jimmy, <i>diğerlerine ne oldu,</i> diye soracakken vazgeçti.</p>

  <p>“Onları kaçırdın mı yani?” Buna şaşırmazdı. Beyin hır­sızlığı oldukça yaygın bir eylemdi. Gerçi genellikle beyinler bir ülkeden diğerine kaçırılırdı.</p>

  <p>“Burada çok daha mutlu ve güvende olacaklarına ikna ettim o kadar.”</p>

  <p>“Güvende mi? Güvenlik bölgesinde mi?”</p>

  <p>“Gerekli belgeleri çıkardım. Çoğu teklifimi kabul etti, özellikle de sözde gerçek kimliklerine ve geçmiş hayatlarına dair bütün kayıtları yok edebileceğimi duyunca.”</p>

  <p>“İyi de, bu insanları Site aleyhtarı sanıyordum" dedi Jimmy. “DelliÂddem’in yaptıkları epey saldırganca gibiydi, bana gösterdiklerinden çıkardığım kadarıyla."</p>

  <p>“Site aleyhtarıydılar. Muhtemelen hâlâ öyleler. Ama İkinci Dünya Savaşı’ndan sonra Müttefikler bir sürü Alman roket bilimadamını gelip kendileriyle çalışmaya çağırmıştı ve hiç kimsenin hayır dediğini hatırlamıyorum. Hep aynı tahta­da satranç oynamak şart değildir. Oyun bittiyse başka tahtaya geçebilirsin."</p>

  <p>“Peki ya sabotaja kalkışırlarsa ya da...”</p>

  <p>“Kaçmaya mı? Evet" dedi Flurya. "Başlangıçta böyle bir­kaç tanesi çıktı. Takım oyuncusu değillerdi. Burada yaptıkla­rını yanlarına alarak kaçabileceklerini, saklanabileceklerini ya da çok uzaklara gidebileceklerini sandılar.”</p>

  <p>“Ne yaptın peki?”</p>

  <p>“Halk Diyarı üst geçitlerinden düştüler” dedi Flurya.</p>

  <p>“Şaka mı bu?’’</p>

  <p>“Bir bakıma evet. Sana yeni bir ad gerek” dedi Flurya. “Bir DelliAddem adı, buraya uyman için. Ben Flurya olduğu­ma göre, sen de Thickney olabilirsin tekrar. Eskiden olduğu gibi. Kaç yaşındaydık o zaman?’’</p>

  <p>“On dört.”</p>

  <p>‘'Ne günlerdi ama” dedi Flurya.</p>

  <p>Jimmy etrafa bakınmak istedi ama Flurya onu yürütmeye başladı. Oysa o insanlardan birkaçıyla konuşmak, hayat hikâ­yelerini öğrenmek isterdi (mesela annesini tanıyan var mıydı aralarında?). Belki bunu daha sonra yapabilirdi. Ama belki de yapamazdı. Onu Flurya'nın yanında görmüşlerdi, alfa kur­dunun, gümüş sırtlı gorilin, aslan kralın yanında. Kimse onunla fazla samimi olmak istemezdi. Onu bir çakal olarak görürlerdi.</p>
</body>
</html>
