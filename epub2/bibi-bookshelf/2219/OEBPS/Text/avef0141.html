<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>İdol</h2>

  <p>Kar Adamı depoyu yağmalayıp, taşıyabileceği malları paket­liyor: Son kalan yiyecekler (kurutulmuş ya da konserve), el feneri ve piller, haritalar, kibritler, mumlar, cephane kutuları, ambalaj bandı, iki şişe su, ağrı kesici haplar, antibiyotik krem, iki adet terletmeyen gömlek ve makaslı bir çakı. Bir de sprey tabancası elbette. Sopasını eline alıp ara bölmeden çıkarken, Flurya'nın oyuk gözlerine, sırıtışına bakmamaya çalışıyor. İpek, kelebekli kefeninin altında yatan Antilop'a da.</p>

  <p>A<i>h Jimmy. Ben değilim o!</i></p>

  <p> </p>

  <p>Kuşlar şakımaya başlıyor. Şafak öncesinde gökyüzü kuş tüyü grisi, hava sisli, örümcek ağlarında çiğ taneleri parlıyor, inci gibi. Çocuk olsa, bu kadim ve büyülü havayı yeni ve heyecan verici bulurdu. Oysa bir illüzyon olduğunu biliyor. Güneş do­ğunca her şey kaybolacak. Dışarıda, yarı yolda durup döne­rek, CennetZarı’na son bir kez bakıyor, yeşillikler arasından yitik bir balon gibi yükselen o binaya.</p>

  <p>Elinde Site haritası var. Çoktan inceleyip yolunu belirle­di. Bir ana yolu geçiyor, golf sahasına gidip orayı sorunsuzca kat ediyor. Torbası ve tabancası ağır gelmeye başlayınca durup su içiyor. Güneş iyice yükseldi. Akbabalar gökyüzünde süzülü­yor. Onu gördüler. Topalladığını fark edecekler. İzleyecekler.</p>

  <p>Bir yerleşim bölgesinden, ardından bir okul bahçesinden geçiyor. Site suruna varmadan önce, bir domuzon vurmak zo­runda kalıyor. Hayvan yalnızca bakıyordu aslında ama bir gözcü olduğu, diğerlerine haber vereceği belliydi. Yan kapıda duruyor. Burada bir gözcü kulesi var. Buradan sura çıkabilir. Çıkıp, gördüğü o dumana bakmak istiyor. Ama binanın kapı­sı kilitli. Bu yüzden Site'den çıkıyor.</p>

  <p>Hendekte hiçbir şey yok.</p>

  <p>Sahipsiz Arazi'den geçişi kaygı verici oluyor: Hareket eden tüylü yaratıklar görüp duruyor göz ucuyla. Çalıların bi­çim değiştirdiğinden kaygılanıyor. Nihayet Halk Diyarı’na varıyor. Dar sokaklardan geçiyor, pusulara karşı tetikte ama saldırıya uğramıyor. Yalnızca tepesinde turlayan akbabalar var etrafta... Ete dönüşmesini bekliyorlar.</p>

  <p>Öğleye bir saat kala bir ağaca tırmanıp, yaprakların gölge­lerinde gizleniyor. Orada konserve SoyOBoy sosisi yiyip birin­ci su şişesini bitiriyor. Yürümeyi kesince, ayağı kendini belli ediyor: Düzenli aralıklarla zonkluyor, yanıyor, gergin. Sanki küçük bir ayakkabıya sıkıştırılmış gibi. Yaraya biraz antibiyotik krem sürüyor ama pek umudu yok: İçine giren mikroplar di­rençlerini arttırmış, ürüyor olmalılar. Etini lapaya çeviriyorlar.</p>

  <p>Ağaçsıl bakış noktasından ufku tarıyor ama dumana benzer bir şey göremiyor. <i>Ağaçsıl,</i> hoş bir sözcük: <i>Ağaçsıl atala­rımız,</i> derdi Flurya. <i>Dallara tüneyip, tepeden düşmanlarının üs­tüne sıçarlardı. Bütün uçaklar, roketler ve bombalar, o primat iç­güdüsünün geliştirilmiş ürünleri o kadar.</i></p>

  <p>Ya burada ölürsem, bu ağaçta, diye düşünüyor. Hak ettiğimi bulur muyum? Niye? Beni kim bulur? <i>Hey bakın, bir ceset daha. Aman ne önemli. Ne kadar sıradan. Evet ama bu se­ferki bir ağaçta. Eee, ne olmuş yani?</i></p>

  <p>“Ben sıradan bir ceset değilim” diyor yüksek sesle.</p>

  <p><i>Tabii ki değilsin! Her birimiz eşsiziz! Her ceset de eşsiz! Şim­di, ölü olmanın nasıl bir şey olduğunu kim anlatmak ister, kendi özel sözcükleriyle? Jimmy, konuşmak ister gibisin. Neden sen baş­lamıyorsun?</i></p>

  <p>Ah, işkence. Burası Araf ise, neden ilkokul birinci sınıfa bu kadar benziyor?</p>

  <p>Birkaç saat dinlendikten sonra yola devam ediyor. İkin­di fırtınası kopunca, bir Halk Diyarı apartmanına sığınıyor. Binada kimse yok, ölü ya da canlı. Sonra yoluna devam edi­yor, zıplaya zıplaya. Hızlanıyor. Güneye, ardından doğuya gi­diyor, sahile.</p>

  <p> </p>

  <p>Kar Adamı’nın Balık Yolu’na ulaştığında rahatlıyor. Sola dö­nüp kendi ağacına doğru yürümek yerine, sıçraya sıçraya köye gidiyor. Aslında yorgun ve uykusu var ama Flurya’nın Çocukları’nın içini rahatlatmak, sağ salim döndüğünü göstermek, neden geciktiğini açıklamak, Flurya’nın mesajını iletmek isti­yor.</p>

  <p>Bu konuda yalanlar uydurması gerekecek. <i>Flurya neye benziyordu? Göremedim, bir çalıdaydı.</i> Yanan bir çalı, neden olmasın? Yüzünü fazla tasvir etmese iyi olur. <i>Ama bazı emirler verdi: Bana her hafta iki balık getireceksiniz (hayır, üç olsun), ayrıca</i> <i>kökler</i> <i>ve küçük yemişler de.</i> Deniz yosunu da isteyebilirdi. Yenir olanları seçebiliyorlardı. Ayrıca yengeç. Kara yengeci değil ama. Yengeçleri buğulama yapmalarını emretmeli. Her seferinde bir düzine kadar. Çok şey istemiyor.</p>

  <p>Flurya’nın Çocukları’yla görüştükten sonra, yeni yiye­ceklerini saklayacak ve birazını yedikten sonra ağacında uyu­yacak. Uyanınca dinlenmiş olacak ve beyni daha iyi işleye­cek. Böylece daha sonra ne yapacağını planlayabilecek.</p>

  <p>Hangi konuda ne yapacak? Zor bir soru. Ama ya civarda insanlar varsa... Kendisi gibi insanlar (duman yakan insan­lar)? Onlarla tanışacaksa iyi görünmeli. Yıkanmalı (denize girmeyi göze almalı). Sonra yanında getirdiği temiz, terletme­yen gömleklerden birini giymeli. Belki çakısındaki minik makasla sakalını da keser biraz.</p>

  <p>Kahretsin, cep aynası almayı unutmuş. Salak!</p>

  <p> </p>

  <p>Köye yaklaşırken tuhaf sesler işitiyor. Garip bir şarkı. Tiz ve bas seslerle söyleniyor. Erkeklerle kadınlar tarafından. Melo­dik, iki notalı. Aslında şarkıdan çok ilahi gibi. Sonra bir tan­gırtı, tiz sesler, bir gümbürtü. Ne yapıyorlar? Her ne ise, daha önce hiç yapmadıkları bir şey.</p>

  <p>İşte sınır hattı. Erkeklerin her gün tazelediği, görünmez ama pis kokulu kimyasal duvar. Sınırı geçiyor, ihtiyatla ilerli­yor, bir çalının ardına gizlenip bakıyor. İşte oradalar. Hemen sayıyor. Çocukların hemen hemen hepsi, yetişkinlerin beşi dışında tümü. O beşli, ormanda çiftleşiyor olmalı. Tuhaf bir figürün, korkuluğa benzer bir heykelin etrafına yarım halka biçiminde dizilmiş oturuyorlar. Bütün dikkatleri heykelde: Kar Adamı’nın çalıların arasından çıkıp topallayarak yaklaş­masını fark etmiyorlar ilk başta.</p>

  <p><i>Ohhh</i>, diyor kadınlar.</p>

  <p><i>Mun</i>, diyor erkekler.</p>

  <p><i>Amin</i> mi diyorlar? Olamaz! Flurya bir sürü tedbir almıştı. Bu insanları böyle hastalıklardan korumak için, saf kılmak için çok uğraşmıştı. O sözcüğü Kar Adamı’ndan da işitmedi­ler. İşitmiş olamazlar.</p>

  <p>Taak. Tin tin tin tin tin. Buum. Ohhh-mun.</p>

  <p>Perküsyoncuları görüyor. Aletleri bir jant kapağı ve me­tal bir çubukla (takırtıları çıkaran), bir ağaç dalına asılmış ve çorba kaşığıyla çalınan taş şişeler. Gümbürtü ise bir benzin varilinden geliyor. Spatulaya benzer bir şeyle vuruluyor. Bun­ları nereden bulmuşlar? Sahilden herhalde. Anaokulundaki müzik grubunu izler gibi hissediyor kendini. Ama bu kez grupta iri ve yeşil gözlü çocuklar var.</p>

  <p>O heykel ya da korkuluk ya da her neyse ... Nedir? Kafası var. Yırtık kumaşlardan oluşma bir gövdesi. Yüzü var: Bir gö­zü çakıl taşından, diğeriyse siyah. Bir kavanoz kapağından bozma galiba. Çenesine eski bir süpürge ucu takılmış.</p>

  <p>Onu şimdi fark ettiler. Ayağa fırlayıp, karşılamak üzere koşuyor, etrafını sarıyorlar. Hepsi de mutlu mutlu gülümsü­yor. Çocuklar hoplayıp zıplıyor, gülerek, bazı kadınlar heye­canla el çırpıyor. Kar Adamı onları ilk kez bu kadar coşkulu görüyor.</p>

  <p>“Kar Adamı! Kar Adamı!” Parmak uçlarıyla ona hafifçe dokunuyorlar. "Bize döndün!”</p>

  <p>"Seni çağırabileceğimizi biliyorduk. Bizi işiteceğini, dö­neceğini biliyorduk.”</p>

  <p>Demek <i>Kar Adamı</i> diyorlarmış. Amin değil.</p>

  <p>"Resmini yaptık, sesimizi iletsin diye.”</p>

  <p>Sanata <i>dikkat,</i> derdi Flurya. Sanat <i>yapmaya başlarlarsa, başımız belada demektir.</i> Flurya’nın bakış açısına göre, herhan­gi bir tür sembolik düşünce, çöküş belirtisiydi. Yakında idoller ve cenaze törenleri icat ederlerdi... Mezarlara bırakılan yi­yecekler, ölümden sonra hayat, günah, Linear B, krallar... Sonra da kölelik ve savaş. Kar Adamı onlara sorular sormak istiyor. Bir kavanoz kapağı ve süpürgeden kendisinin, Kar Adamı'nın suretini yapma fikrinin kimden çıktığını öğren­mek istiyor. Ama henüz değil.</p>

  <p>"Bakın! Kar Adamı’nın üstünde çiçekler var!” (Yeni çi­çekli etekliğini fark eden çocuklar söylüyor bunu.)</p>

  <p>"Bizim de çiçeklerimiz olabilir mi?”</p>

  <p>"Gökyüzüne yaptığın yolculuk zor muydu?”</p>

  <p>“Çiçek isteriz, çiçek isteriz!”</p>

  <p>“Flurya’nın bize mesajı ne?”</p>

  <p>"Neden gökyüzüne gittim sanıyorsunuz?” diye soruyor Kar Adamı, olabildiğince kuru bir sesle. Zihnindeki efsane dosyalarını karıştırıyor. Gökyüzünden söz etmiş miydi hiç? Flurya’nın nereden geldiğine ilişkin bir masal anlatmış mıy­dı? Evet, şimdi hatırlıyor. Flurya'nın göğü gürletme ve şimşek çaktırma gücüne sahip olduğunu söylemişti. Bu durumda Flurya'nın bulutlar diyarına döndüğünü sanıyorlar doğal olarak.</p>

  <p>“Flurya'nın gökyüzünde yaşadığını biliyoruz. Dönen rüz­gârı da gördük... Gittiğin taraftaydı.”</p>

  <p>“Flurya rüzgârı sana gönderdi. Göğe yükselmen için.”</p>

  <p>“Göğe çıktığına göre, artık sen de Flurya gibi sayılırsın.” Onlara karşı çıkmamak en iyisi. Ama uçabileceğine inanmalarına izin veremez. Er geç uçmasını isterler yoksa. “Dönen rüzgar, Flurya’nın yere inmesi içindi” diyor. “Rüzgâr­la yeryüzüne indi. Yukarıda kalmak istemedi, çünkü güneş çok sıcaktı. Yani onunla gökyüzünde görüşmedim.”</p>

  <p>“Nerede o?”</p>

  <p>“Kabarcık Kubbe’de” diyor Kar Adamı. Gerçeği söylü­yor. “Geldiğimiz yerde. CennetZarı’nda.”</p>

  <p>“Gidip onu görelim” diyor büyükçe bir çocuk. “Yolu biliyoruz. Hatırlıyoruz.”</p>

  <p>“Onu göremezsiniz” diyor Kar Adamı, biraz fazla sertçe. “Onu tanıyamazsınız. Kendini bir bitkiye dönüştürdü.” Bunu nereden çıkardı şimdi? Çok yorgun. Saçmalamaya başladı.</p>

  <p>“Flurya neden yiyeceğe dönüştü ki?” diye soruyor Abra­ham Lincoln.</p>

  <p>“Yiyebileceğiniz bir bitki değil” diyor Kar Adamı. “Ağaç gibi daha çok.”</p>

  <p>Şaşkın bakışlar. “Seninle konuşuyor. Ağaç olduysa nasıl konuşabiliyor?”</p>

  <p>Bunu açıklamak zor olacak. Hata yaptı. Bir merdivenin tepesinde dengesini yitirmiş gibi hissediyor kendini. Tutunmaya çalışıyor. “Ağızlı bir ağaç” diyor.</p>

  <p>“Ağaçların ağzı olmaz” diyor bir çocuk.</p>

  <p>“Bakın” diyor bir kadın (Madam Curie? Sacajewa?). “Kar Adamı ayağını incitmiş.” Kadınlar kendini kötü hisset­tiğini hep sezer. Konuyu değiştirmeye çalışıyorlar, onu rahat­latmak için. “Ona yardım etmeliyiz.”</p>

  <p>“Hadi ona balık bulalım. Balık ister misin Kar Adamı? Antilop'tan balık isteriz, senin için. Uğrunda ölmesi için."</p>

  <p>"İyi olur" diyor Kar Adamı rahatlayarak.</p>

  <p>"Antilop iyi olmanı ister."</p>

  <p>Biraz sonra yere uzanıyor. Etrafına toplanıp kedi gibi mırlıyorlar. Ağrı azalıyor ama ellerinden geleni yapsalar da şişlik tamamen inmiyor.</p>

  <p>"Çok derin bir yara olmalı.”</p>

  <p>"Yetmedi.”</p>

  <p>"Sonra tekrar deneyelim.”</p>

  <p>Ona balık getiriyorlar, pişirilmiş ve yapraklara sarılmış. Yiyişini sevinçle izliyorlar. Aslında çok aç değil (ateşi yüzün­den) ama yemeye çalışıyor, çünkü korkmalarını istemiyorlar.</p>

  <p>Çocuklar heykeli parçalamaya başladılar bile. Parçaları sahile geri götürmeyi planlıyorlar. Kadınlar, Antilop’un öğre­tisinin bu olduğunu söylüyor ona: Bir şey kullanıldıktan son­ra eski yerine konmalı. Kar Adamı’nın resmi işe yaradı: Ger­çek Kar Adamı aralarına döndüğüne göre, benzerine gerek kalmadı. Kar Adamı eski sakalını, eski kafasını çocukların elinde görmeyi tuhaf buluyor. Sanki parçalanıp dağıtılan kendisi.</p>
</body>
</html>
