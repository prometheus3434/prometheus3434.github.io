<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>Hazır yemek</h2>

  <p>İşte Jimmy’nin aklından zaman zaman geçirdiği kısım geldi. <i>Keşke</i> diye düşünüp duruyor. Ama <i>keşke ne?</i> Ne söylese ya da yapsa geleceği değiştirebilirdi ki? Olacakları nasıl değiştire­bilirdi? Genel anlamda baktığında, hiçbir şeyi değiştiremez­di. Özel anlamda baktığındaysa... Öyle çok şeyi değiştirebi­lirdi ki.</p>

  <p><i>Gitme. Burada kal.</i> Bunları dese, en azından birlikte olurlardı. Hatta Antilop kurtulabilirdi belki. Neden olmasındı ki? Şimdi burada, yanında olurdu.</p>

  <p><i>Acıktım. Çarşıya gitmek istiyorum. Biraz hava almalıyım. Yürümeye ihtiyacım var.</i></p>

  <p><i>Seninle geleyim. Dışarısı güvenli değil.</i></p>

  <p><i>Saçmalama! Ortalık muhafız kaynıyor. Hepsi beni tanır. Kimse benim kadar güvende olamaz.</i></p>

  <p><i>İçimde kötü bir his var.</i></p>

  <p>Oysa içinde kötü bir his yoktu. O akşamı mutlu geçir­mişti, mutlu ve tembel. Antilop bir saat önce gelmişti. Flurya’nın Çocukları'nın yanından geliyordu. Onlara birkaç yap­rak ve ot türü daha öğretmişti. Duştan yeni çıktığından ıslaktı. Üstünde kırmızı ve turuncu kelebeklerle bezeli bir tür kimono vardı. Esmer saçını pembe kurdelelerle bağlayıp, tokalarla gevşek bir topuz yapmıştı. Antilop’un kapısında soluk soluğa, heyecanla, mutlulukla ya da mutluluk taklidiyle belir­diğini görünce, Jimmy’nin ilk işi onun saçını açmak olmuştu. Antilop’un saç örgüsü Jimmy’nin eline üç kez dolanmıştı.</p>

  <p>"Flurya nerede?” diye fısıldadı Jimmy. Antilop limon ve ezilmiş şifalı bitki kokuyordu.</p>

  <p>"Kaygılanma Jimmy.”</p>

  <p>"Nerede o?”</p>

  <p>“CennetZarı’nda değil. Dışarı çıktı. Bir görüşmesi var. Döndüğünde beni görmek istemiyor. Bu gece düşünecekmiş. Düşünürken asla seks yapmak istemez. ”</p>

  <p>“Beni seviyor musun?”</p>

  <p>Ah o kahkahası. Ne demek istemişti ki? <i>Salakça bir soru. Neden sordun ki? Çok konuşuyorsun.</i> Ya da belki de: <i>Sevgi nedir ki?</i> Ya da muhtemelen: <i>Tabii ki hayır.</i></p>

  <p> </p>

  <p>Sonra zaman geçti. Sonra Antilop saçını topladı. Sonra ki­monosunu giydi. Sonra kuşağıyla belini bağladı. Jimmy onun arkasında durup aynadan izledi. Ona sarılmak, tekrar soy­mak, tekrar sevişmek istedi.</p>

  <p>“Biraz daha kal” dedi ama ona, <i>biraz</i> kal demenin asla yararı olmazdı. Antilop karar verdi mi mutlaka yapardı. Jimmy bazen Antilop’un listesinde daha bir sürü erkek oldu­ğundan, geceyi daha bir sürü kişiyle geçireceğinden şüphele­niyordu. Aşağılık bir düşünceydi ama olabilirdi. Antilop’un kendisinden uzaktayken neler yaptığını hiç bilmiyordu.</p>

  <p>"Hemen dönerim” dedi Antilop, pembeli kırmızılı san­daletlerini giyerken. "Pizza getireceğim. Salata ister misin Jimmy?”</p>

  <p>"Neden bu boktan yerden kurtulup başka yerlere gitmi­yoruz?” dedi Jimmy birden.</p>

  <p>"Nasıl yani? CennetZarı’ndan mı gidelim? Niye ki?”</p>

  <p>"Birlikte olabiliriz.”</p>

  <p>"Jimmy, çok komiksin! Birlikteyiz ya!”</p>

  <p>"Flurya’dan uzaklaşabiliriz” dedi Jimmy. "Gizli gizli gö­rüşmemize gerek kalmaz ve...”</p>

  <p>"Ama Jimmy.” Faltaşı gibi gözler. "Flurya’nın bize ihtiya­cı var!”</p>

  <p>"Bence biliyor” dedi Jimmy. "Bizi biliyor.” Buna inanmı­yordu, daha doğrusu hem inanıyor hem inanmıyordu. Son za­manlarda giderek ihtiyatsızlaştıkları kesindi. Flurya anlamamış olamazdı herhalde? Pek çok açıdan zehir gibi olan birinin, bazı konularda embesil olması mümkün müydü? Ya da Flurya, Jimmy’den de sinsi biri miydi yoksa? Öyleyse bile hiç belli etmiyordu.</p>

  <p>Jimmy odasında gizli mikrofonlar ve kameralar arar ol­muştu. Ne aradığını biliyor ya da bildiğini sanıyordu. Ama hiçbir şey bulamamıştı.</p>

  <p> </p>

  <p>Bazı ipuçları vardı, diye düşünüyor Kar Adamı. İpuçları vardı ama göremedim.</p>

  <p>Mesela Flurya bir keresinde şöyle demişti: “Sevdiğin bi­rinin acısını dindirmek için onu öldürür müydün?”</p>

  <p>“Yani ötanazi yapmak gibi mi?” demişti Jimmy. “Evcil kaplumbağanı öldürmek filan gibi mi?”</p>

  <p>"Söyle” demişti Flurya.</p>

  <p>"Bilmem. Ne tür bir sevgi, ne tür bir acı?”</p>

  <p>Flurya konuyu değiştirmişti.</p>

  <p>Sonra bir gün öğle yemeğinde, “Başıma bir şey gelirse CennetZarı Projesi sana emanet” demişti. “Buradan her ayrı­lışımda yönetimi devralmanı istiyorum. Bunu bütün persone­le bildirdim.”</p>

  <p>"Ne demek istiyorsun?” demişti Jimmy. "Başına ne gele­bilir ki?”</p>

  <p>"Bilirsin.”</p>

  <p>Jimmy, Flurya’nın kaçırılmaktan ya da rakipler tarafın­dan dövülmekten söz ettiğini sanmıştı: Site dâhilerinin başı­na böyle şeyler gelebiliyordu. "Tamam” demişti. "Ama birin­cisi, en iyi güvenlik sistemi sende var. İkincisi, buradaki insanlar benden çok daha donanımlı kişiler. Böyle bir projeyi yönetemem. Bilim adamı değilim.”</p>

  <p>"Buradakilerin hepsi uzman” demişti Flurya. "CennetZarı modelleriyle empati kuramazlar. Başarılı olamazlar. Sa­bırsızlanırlar. Ben bile yapamıyorum. Onların dalga boyutuna geçemiyorum. Ama sen daha çok genel kültür adamısın."</p>

  <p>“Nasıl yani?”</p>

  <p>"Yanisi, herhangi bir konuda uzman değilsin. Aylaklığı seviyorsun. Tıpkı onlar gibi.”</p>

  <p>"Sağol” demişti Jimmy.</p>

  <p>"Hayır, ciddiyim. Ben... Senin olmanı istiyorum.”</p>

  <p>"Ya Antilop?” demişti Jimmy. "Flurya’nın Çocukları’nı benden çok daha iyi tanıyor.” Jimmy ile Antilop, Flurya’nın Çocukları deseler de, Flurya'nın asla kullanmadığı bir terim­di bu.</p>

  <p>"Ben olmazsam Antilop da olmaz” demişti Flurya.</p>

  <p>“İntihar mı eder? Hadi ya! Cenaze ateşine mi atar kendi­ni?”</p>

  <p>"Onun gibi bir şey” demişti Flurya sırıtarak. Jimmy o sı­rada bunu hem bir şaka hem de Flurya'nın dev egosunun bir belirtisi olarak algılamıştı.</p>

  <p>"Bence Flurya bizi gizlice izliyor” dedi Jimmy o son gece. Bu­nu söyleyince haklı olabileceğini fark etti. Oysa belki de yal­nızca Antilop'u korkutmak için söylemişti. Panikletmek için belki. Belirgin bir planı olmasa da. Kaçsalar nereye gidecek, Flurya’dan nasıl saklanacaklardı ki? Nereden para bulacak­lardı? Jimmy’nin pezevenkliğe mi başlaması gerekecekti? Halk Diyarı’nda gizlenirken para kazanmasını sağlayacak hiçbir becerisi yoktu çünkü. Oysa kaçarlarsa Halk Diyarı’nda gizlenmeleri gerekecekti. "Sanırım seni kıskanıyor.”</p>

  <p>"Yapma Jimmy. Beni neden kıskansın ki? Kıskançlığı onaylamaz o. Yanlış bir şey olduğunu düşünür.”</p>

  <p>“O da bir insan” dedi Jimmy. "Onaylayıp onaylamaması önemli değil.”</p>

  <p>“Jimmy, bence asıl kıskanan sensin.” Antilop gülümsedi, parmak uçlarında yükselip burnunu öptü. “Sen iyi bir çocuk­sun. Ama Flurya’yı asla terk etmem. Flurya’ya inanıyorum. Onun...” Uygun sözcüğü aradı. “...Vizyonuna inanıyorum. Dünyayı daha güzel bir yer haline getirmek istiyor. Bana hep söylüyor bunu. Bence güzel bir şey, değil mi Jimmy?”</p>

  <p>“Buna inanmıyorum” dedi Jimmy. “Neler dediğini bili­yorum ama asla kanmadım. O böyle şeyleri asla önemsemedi. Tek ilgilendiği şey...”</p>

  <p>“Ah, yanılıyorsun Jimmy. Sorunları saptadı. Bence hak­lı. Çok fazla insan var. Bu da insanları fesatlaştırıyor. Kendi hayatımdan biliyorum Jimmy. Flurya çok zeki bir adam!” Jimmy, Flurya’yı kötülemek hatasına düşmemeliydi. Flurya, Antilop’un kahramanıydı bir bakıma. Çok değer ver­diği biriydi. Jimmy ise değildi.</p>

  <p>“Tamam. Anlaşıldı.” En azından Antilop’u kızdırmamıştı. Asıl önemli olan buydu.</p>

  <p>Yalakanın teki olup çıkmışım, diye düşünüyor Kar Ada­mı. Büyülenmişim. Zapt edilmişim. Hâlâ da <i>öyleyim.</i></p>

  <p>"Jimmy, bana bir söz vermeni istiyorum."</p>

  <p>“Tabii. Nedir?”</p>

  <p>"Flurya burada olmazsa, bir yerlere giderse... Ben de bu­rada olmazsam, Flurya’nın Çocukları sana emanet.”</p>

  <p>"Neden burada olmayasın ki?” Yine kaygılar, şüpheler: Yoksa birlikte kaçmayı mı planlıyorlardı, onu bırakarak? Me­sele bu muydu? Antilop’un gözünde bir oyuncak, Flurya’nın gözünde bir saray soytarısı mıydı yalnızca? "Balayına filan mı çıkacaksınız?”</p>

  <p>"Saçmalama Jimmy. Onlar çocuk gibiler. Bakıcıya ihti­yaçları var. Onlara iyi davranmalısın.”</p>

  <p>“Yanlış adamı seçtin” dedi Jimmy. "Yanlarında beş daki­ka kalsam kafayı yerim.”</p>

  <p>"Yapabileceğini biliyorum. Ciddiyim Jimmy. Yapacağını söyle. Beni hayal kırıklığına uğratma. Söz mü?” Jimmy’yi ok­şuyor, kolundan yukarıya öpücükler konduruyordu.</p>

  <p>"Pekâlâ, tamam. Söz veriyorum. Mutlu musun?” Ona herhangi bir şeye mal olmamıştı. Nasılsa böyle bir durum ol­mayacaktı.</p>

  <p>“Evet, şimdi mutluyum. Hemen dönerim Jimmy. Sonra yemek yeriz. Ançüez ister misin?’’</p>

  <p>Aklından ne geçiyordu? diye düşündü Kar Adamı, milyonun­cu kez. Ne kadarını tahmin ediyordu?</p>
</body>
</html>
