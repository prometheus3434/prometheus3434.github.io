<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>Kurtekler</h2>

  <p>Martha Graham’a kıyasla Watson-Crick bir saraydı. Giriş yo­lunda enstitünün maskotu keçicekin tunç bir heykeli vardı. Keçicek, yapılan ilk başarılı genetik birleştirmelerden biriydi. O yüzyılın başında Montreal’de, süte esnek ve ipeksi örüm­cek ağları katmak için yaratılmış, keçiyle örümcek karışımı bir yaratıktı. Bugünlerdeyse en çok kurşun geçirmez yelek üretiminde faydalanılıyordu. Güvenlik görevlilerinin taptığı bir hayvandı.</p>

  <p>Güvenlik duvarının iç tarafındaki engin arazi muhteşem görünüyordu. Flurya buranın tasarımını JigScape Fakültesi’nin yaptığını söyledi. Botanik Transgenetik (Süsleme Bö­lümü) öğrencileri kuraklığa ve sele dayanıklı çok sayıda tro­pik karışım yaratmıştı. Bunların donuk krom sarısı, parlak alev kırmızısı, fosforlu mavi ve neon moru renklerde yaprak­ları, çiçekleri vardı. Yollar düzgün ve genişti, Martha Graham’ın çatlak beton yollarının tersine. Öğrenciler ve çalışan­lar bu yollardan elektrikli golf arabalarıyla geçiyordu.</p>

  <p>Yer yer devasa yapay kayalar görülüyordu. Bunlar geri dönüşümlü plastik şişelerle dev kaktüslerin ve çeşitli lithop bitkilerinin <i>(Mesembryanthemum</i> familyasının canlı taş türle­rinin) karışımından yapılmışlardı. Flurya, Watson-Crick’te geliştirilen bu orijinal karışımın patentli olduğunu ve artık epey para kazandırdığını söyledi. Yapay kayalar gerçek kaya­lar gibi görünüyordu ama daha hafiftiler. Ayrıca nemli hava­larda su emiyor ve kuraklık dönemlerinde salıyorlardı. Böylece doğal çimenlik regülatörleri vazifesi görüyorlardı. Onlara Kayalatör deniyordu. Ama sağanak sırasında onlardan uzak durmak gerekirdi, çünkü bazen patlayabiliyorlardı.</p>

  <p>Ama artık sorunların çoğu halledildi, dedi Flurya. Her ay yeni gelişmeler ekleniyordu. Öğrenci ekibi Musa Modeli diye bir şey geliştirmeyi planlıyordu. Kriz zamanlarında kulla­nılacak tatlı içme suyu depoları olacaktı bunlar. Asanızla Vu­run Yeter, diye bir slogan kullanılacaktı.</p>

  <p>"Nasıl çalışıyor peki?" diye sordu Jimmy, hayranlığını belli etmemeye çalışarak.</p>

  <p>"Bilmem” dedi Flurya. "NeoJeoloji bölümünde okumu­yorum ki."</p>

  <p>“Şu kelebekler... Onlar da mı yeni?” diye sordu Jimmy biraz sonra. Baktığı kelebeklerin krep boyutunda kanatları vardı. Renkleri pespembeydi. Mor çalılardan birinde toplan­mışlardı.</p>

  <p>“Yani doğa tarafından mı yaratıldılar, yoksa insanoğlu tarafından mı diye mi soruyorsun? Bir başka deyişle, gerçekler mi yoksa yapaylar mı?"</p>

  <p>“Hımm" dedi Jimmy. Flurya ile <i>gerçek nedir,</i> tartışmasına girmek istemiyordu.</p>

  <p>“Hani insanlar saçlarını boyatır ya da dişlerini yaptırır. Ya da kadınlar göğüslerini büyültür, bilirsin."</p>

  <p>“Eee?"</p>

  <p>“Bunları yaptırdıktan sonra, yapılan şey doğal gibi olur. Sürecin bir önemi kalmaz."</p>

  <p>“Yapay göğüsler kesinlikle doğal göğüsler gibi değil" dedi Jimmy. Tecrübenin konuştuğunu düşünüyordu.</p>

  <p>“Yapay olduklarını fark edebildiysen kötü yapılmışlar demektir. Bu kelebekler uçuyor, çiftleşiyor, yumurtluyorlar. Yumurtalardan tırtıllar çıkıyor."</p>

  <p>“Hımm" dedi Jimmy tekrar.</p>

  <p> </p>

  <p>Flurya’nın oda arkadaşı yoktu. Jaluzileri uzaktan kumandalı, havalandırması gerçekten çalışan, ahşap tonlarının hâkim olduğu süitinde yalnızdı. Suit geniş bir yatak odasından, buhar­lı duşlu kapalı bir banyodan, çekyatlı bir yemek salonundan (Flurya, Jimmy'nin orada yatacağını söyledi) ve son derece ile­ri bir bilgisayar ve ses sistemi teknolojisiyle donatılmış bir ça­lışma odasından oluşuyordu. Suitte hizmetçi servisi de vardı. Kadınlar kirli çamaşırları alıp yıkadıktan ve ütüledikten sonra geri getiriyorlardı. (Bunu işitmek Jimmy'nin moralini bozdu. Martha Graham’da çamaşırlarını bizzat yıkamak zorunda kalı­yordu, eski ve gürültülü çamaşır makineleriyle, giysileri kavu­ran kurutucuları kullanarak. Makinelere plastik jetonlar atmak gerekiyordu, çünkü bozuk paralar sıkışabiliyordu.)</p>

  <p>Flurya'nın küçük ve sevimli bir mutfağı da vardı. “Mik­rodalgayı pek kullanmıyorum gerçi” dedi Flurya. “Yalnızca hafif bir şeyler atıştırmak istediğimde. Genellikle yemekha­nede karnımızı doyururuz. Her fakültede bir tane var.”</p>

  <p>“Yemekler nasıl peki?’’ diye sordu Jimmy. Kendini gide­rek bir mağara adamı gibi hissediyordu. Mağarada yaşayan, haşeratla boğuşan, bulabildiği kemikleri kemiren biri gibi.</p>

  <p>“Gıda işte” dedi Flurya.</p>

  <p> </p>

  <p>İlk gün, Watson-Crick’in harikalarından bir kısmını gezdiler. Flurya her şeyle ilgileniyordu... Sürdürülen bütün projelerle. “Geleceğin dalgası" deyip duruyordu, ki üçüncü seferden son­ra sinir bozucu olmaya başladı.</p>

  <p>Önce Botanik Dekor'a gittiler. Burada son sınıf öğrenci­lerinden oluşma beş kişilik bir ekip, rengi insanın ruh haline göre değişecek bir Akıllı Duvarkâğıdı üstünde çalışıyordu. Bu duvar kâğıdının içinde (Jimmy’ye söylediklerine göre) enerji­yi hisseden Kirilia yosunlarının değiştirilmiş bir formu ve alt­larında yosun besinlerinden ibaret bir tabaka vardı. Ama ba­zı sorunların giderilmesi gerekiyordu henüz. Duvar kâğıdı rutubetli havada kısa ömürlü oluyordu, çünkü besinler çabu­cak tükeniyor, böylece kağıdın rengi griye dönüyordu. Ayrıca şehvetle cinayet arzusu arasındaki farkı ayırt edemiyordu. Mesela donuk, yeşilimsi kırmızı, damarlı bir desen istediğiniz­de, karşınızda erotik bir pembe bulabilirdiniz.</p>

  <p>O ekibin bir başka projesi de yine aynı şeyi yapacak olan banyo havlularıydı. Ama yosunlar ıslanınca şişip büyümeye başlıyorlardı. Deneklerden hiçbiri sabah kalkınca havluları­nın dörtköşe mantarlar gibi şişip banyo zemininde süründü­ğünü görmekten hoşlanmamıştı şimdiye dek.</p>

  <p>"Geleceğin dalgası” dedi Flurya.</p>

  <p>Sonra NeoZiraat'a gittiler. Öğrenciler buraya Nakış Çiftliği diyordu kendi aralarında. Tesise girmeden önce biyogiysiler giymek, ellerini yıkamak ve koni biçimli burun filtre­leri takmak zorunda kaldılar, çünkü görecekleri şeyler tama­men zararsızlaştırılamamıştı henüz. Woody Woodpecker gibi gülen bir kadın onları çeşitli koridorlardan geçirdi.</p>

  <p>"Bu en sonuncusu” dedi Flurya.</p>

  <p>Baktıkları şey sarımtırak, benekli deriyle kaplı gibi görü­nen, ampüle benzer bir nesneydi. İçinden yirmi kadar kalın et borusu çıkıyordu. Her borunun ucunda bir başka ampül büyümekteydi.</p>

  <p>“Bu da ne böyle?" diye sordu Jimmy.</p>

  <p>“Bunlar tavuk" dedi Flurya. “Tavuk organları. Ama bu yalnızca ciğer. But uzmanları da var. Normalden on iki kat hızlı but üretebiliyorlar."</p>

  <p>“Ama kafaları yok" dedi Jimmy. Meseleyi kavrayabilmişti (ne de olsa çocukluğu <i>sus multiorganifer</i>’lerle geçmişti), ama buradakiler işi biraz abartmışlardı doğrusu. Çocukluğundaki domuzonların en azından kafaları vardı.</p>

  <p>"Şu ortadaki kafası" dedi kadın. “Tepesinde bir ağız var. Besinler oradan içeri atılıyor. Gözleri ve gagası yok, çünkü böyle şeylere ihtiyacı yok."</p>

  <p>“Çok korkunç" dedi Jimmy. Bir kâbustaydı sanki. Karşı­sında canlı, borulu bir protein makinesi duruyordu.</p>

  <p>"Deniz anemonu planını hatırla” dedi Flurya. "Daha iyi anlayacaksın.”</p>

  <p>"Peki ama bu yaratık neler düşünüyor?” dedi Jimmy.</p>

  <p>Kadın yine ağaçkakan gibi güldü. Sonra sindirim, asimi­lasyon ve büyümeyle ilgisi olmayan bütün beyin fonksiyonla­rını iptal ettiklerini açıkladı.</p>

  <p>“Tavukla kancalı kurt arası bir yaratık diyebiliriz” dedi Flurya.</p>

  <p>“Büyüme hormonları eklemeye gerek yok” dedi kadın. "Hormon üretimi normalden fazla zaten. Tavuk göğsü iki hafta­da yetişiyor. Bilinen en başarılı hızlı tavuk yetiştirme çiftliği operasyonundan üç hafta daha hızlıyız. Hayvan hakları savunucuları da ağızlarını açamaz, çünkü bu yaratık acı hissetmiyor."</p>

  <p>“O çocuklar köşeyi dönecek” dedi Flurya dışarı çıktıkla­rında. Watson-Crick'teki öğrenciler, orada yaptıkları icatların gelirlerinin yarısını alıyorlardı. Flurya bunun iyi bir teşvik ol­duğunu söyledi. “O icada ChickieNob demeyi düşünüyorlar."</p>

  <p>“Satılmaya başlandı mı?" diye fısıldadı Jimmy. Bir Chic­kieNob yiyebileceğini sanmıyordu. Dev bir siğili yemekten farksızdı bu. Ama belki de yapay göğüslerde olduğu gibi (yani kaliteli olanlarda), farkı ayırt etmek imkânsızdı.</p>

  <p>“Hazır yemek satıcıları şimdiden projeyle ilgilenmeye başladı" dedi Flurya. "Yatırımcılar kuyruğa girdi. Fiyatları epeyce düşürecek bir buluş."</p>

  <p> </p>

  <p>Jimmy, Flurya’nın kendisini takdim etme tarzını sinir bozucu bulmaya başladıysa da (“Bu nörotipik Jimmy"), bunu belli et­meyecek kadar akıllıydı. Yine de kendisine Cro Magnon den­mesi gibi bir şeydi bu. Yakında onu bir kafese kapatıp muz ye­dirmeye ve elektropodlarla dürtüklemeye başlarlardı herhalde.</p>

  <p>Watson-Crick kadınlarından da pek hoşlanmamıştı. Bel­ki hoşlansa da fark etmezdi ya. Akılları başka şeylerde gibiydi. Jimmy birkaç asılma denemesinde şaşkın bakışlarla karşılaştı (şaşkın ve ters, sanki o kadınların halılarına işemişti).</p>

  <p>Oysa o kadar bakımsız, o kadar pis ve rüküştüler ki, Jimmy'nin ayaklarına kapanmaları gerekirdi. Ekose gömlekler gi­yiyorlardı. Saçlarına muhteşem denemezdi. Çoğununki mut­fak makasıyla kesilmiş gibiydi. Jimmy'ye piroman vejetaryen, Tanrı'nın Bahçıvanı Bernice'i hatırlatıyorlardı. Bernice mo­deli Martha Graham'da bir istisnaydı. Orada kızlar, eskiden ya da şimdi sanatla (mesela dans, oyunculuk, şarkıcılık, perfor­mans sanatları, kavramsal fotoğraf gibi şeylerle) ilgilendikleri ya da gelecekte ilgilenecekleri izlenimini uyandırmaya çalışır­lardı. Zarif olmaya çalışır, tarz peşinde koşarlardı. Başarılı olup olmamaları ayrı bir meseleydi. Oysa burada Bernice tipi istis­na değil kuraldı. Buradakilerin tek farkı, çoğunun dinsel mesajlı tişörtler giymemesiydi. Genellikle üstlerinde karmaşık matematik denklemleri yazılı tişörtler giyiliyordu, ki bunları anlayabilenler kıs kıs gülüyorlardı.</p>

  <p>“Şu tişörtte ne yazıyor?" diye sordu Jimmy artık kendini tutamayınca. İnsanlar birbirlerine “Çak dostum!" deyip gülü­şürken, o sanki demin parasını çaldırmış gibi aval aval bakın­maktan sıkılmıştı.</p>

  <p>“O kız fizikçi" dedi Flurya, bu her şeyi açıklarmışçasına.</p>

  <p>“Yani?’’</p>

  <p>“Yani, tişörtü on birinci boyutla ilgili."</p>

  <p>“Espri ne peki?"</p>

  <p>“Biraz karışık" dedi Flurya.</p>

  <p>“Anlatsana."</p>

  <p>“Boyutları bilmen gerekiyor. Bildiğimiz boyutların için­de güya nasıl kıvrılmış halde olduklarını."</p>

  <p>“Eee?’’</p>

  <p>“Şöyle demek gibi: Seni bu dünyanın dışına çıkarabili­rim ve bu yalnızca birkaç nanosaniye sürer ama bizim boyutu­muzda bu nanosaniyeleri ölçmenin bir yolu yok.”</p>

  <p>“Bütün bunları semboller ve sayılarla mı söylüyor?”</p>

  <p>“Kısaca evet.”</p>

  <p>“Hımm.”</p>

  <p><i>“Komik demedim"</i> dedi Flurya. “Onlar fizikçi. Sırf onlara komik geliyor. Sorduğun için söyledim.”</p>

  <p>“Yani şöyle demek istiyor: Penisini beğenseydim çıkabi­lirdik ama beğenmiyorum. Öyle mi?” dedi Jimmy epey düşün­dükten sonra.</p>

  <p>“Jimmy, sen bir dahisin" dedi Flurya.</p>

  <p> </p>

  <p>“Burası BiyoSavunma" dedi Flurya. “Son durak. Söz.” Jimmy'nin sıkılmaya başladığını sezmişti. Aslında bütün bunlar ona çocukluğunu hatırlatıyordu fazlasıyla. Laboratuvarlar, tu­haf biyoformlar, sosyal açıdan spastik bilim adamları. Çocuk­luğuysa dönmek istediği en son yerdi. Martha Graham’ı bile yeğlerdi.</p>

  <p>Sıra sıra kafeslerin önünde duruyorlardı. Her birinde bi­rer köpek vardı. Cinsleri ve boyutları farklıydı ama hepsi de Jimmy’ye sevgiyle bakıp kuyruk sallıyorlardı.</p>

  <p>“Köpek çiftliği" dedi Jimmy.</p>

  <p>“Pek sayılmaz" dedi Flurya. “Sakın parmaklığın arkasına geçme. Sakın elini uzatma."</p>

  <p>“Ama çok sevimliler" dedi Jimmy. Eskiden duyduğu hay­van besleme arzusu depreşivermişti. “Satılıklar mı?”</p>

  <p>“Köpek değiller. Köpeğe benziyorlar o kadar. Bunlar kurtek. Aldatıcı olmak için yaratıldılar. Elini uzatıp seveyim de­sen kolunu koparırlar. Şu iri pitbull karmasına bak mesela."</p>

  <p>“Niye böyle bir köpek yapmışlar ki?" dedi Jimmy bir adım gerileyerek. “Bunu kim ister?"</p>

  <p>"Güvenlik görevlileri istedi" dedi Flurya. “Sipariş ettiler. Epeyce fon ayrıldı. Bunları hendeklere filan koymayı düşünü­yorlar galiba.”</p>

  <p>"Hendeklere mi?”</p>

  <p>“Evet. Alarm sisteminden daha iyi. Bu yaratıkları etkisiz hale getirmek imkânsız. Dost olmak da mümkün değil. Ger­çek köpekler gibi değiller."</p>

  <p>“Ya kaçarlarsa? Etrafa saldırırlarsa? Üremeye başlarlarsa. Üremeleri durdurulamazsa? O iri, yeşil tavşanlar gibi?"</p>

  <p>“Can sıkıcı olur" dedi Flurya. “Ama kaçamazlar. Tanrı kiliseler için neyse, doğa da hayvanat bahçeleri için odur."</p>

  <p>“Yani ne demek istiyorsun?” dedi Jimmy. Flurya’yı dik­katli dinlemiyordu. ChickieNoblar ve kurtekler kaygılandır­mıştı onu. Neden aşılmaması gereken bir sınır aşılmış gibi hissediyordu? Aşırı nedir? Abartmak nedir?</p>

  <p>“Şu duvarlarla parmaklıkların bulunmasının bir nedeni var" dedi Flurya. “Girmemizi önlemek için değil, onların çık­masını önlemek için konuldular. İnsanlara engeller gerekir, her iki durumda da.”</p>

  <p>“Onlara karşı mı?”</p>

  <p>“Doğa ve Tanrı.”</p>

  <p>‘‘Tanrı’ya inanmazsın sanıyordum" dedi Jimmy.</p>

  <p>“Doğa’ya da inanmam" dedi Flurya. “En azından baş harfi büyük yazılana.”</p>
</body>
</html>
