<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>Yırtıcılık</h2>

  <p>Jimmy dört delirtici yıldan sonra Martha Graham’ın Sorunbilim bölümünün boktan diplomasını aldı. Hemen bir iş bulabil­meyi ummuyordu. Sahiden de bulamadı. Haftalar boyu iş başvuruları yaptı. Cevapları hemen geliyordu. Bazılarının üstünde yağ lekeleri ve parmak izleri oluyordu. Bodrum katlarında çalı­şan kişiler tarafından öğle yemeği sırasında çevrilmiş olmalıy­dılar. Jimmy azimle başvuruda bulunmayı sürdürüyordu.</p>

  <p>Martha Graham kütüphanesinde bir yaz işi bulmayı ba­şardı. Eski kitapları tarayıp yok edilecekleri işaretlerken, han­gilerinin dijital formda korunması gerektiğine karar veriyor­du. Ama dönemin yarısında işini kaybetti, çünkü hiçbir kitaba kıyamıyordu. Daha sonra o zamanki kız arkadaşının yanına taşındı. Kız bir kavramsal sanatçıydı. Amanda Payne adında, uzun saçlı, esmer biriydi. Aslında ona dair pek çok şey gibi adı da uydurmaydı. Gerçek adı Barb Jones’tu. Kendi­ni baştan yaratması gerektiğini söylemişti Jimmy’ye. Orijinal hali (yani Barb), aşağılık beyazlardan oluşma tacizci, şişman ailesi tarafından öylesine ezilmişti ki, ev bahçesinde satışa çı­karılan değersiz bir eşyaya dönüşmüştü, eğik çatallardan ya­pılma bir rüzgâr çanı ya da üç ayaklı bir tabure gibi.</p>

  <p>Jimmy’ye çekici gelen yönü buydu. “Ev bahçesinde satışa çıkarılan değersiz eşyalar" bile Jimmy için egzotik bir kavram­dı. Kızı onarmak, tamir ermek, boyamak istemişti. Gıcır gıcır yapmak istemişti. “İyi kalplisin" demişti kız ona, savunma du­varlarının arkasına geçmesine ilk izin verişinde. Düzeltme: giy­silerinin.</p>

  <p>Amanda’nın Modüllerden birinde, iki erkek ressamla paylaştığı berbat bir apartman dairesi vardı. Üçü de Halk Diyarı’ndan gelmeydiler. Martha Graham’da burslu okuyorlar­dı. Kendilerini Jimmy gibi ayrıcalıklı, zayıf, dejenere olmuş Site çocuklarından üstün görüyorlardı. Onlar sert ve darbelere dayanıklı savaşçılar olmak zorunda kalmışlardı. Hayatın ger­çekleriyle yüzleşmenin onlara üstün bir bakış açısı kazandır­dığı iddiasındaydılar. Adamlardan biri intiharı denemişti ve bunun sayesinde özel bir mertebeye ulaştığını ima eder gibiy­di. Diğeriyse bol miktarda eroin kullanmış ve satmıştı. Sonra kendini sanata vermişti ama eroini bırakıp bırakmadığı belir­sizdi. Jimmy ilk birkaç hafta boyunca onları karizmatik buldu. Daha sonraysa boktan teknisyenler ve kendini beğenmiş züp­peler olduklarına karar verdi.</p>

  <p>İki adam Jimmy’ye az çok katlanıyorlardı. Jimmy onlara yaranmak için bazen yemek yapıyordu (o üç ressam da mikro­dalga fırınlara burun kıvırır, bizzat pişirdikleri makarnaları yemeyi yeğlerlerdi) ama iyi bir aşçı değildi. Bir gece eve bir kutu ChickieNobs Bucket O’Nubbins getirme gafletinde bu­lundu. Köşede bir ChickieNobçu açılmıştı. ChickieNob’un tadı fena değildi, kökenlerini aklınıza getirmezseniz. O gece­den sonra iki adam Jimmy ile pek konuşmaz oldular.</p>

  <p>Ama birbirleriyle konuşuyorlardı. Haklarında bilgili ol­duklarını iddia ettikleri bir sürü saçma sapan şeyden bahsedi­yor, Jimmy’ye yönelik kışkırtıcı laflar ve hakaretler ediyor, vaazlar veriyorlardı. Onlara göre her şey altı yedi bin yıl ön­ce, tarımın icadıyla bitmişti. O noktadan sonra insanoğlu de­nen deneyin başarısız olacağı kesinleşmişti. Yiyecek bolluğu insanların sayısını arttıracak, bütün yiyecekler bitince de soylarının tükenmesine yol açacaktı.</p>

  <p>“Çözüm ne peki? Biliyor musunuz ki?" dedi Jimmy. On­ları iğnelemekten hoşlanmaya başlamıştı. Onlar kimdi ki yar­gılarda bulunuyorlardı? Kendileriyle alay edildiğini fark et­meyen ressamlar, doğru analizler yapmanın doğru çözümler bulmakla eşdeğer olmadığını, doğru çözümler bulunmayışı­nın doğru analizleri geçersiz kılmayacağını söylediler.</p>

  <p>Belki de çözüm filan yoktu. İnsan toplumunun bir tür canavar olduğunu iddia ediyorlardı. Temel yan ürünleri ce­setler ve çöplerdi. İnsanoğlu öğrenmekten aciz, aynı salakça hataları durmadan tekrarlayan, günü kurtarmak uğruna uzun vadede acı çekmeyi göze alan bir yaratıktı. İnsan toplumu ge­zegendeki bütün diğer biyoformları ısrarla yiyip bitiren, yeryüzündeki yaşamı öğüten, işlenmiş ve kısa sürede modası ge­çecek plastik çöpler biçiminde sıçan dev bir sülüktü.</p>

  <p>“Bilgisayarlarınız gibi mi?” diye mırıldandı Jimmy. “On­lar da insanoğlunun icadı. Hani şu eserlerinizi yapmakta kul­landığınız bilgisayarlar.”</p>

  <p>Ressamlar onu duymazdan geldiler. Yakında yeryüzünün toprağa yarı-gömülü tüplerle kaplanacağını söylediler. Üzerin­deki hava ve ışık yapay olacaktı. Yerkürenin ozon ve oksijen tabakaları tamamen yok edilecekti çünkü. İnsanlar o tüplerin içinde tek sıra halinde, çırılçıplak sürüneceklerdi. Gördükleri tek manzara, önlerindeki kişinin kıçı olacaktı. Sidikleri ve bokları yerdeki deliklerden akacaktı. Dijital bir mekanizma ta­rafından rastgele seçilen kişiler yan tünellere çekilip parçalan­dıktan sonra, tüplerin iç duvarlarındaki emziğe benzer uzantı­lar yoluyla diğerlerine yedirilecekti. Kendi içinde yeterli, daimi bir sistem olacaktı bu. Layıklarını bulacaklardı.</p>

  <p>“Böylece savaşlar ortadan kalkacak herhalde” dedi Jimmy. “Hepimizin kalın diz kapakları olacak. Peki ya seks? O daracık tüplerin içinde seks yapmak kolay olmasa gerek.” Amanda ona pis pis baktı. Ama bir suç ortağı gibi aynı zaman­da. Aynı soruyu kendisinin de akıl ettiği belliydi.</p>

  <p>Amanda pek konuşkan sayılmazdı. Sözcüklerden çok imgele­re düşkün olduğunu söylemişti. Görüntülerle düşündüğünü öne sürüyordu. Jimmy bu durumdan rahatsız değildi. Biraz si­nestezinin zararı olmazdı.</p>

  <p>“Peki şunu yaptığımda ne görüyorsun?” derdi ilişkileri­nin ilk ve en ateşli günlerinde.</p>

  <p>“Çiçekler” derdi Amanda. “İki üç tane. Pembe.”</p>

  <p>“Peki ya şu? Ne görüyorsun?"</p>

  <p>“Kımızı çiçekler. Kırmızı ya da mor. Beş altı tane."</p>

  <p>“Ya şu? Ah bebeğim, seni seviyorum!"</p>

  <p>“Neon!" Amanda iç geçirirdi. “Bu kez buketin tamamını gördüm."</p>

  <p>Jimmy, Amanda’nın o görünmez çiçeklerinden hoşlanı­yordu. Ne de olsa yeteneklerine övgüydü. Ayrıca Amanda’nın çok güzel bir kıçı vardı. Göğüsleri de yapay değildi. Ama (Jimmy bunu en başta fark etmişti) gözlerinin çevresi biraz soluktu.</p>

  <p>Amanda Teksaslı’ydı. Oranın çoraklaşmadan önceki ha­lini hatırladığını öne sürüyordu. Bu durumda, söylediğinden on yaş daha büyük olmalıydı. Akbaba Heykelleri adlı bir pro­je üstünde çalışmaktaydı epeydir. Bir kamyon dolusu iri hay­van leşlerini boş sahalara ya da kullanılmayan fabrikaların park alanlarına götürüp sözcük şeklinde diziyor, akbabaların gelip onları yemeye başlamasını bekliyor, sonra da bir heli­kopterden fotoğraflarını çekiyordu. Başlangıçta epey ilgi çek­mişti. Ayrıca birkaç çuval dolusu eleştiri mektubu ve Tanrı’nın Baçıvanları’yla kaçık tiplerden ölüm tehditleri almıştı. Mektuplardan biri Jimmy’nin eski oda arkadaşı Bernice’ten gelmişti. Bernice’in üslubu epey gelişmişti.</p>

  <p>Kalp üretim çiftliği zincirinden voliyi vurmuş olan yaşlı, üçkağıtçı bir zengin, Amanda’nın yeteneklerine fazla güve­nerek ona yüklü bir bağış yapmıştı. Amanda buna sevinmişti, çünkü o para olmasa projesini iptal etmek zorunda kalacaktı. Helikopterler çok masraflıydı. Güvenlik görevlileri de hava sahası konusunda sorun çıkarıyordu elbette. Herkesin hava­dan nükleer bomba atmak istediğini sanıyorlardı. Kiralık bir helikopterle herhangi bir yere uçma izni alabilmek için on­larla yatmak zorundaydınız, zengin ve rüşvetçi bir Site prensi değilseniz tabii.</p>

  <p>Parçalattığı sözcüklerin (onun tabiriyle) dört harften oluşması gerekiyordu. Amanda hangi sözcüğü seçeceğini uzun uzadıya düşünürdü. Alfabedeki her harfin kendine özgü bir havası, artı ya da eksi yükü vardı. Bu yüzden sözcükler özenle seçilmeliydi. Akbabalar tarafından parçalanırken önce canla­nıyor, sonra ölüyorlardı. Etkileyici bir süreçti bu (“Tanrı’nın düşünmesini izlemek gibi” demişti bir İnternet röportajında). Şimdiye kadar ACIM<a href="../Text/not.html#_edn1" id="_ednref1" title=""><sup>[1]</sup></a> (sohbet odalarındaki konuşmalarında soyadına yapılan bir göndermeydi), KİMİ ve AZİM sözcüklerini kullanmıştı. Jimmy ile tanıştığı yaz sıkıntıdaydı, çünkü şimdi hangi sözcüğü seçeceği konusunda kararsızdı.</p>

  <p>Jimmy nihayet bir iş buldu, tam artık haşlanmış makarnadan bıktığına ve Amanda’nın saçını çiğneyerek boşluğa bakmanın tahrik edici ve heyecanlandırıcı bulmadığına ka­rar verdiği sırada. Sefil Halk Diyarları’nın çok yakınında bu­lunan, AnooYoo adlı küçük bir Site şirketinde çalışacaktı. İş görüşmesine gittiği gün, kimsenin orada seve seve çalışmaya­cağını düşündü. Görüşmeleri yürüten kişilerin biraz laçka davranmasının nedeni bu olabilirdi. Kendisinden önceki bir iki düzine adayın işi reddettikleri belliydi. Jimmy görevlilere telepatik yoldan gülümsedi. Beni beğenmemiş olabilirsiniz, ama en azından ucuzum, mesajını gönderdi.</p>

  <p>Görevliler (iki kişiydiler, biri kadın biri erkek) Jimmy'nin yirminci yüzyıl kişisel gelişim kitapları üstüne yazdığı tezden çok etkilendiklerini söylediler. Pazarladıkları temel mallar arasında gelişim ürünleri de vardı... Artık kitap olma­sa da DVD’ler, CD-ROM’lar, web siteleri vb. Asıl parayı bunlar­dan değil, önerilen yöntemlerin etkinliğini optimuma çıka­ran araçlardan ve ilaçlardan kazanıyorlardı. Zihin ve beden birlikte gelişmeliydi. Jimmy’nin işi zihinler üstünde çalışmak­tı. Yani reklam yapmaktı.</p>

  <p>“İnsanlar mükemmeli ister” dedi adam.</p>

  <p>“Ama mükemmele giden yolun onlara adım adım göste­rilmesi gerekir” dedi kadın.</p>

  <p>“Basit bir biçimde” dedi adam.</p>

  <p>“Teşvik edici bir biçimde” dedi kadın. “Olumlu bir yak­laşımla.”</p>

  <p>“Gelişmek isterler” dedi adam. “Muhtemellik sanatıdır bu. Ama garantisi yoktur tabii.”</p>

  <p>“Tezinizi çok etkileyici bulduk” dedi kadın. “Son derece olgunca yazılmış.”</p>

  <p>“Bir asrı bilmek, diğer asırları da bilmektir” dedi adam.</p>

  <p>“Ama sıfatlar değişir” dedi Jimmy. “Modası geçmiş sıfat­ları kullanmaktan kötü bir şey olamaz.”</p>

  <p>“Kesinlikle!” dedi adam, sanki Jimmy evrenin sırrını bir anda çözüvermişçesine. Jimmy’nin elini kemiklerini kırmak istercesine sıktı. Kadın da Jimmy’ye sıcak, kırılgan bir biçim­de gülümsedi. Jimmy kadının evli olup olmadığını merak et­ti. AnooYoo’daki işinin maaşı dolgun değildi ama başka avantajlar sağlayabilirdi.</p>

  <p> </p>

  <p>Jimmy o akşam Amanda Payne’e talihinin yaver gittiğinden bahsetti. Amanda bir süredir para konusunda dırdır etmek­teydi (aslında dırdır sayılmazdı ama Jimmy’ye birkaç imada bulunarak, kendi spesiyalitesi olan uzun ve azimli sessizlikle­re Jimmy'nin de katılması gerektiğini belirtmişti). Bu yüzden Jimmy, Amanda'nın habere sevineceğini düşünmüştü. ChickieNob faciasından sonra ev halkıyla arası iyi değildi. Belki de artık sıcak, hüzünlü ve duygusal bir vedanın vakti gelmiş­ti. Jimmy son sözlerinin provasını yapmaya başlamıştı bile: <i>İhtiyaç duyduğun kişi ben değilim.</i> Sen <i>iyisini</i> hak ediyorsun. <i>Mahvolmana sebep olurum</i> vb. Ama bunları pat diye söylemek olmazdı, bu yüzden yeni işinden uzun uzadıya söz etmeye baş­ladı.</p>

  <p>“Artık eve biraz katkıda bulunabilirim” dedi, sorumluluk sahibi birinin etkileyici ses tonuyla konuştuğunu umarak.</p>

  <p>Amanda etkilenmemişti. “Nerede çalışacağım demiş­tin?” dedi. Sonra AnooYoo’nun sinir hastası ve saf insanların ceplerini boşaltmaktan, fobilerini sömürmekten başka bir amacı olmayan bir lağım çukuru olduğunu söyledi. Amanda’nın bir arkadaşı geçenlerde AnooYoo’nun depresyonu, kı­rışıkları ve uykusuzluğu gideren beş aylık bir tedavi programı­nı denemişti. Önerildiği gibi, bir Güney Amerika ağacının kabuğunu bir süre yedikten sonra, onuncu kattaki dairesin­den atmıştı kendini.</p>

  <p>“İşi reddedebilirim” dedi Jimmy bu öyküyü dinledikten sonra. "Daimi işsizler kulübüne katılabilirim. Ya da şimdiki gibi erkek cariyelik yapabilirim. Şaka şaka! Sakın öldürme beni!”</p>

  <p>Daha sonraki birkaç günde, Amanda her zamankinden de ketumlaştı. Sonra sanatsal yaratıcılığındaki tıkanıklığı aştığını söyledi Jimmy’ye. Akbaba Heykelleri projesinde kulla­nacağı yeni sözcüğü bulmuştu.</p>

  <p>“Nedir?" diye sordu Jimmy, ilgilenmiş gibi yaparak.</p>

  <p>Amanda ona anlamlı bir bakış fırlattı. “Âşık” dedi.</p>
</body>
</html>
