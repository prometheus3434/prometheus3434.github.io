<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>Aşık Flurya</h2>

  <p>Şimşekler çakıyor, gök gürlüyor, yağmur bardaktan boşanır­casına yağıyor, öyle ki hava beyaz görünüyor, her taraf beyaz, koyu bir sis, hareketli cam gibi. Kar Adamı (salak, aptal, kor­kak) surun üstüne çömelmiş, başını kollarıyla örtmüş, sanki bir tükürük yağmuru altında duruyor. O bir insanımsı, o bir in­sansı, o bir hilkat garibesi, korkunç bir yaratık. Bir efsane olabilirdi, ortalıkta efsane yaratabilecek insanlar kalsaydı.</p>

  <p>Keşke konuşabileceği birileri olsaydı yanında. Neler an­latırdı, ne çok sızlanırdı. Sevgilisinden yakınan bir âşık gibi konuşurdu. Konudan konuya atlardı.</p>

  <p>Çünkü artık zihnindeki trajik oyunun en önemli sah­nesine geldi: <i>Antilop girer</i> denen kısma. Ölümcül an. Ama hangi ölümcül an? <i><i>Antilop girer. Bir çocuk pornosu sitesindeki genç bir kızdır. Saçı çiçeklerle bezelidir. Çenesinde kremşanti var­dır.</i> Ya da Antilop girer. <i>Haberlerde çıkmış bir genç kızdır. Bir sapığın garajından kurtarılmışlar.</i> Ya da Antilop girer. <i>Flurya'nın özel çalışma odasında çırılçıplak duran bir eğitimcidir.</i> Ya da An­tilop girer. <i>Duş odasından çıkar. Saçına havlu sarılıdır.</i> Ya da An­tilop girer. <i>Koyu gri bir ipek pantolon ve ceket ile ağırbaşlı, yarım topuklu ayakkabılar giymiştir. Elinde bir çanta vardır. Küresel çalışan profesyonel bir Site pazarlamacısı görünümündedir.</i></i> Bun­ların hangisi olacak? Kar Adamı birincisiyle sonuncusu arasında bir bağ bulunduğuna emin olabilir mi? Yalnızca bir tek Antilop mı vardı, yoksa bir sürü mü?</p>

  <p>Hangisi olsa fark etmez, diye düşünüyor Kar Adamı, yüzünden yağmur suları süzülürken. Hepsi şu anda varlar, çünkü burada yanımdalar.</p>

  <p><i>Ah Jimmy, pozitif düşünmen ne güzel. Bunu anlayabilmene çok sevindim. CennetZarı’nı yitirdin ama içinde başka bir CennetZarı var, çok mutlu edici bir yer.</i> Sonra o hafif kahkaha, <i>tam sağ kulağında.</i></p>

  <p> </p>

  <p>Jimmy, Antilop’u hemen fark etmese de, o ilk gününde, tek taraflı aynadan bakarken görmüş olmalıydı. Flurya’nın Ço­cukları gibi çırılçıplaktı ve onlar gibi güzeldi. Bu yüzden uzaktan ayırt edilemiyordu. Uzun, siyah saçı takısızdı. Sırtı dönüktü. Etrafı başka insanlarla çevriliydi. O görüntünün bir parçasıydı o kadar.</p>

  <p>Birkaç gün sonra, Flurya ona ağaçlara gizlenmiş mini kameraları ve monitörlerini kullanmayı gösterirken, Jimmy Antilop’un yüzünü gördü. Antilop dönüp kameraya baktı. İş­te oradaydı, o ifade, o bakış, içini delen ve gerçeğini gören o bakış. Yalnızca gözleri değişmişti. Flurya'nın çocuklarınkiler gibi parlak yeşil olmuşlardı.</p>

  <p>Jimmy o gözlere bakarken bir an vecde ve dehşete kapıl­dı, çünkü Antilop bir fotoğraftan ibaret değildi artık. Yeni Rejoov suitinin karanlığında ve mahremliğinde, yatağının bir kenarına sıkıştırılmış halde duran bir resim, bir yazıcı çık­tısı değildi. Canlanıvermiş, üç boyutlu olmuştu. Jimmy rüya gördüğü hissine kapıldı. İnsan bir anda, bir bakışta, bir kaşın kalkmasıyla, bir kolun kıvrılmasıyla nasıl böylesine donup kalabilirdi ki? Ama olmuştu işte.</p>

  <p>“Şu kim?" diye sordu Flurya'ya. Antilop genç bir rakunk taşıyor, minik hayvanı etrafındakilere uzatıyordu. Diğerleri hayvanı hafif hafif okşamaktaydı. "Onlardan biri değil. Orada ne işi var?”</p>

  <p>"Öğretmenleri” dedi Flurya. "Bir aracıya ihtiyacımız var­dı, onlarla iletişim kurabilecek birine. Basit kavramlarla, metafiziğe girmeden.”</p>

  <p>“Ne öğretiyor?” Jimmy bunu ilgisizce söylemişti: Flurya’nın yanındayken herhangi bir kadınla ilgilendiğini belli etmemeliydi: Flurya hemen dalga geçmeye başlardı yoksa.</p>

  <p>“Botanik ve zooloji” dedi Flurya sırıtarak. “Bir başka deyişle neleri yememeleri gerektiğini ve nelerin ısırabileceğini. Nelere zarar vermemeleri gerektiğini de” diye ekledi.</p>

  <p>“Neden çıplak peki?’’</p>

  <p>“Giysi nedir bilmiyorlar. Hiç görmediler. Kafaları karış­mamalı."</p>

  <p>Antilop’un verdiği dersler kısaydı: Azar azar öğrenmele­ri en iyisi, dedi Flurya. CennetZarı modelleri aptal değildi ama neredeyse sıfırdan başlıyorlardı. Bu yüzden tekrarlardan hoşlanıyorlardı. Personelden biri, bu alanda uzman biri, Antilop’la birlikte, vereceği günlük dersin üzerinden geçiyordu. Antilop’un anlatacağı yaprağı, böceği, memeliyi ya da sürün­geni tekrarlıyorlardı. Sonra Antilop kendi üstüne turunçgil­lerden elde edilmiş kimyasal bir bileşke sıkacaktı, insan feromonlarını gizlemek için. Bunu yapmasa sorun çıkabilirdi, çünkü kokusunu alan erkekler çiftleşme zamanının geldiğini sanabilirlerdi. Antilop hazır olunca, sık çalıların ardına giz­lenmiş bir kapıdan sıvışacaktı. O gizli kapı sayesinde, Flur­ya’nın Çocukları’nın vatanına rahatça gelip gidebiliyordu, kafalarını karıştırıp gereksiz sorular uyandırmadan.</p>

  <p>"Ona güveniyorlar" dedi Flurya. “İşinde çok iyi."</p>

  <p>Jimmy üzüntüye kapıldı. Flurya âşık olmuştu, ilk kez. Bunu yalnızca yaptığı övgüden anlamış değildi (gerçi Flurya nadiren birini överdi). Ses tonundan da belliydi.</p>

  <p>"Onu nereden buldun?” diye sordu Jimmy.</p>

  <p>"Epeydir tanıyorum. Watson-Crick’te mastır yaparken tanışmıştım.”</p>

  <p>"Orada mı okuyordu?” Ne önemi var ki? diye düşündü.</p>

  <p>"Aslında hayır” dedi Flurya. "Öğrenci Hizmetleri saye­sinde tanıdım.”</p>

  <p>“Yani sen öğrenciydin, o da hizmetli, öyle mi!” diye sor­du Jimmy, sakin görünmeye çalışarak.</p>

  <p>“Kesinlikle. Onlara ne aradığımı söyledim. Çok spesifik olabiliyordun. Fotoğraf ya da video simulasyonu filan göste­rebiliyordun. Benzerini bulmak için ellerinden geleni yapar­lardı. Benim istediğimse... Şu İnternet şovunu hatırlıyor mu­sun ?..”</p>

  <p>“Hangi İnternet şovunu?”</p>

  <p>“Çıktısını vermiştim hani. HottTotts’tan... Hatırlarsın.”</p>

  <p>“Hatırlayamadım” dedi Jimmy.</p>

  <p>“Hani birlikte izlediğimiz şov vardı ya? Hatırladın mı?”</p>

  <p>“Sanırım” dedi Jimmy. “Biraz.”</p>

  <p>“Extinctathon’a girmek için bu kızı kullanırdım. Ona tıklardım.”</p>

  <p>“Ha, evet” dedi Jimmy. “Zevkler ve renkler tartışılmaz. Sübyancılığın mı depreşmişti?”</p>

  <p>“Buldukları kızın yaşı küçük değildi."</p>

  <p>“Değildir tabii.”</p>

  <p>“Sonra bazı özel ayarlamalar yaptım. Aslında yasaktı ama hepimiz kuralları az çok çiğneriz.”</p>

  <p>“Kurallar çiğnenmek içindir” dedi Jimmy. Kendini giderek daha kötü hissediyordu.</p>

  <p>“Sonra, buranın yöneticiliğini yapmaya gelince, ona daha resmi bir konum sunma fırsatı buldum. Seve seve kabul etti. Aldığının üç katını kazanacaktı. Başka bir sürü avantajı da vardı. Ayrıca bu işin ilginç geldiğini söyledi. Gerçekten de ruhunu vererek çalışıyor.” Flurya hafifçe, küstahça sırıttı. Bir alfa kurdu gibi. Jimmy suratına yumruğu çakmak istedi.</p>

  <p>"Harika” dedi. Karnına bıçaklar saplanıyordu. O kızı bulur bulmaz yitirmişti. Flurya en iyi arkadaşıydı. Düzeltme: Tek ar­kadaşıydı. Kıza elini süremezdi. Bunu nasıl yapabilirdi ki?</p>

  <p> </p>

  <p>Antilop’un duş odasından çıkmasını beklediler. Flurya kızın yıkanarak üstündeki koruyucu spreyden arındığını söyledi. Ayrıca gözlerindeki parlak yeşil lensleri çıkardığını ekledi: Flurya’nın Çocukları, kahverengi gözlerini görseler itici bulurlardı. Antilop nihayet duştan çıktı. Saçı şimdi örgülü ve ıslaktı. Jimmy ile tanıştırıldı. Minik eliyle Jimmy’nin elini sıktı. (Ona dokundum, diye düşündü Jimmy, on yaşında bir çocuk gibi. Ona dokundum!)</p>

  <p>Antilop artık giyinikti. Üstünde standart laboratuvar giysileri vardı: Ceketle pantolon. Ama onda pijama gibi duruyordu. Ön cebindeki kartında da adı yazılıydı: BEİSEA ANTİLOPU. Bu adı kendi seçmişti, Flurya’nın verdiği bir liste­den. Su depolayan, zarif bir Doğu Afrika otçulu olma fikrini sevmişti. Ama seçtiği hayvanın soyunun tükendiğini öğren­mek hoşuna gitmemişti. Flurya ona CennetZarı’nda adların öyle hayvanlardan seçildiğini açıklamak zorunda kalmıştı.</p>

  <p>Üçü birlikte CennetZarı personel kafeteryasına gidip kahve içtiler. Flurya’nın Çocukları’ndan (Antilop bu adı tak­mıştı onlara), durumlarından konuştular. Her gün aynılar, dedi Antilop. Hep sessiz sakin ve hallerinden memnundular. Ateş yakmayı öğrenmişlerdi. Rakunku sevmişlerdi. Antilop onlarla vakit geçirmeyi çok dinlendirici buluyordu.</p>

  <p>“Nereden geldiklerini soruyorlar mı hiç?” dedi Jimmy. “Burada ne aradıklarını?” O anda bunlar umurunda değildi aslında ama sohbete katılmak istiyordu. Böylece Antilop’a kaçamak bakmasına gerek kalmayacaktı.</p>

  <p>“Anlamıyorsun” dedi Flurya, karşısında moron varmış gibi. “ Böyle şeyleri sildik. ”</p>

  <p>“Şey, aslında sordular” dedi Antilop. “Bugün, ken­dilerini kimin yarattığını sordular.”</p>

  <p>“Ne dedin onlara?”</p>

  <p>“Gerçeği söyledim. Flurya yarattı dedim.” Flurya’ya hay­ran hayran gülümsedi: Jimmy’nin hiç hoşuna gitmedi bu. “Onlara yaratıcılarının çok zeki ve iyi kalpli olduğunu söy­ledim.”</p>

  <p>“Flurya kim dediler mi peki?’’ dedi Flurya. “Görmek is­tediler mi?”</p>

  <p>“Yoo. Pek ilgilenmediler.”</p>

  <p> </p>

  <p>Jimmy gece boyunca ıstırap çekti. Antilop’a dokunmak, ona tapınmak, bedenini yarıp şık bir paket gibi açmak istiyordu (paketin içinde bir şeyler, zehirli bir yılan, ev yapımı bir bom­ba ya da ölümcül bir toz olduğundan şüphelense bile, umu­runda değildi. Aslında sorun Antilop’ta değildi. Durumlarındaydı.) Ona el sürmemesi gerektiğini söyleyip durdu kendine.</p>

  <p>Olabildiğince onurlu davrandı: Ona hiç ilgi göstermedi, daha doğrusu göstermemeye çalıştı. Halk Diyarı’na gitmeye, barlarda bulduğu fahişelerle yatmaya başladı. Fırfırlı, pullu, dantelli kızlarla, ne bulursa. Flurya’nın icadı aşıyı yaptığın­dan ve artık bir özel koruması olduğundan, tehlike yoktu. Halk Diyarı’nda yaptığı geziler başlangıçta çok heyecanlıydı. Sonra zaman geçirme aracı oldu. Ardından da alışkınlığa dönüştüler. Ama Antilop’un panzehiri değildiler.</p>

  <p>İşi zor değildi. BlyssPluss Hapı zaten peynir ekmek gibi satacaktı. Reklama gerek yoktu. Ama hapın piyasaya sürülme zamanı iyice yaklaşmıştı. Bu yüzden adamlarına birkaç gö­rüntü ve birkaç akılda kalıcı slogan bulmalarını söyledi. Kondomlarınızı Atın! BlyssPluss, Fiziksel Deneyimlerde Son Nokta! Az Yaşamayın, Çok Yaşayın! Manyak gibi sırıtarak giysilerini parçalayan bir erkekle kadının simülasyonları. Sonra iki erkeğin. Sonra iki kadının (bunda kondomlu sloga­nı kullanmadılar). Sonra bir üçlünün. Jimmy bu saçmalıkları uykusunda bile bulabilirdi.</p>

  <p>Uyuyabilse tabii. Geceleri gözünü bile kırpmıyor. ken­dini paylayıp duruyor, kaderine veryansın ediyordu. Pay­lamak, veryansın etmek. Yararlı sözcükler. <i>Mukassî. Hicranlı. Leman. Terk-i yâr. Yabansı.</i></p>

  <p> </p>

  <p>Ama Antilop onu baştan çıkardı. Başka ne denirdi ki? Jim­my’nin suitine dalıverdiğinde niyeti belliydi. Onu iki dakika­da kabuğundan çıkardı. Jimmy’nin kendini on iki yaşında bir çocuk gibi hissetmesine yol açtı. Antilop’un bu işin erbabı olduğu belliydi. Üstelik o ilk sevişmelerinde öyle rahattı ki, Jimmy’nin nefesi kesildi.</p>

  <p>“O mutsuz halin içimi parçaladı Jimmy” diye açıkladı. "Seni üzmek istemedim.”</p>

  <p>“Mutsuz olduğumu nasıl anladın ki?”</p>

  <p>“Hep anlarım.”</p>

  <p>“Ya Flurya ne olacak?” dedi Jimmy. Hâlâ soluk soluğaydı.</p>

  <p>“Sen Flurya’nın dostusun. Mutsuz olmanı o da istemezdi.”</p>

  <p>Jimmy bundan pek emin değildi. Yine de “Kendimi rahat hissetmiyorum” dedi.</p>

  <p>“Ne demek istiyorsun Jimmy?”</p>

  <p>“Yani sen... Onun... şeyi değil misin...” Tam bir budalaydı!</p>

  <p>“Flurya daha yüce bir dünyada yaşıyor Jimmy” dedi An­tilop. “Fikirler dünyasında yaşıyor. Önemli işler yapıyor. Oy­naşmaya zamanı yok. Hem zaten Flurya benim patronum. Sense eğlencemsin.”</p>

  <p>"Evet ama...”</p>

  <p>"Flurya bilmeyecek.”</p>

  <p> </p>

  <p>Gerçekten de öğrenmedi. Belki de Antilop’a duyduğu aşk, gözünü kör etmişti. Belki de aşkın gözü cidden kördü. Ya da belki de aşk insanın gözünü kamaştırıyordu. Flurya’nın Antilop’u sevdiği kesindi. Neredeyse gurursuzlaşmasına yol açan bir aşktı bu. Antilop’a başkalarının yanında dokunduğu bile oluyordu. Flurya dokunmayı hiç sevmeyen, soğuk bir tipti es­kiden. Oysa şimdi bir elini Antilop’un üstünde tutmayı sevi­yordu: Omzunda, kolunda, ince belinde, kusursuz kalçasında. <i>Benim, benim,</i> diyordu o el.</p>

  <p>Dahası, ona güveniyor gibiydi, hatta belki Jimmy’ye güvendiğinden de fazla. Mükemmel bir iş kadını olduğunu söy­lüyordu. BlyssPluss’ın deneme safhasında yararı olmuştu. Halk Diyarları’nda işe yarar tanıdıkları vardı, Öğrenci Hizmetleri’nde birlikte çalıştığı eski dostlar. Hap deneyleri yapmak için dünyanın dört bir yanını dolaşmıştı. Seks klinikleri, demişti Flurya. Kerhaneler, demişti Antilop. Test yapmak için kerhaneden iyi yer mi olurdu?</p>

  <p>“Sakın kendi üstünde deneme” dedi Jimmy.</p>

  <p>"Asla Jimmy. Flurya yapma dedi.”</p>

  <p>“Flurya’nın her dediğini yapar mısın?”</p>

  <p>“O benim patronum.”</p>

  <p>"Bunu yapmanı o mu söyledi?”</p>

  <p>Faltaşı gibi gözler. “Neyi yapmamı Jimmy?”</p>

  <p>"Şimdi yaptığını.”</p>

  <p>“Ah Jimmy. Çok şakacısın.”</p>

  <p> </p>

  <p>Ondan uzak kalmak zor geliyordu Jimmy’ye. Onun için kay­gılanıyor, onu özlüyor, yanında olmamasına içerliyordu. An­tilop yolculuktan dönünce gece yarısı Jimmy'nin odasında bitiveriyordu. Flurya ne iş çıkarırsa çıkarsın, bunu bir biçim­de yapmayı mutlaka beceriyordu. Önce Flurya'ya yaptıklarını ve kazandığı başarıları özetliyordu... Kime kaç tane BlyssPluss Hapı verildiğini ve sonuçları: Flurya saplantılı biri olduğun­dan, ayrıntıları ihmal etmiyordu. Sonra işin özel saha dediği kısmını halletmeye koyuluyordu.</p>

  <p>Antilop’un söylediğine göre, Flurya’nın cinsel zevkleri net ve basitti. Jimmy’ninkiler gibi karmaşık değildi. Eğlence­li değildi, işti o kadar. Gerçi Antilop Flurya’ya saygı duyuyor­du, gerçekten duyuyordu, çünkü gerçek bir dâhiydi o. Ama Flurya herhangi bir gece biraz daha kalmasını, belki bir kez daha yapmalarını istese, Antilop bir bahane uyduruveriyordu... Yol yorgunluğu, başağrısı gibi inanılır bahaneler. Anti­lop uydurma işinde kusursuzdu. Dünyanın en iyi yalan söyle­yebilen insanıydı. Salak Flurya’yı öpüp iyi geceler diledikten, gülümsedikten, el salladıktan, kapısını kapadıktan sonra so­luğu Jimmy’nin yanında alıyordu.</p>

  <p>Ne yoğun bir sözcüktü bu. <i>Yanında.</i></p>

  <p>Jimmy ona asla alışamıyordu. Her seferinde hayat doluy­du Antilop. Sırlarla-doluydu. Her an içini ona açıp, hayatın özünün sırrını ifşa ediverecek gibiydi... Ya da kendi hayatı­nın, ya da Jimmy’ninkinin. Ona bilmek istediği şeyi her an söyleyiverecek gibiydi. Hep istemiş olduğu şeyi. Neydi bu?</p>

  <p> </p>

  <p>"O garajda ne oldu?" dedi Jimmy. Antilop’un geçmişini eşele­mekten vazgeçemiyordu. Öğrenmek için yanıp tutuşuyordu. Antilop’un acılı geçmişine dair en ufak ayrıntıyı bile önemsi­yordu o günlerde. Belki de onun içindeki öfkeye ulaşmak isti­yordu, ama asla bulamadı. Ya fazla derinlerdeydi ya da yoktu. Ama olmadığına inanamazdı. Antilop ne faşistti ne de azize.</p>

  <p>Jimmy’nin yatak odasında, yatağında yatıyorlardı. Bil­gisayarına bağlı olan dijital televizyonu açıktı. Ekranda bir web sitesinden görüntüler oynuyordu. İyi eğitilmiş iki Alman çoban köpeğiyle, bütün tüyleri alınmış ve her tarafı kerten­kele dövmeleriyle kaplı bir çapar çiftleşiyordu. Televizyonun sesi kısıktı. Yalnızca o görüntüler vardı: Erotik bir masaüstü.</p>

  <p>En yakın alışveriş merkezindeki bir hazır yiyecek dükkâ­nından aldıkları Nubbins’i yiyorlardı, kızarmış soya patates ve salata ile. Salatada Rejoov seralarında yetişmiş ıspanak vardı: Böcek ilacı kullanılmamıştı, en azından kullanılmadığı iddia edilirdi.</p>

  <p>"Hangi garajda Jimmy?” dedi Antilop. Dikkatini vermi­yordu. Eliyle yemeyi severdi. Çatal bıçaktan nefret ederdi. Neden ağzına koca, keskin metal parçaları soksundu ki? Yiye­ceklere bakır tadı verdiğini söylerdi.</p>

  <p>"Hangi garajı kast ettiğimi biliyorsun” dedi Jimmy. "San Francisco’dakini diyorum. O manyağın garajını. Seni satın alıp uçakla götüren ve karısına hizmetçi olduğunu söyleten o sapığın.”</p>

  <p>“Jimmy, neden böyle şeyler uyduruyorsun? Hayatımda hiç garaja girmedim ben.” Parmaklarını yaladı, bir Nubbins’i ufak ufak böldü. Lokmalardan birini Jimmy’ye verdi. Sonra parmaklarını Jimmy’ye yalattı. Jimmy dilini Antilop’un mi­nik, oval parmaklarında gezdirdi. Antilop, Jimmy’ye ancak bu kadar yakın olabilirdi, midesine girmek dışında. Jim­my’nin içindeydi, daha doğrusu bir parçası Jimmy’nin için­deydi. Sekste ise tam tersiydi: O zaman Jimmy onun içine gi­riyordu. <i>Benim olacaksın,</i> derdi âşıklar eski kitaplarda. <i>Seni kendime dönüştüreceğim,</i> demezlerdi asla.</p>

  <p>“Sen olduğuna eminim” dedi Jimmy. "Fotoğraflarını gör­düm.”</p>

  <p>‘'Ne fotoğrafı?’’</p>

  <p>"Şu hizmetçi skandalı vardı ya. San Francisco'daki. O manyak, sapık ihtiyar seni sekse zorladı mı?”</p>

  <p>“Off Jimmy.” Antilop iç geçirdi. "Kastettiğin oydu de­mek. Televizyonda görmüştüm. Niye öyle bir adama kafayı takıyorsun ki? Çok yaşlıydı. Ölmek üzereydi.”</p>

  <p>"Zorladı mı peki?''</p>

  <p>"Kimse bana garajda seks yaptırmadı. Söylemiştim.”</p>

  <p>"Peki, düzeltiyorum: Kimse yaptırmadı ama sen yine de yaptın mı?”</p>

  <p>"Beni anlamıyorsun Jimmy.”</p>

  <p>"Anlamak istiyorum ama.”</p>

  <p>"Sahi mi?” Sessizlik. "Bu kızarmış soya patatesler nefis. Düşünsene Jimmy, dünyada milyonlarca insan bu patates­lerin tadını bile bilmiyor! Ne şanslıyız!”</p>

  <p>“Söyle bana” O olmalıydı. "Kızmayacağım.”</p>

  <p>Antilop iç geçirdi. "İyi bir adamdı” dedi, bir öyküye başlarcasına. Jimmy bazen onun sırf dalga geçmek için doğaçla­ma yaptığından şüphelenirdi. Bazen geçmişiyle ilgili anlattığı her şeyin (ona söylediği her şeyin) yalan olduğunu hisseder­di. “Genç kızları kurtarıyordu. Uçak paramı ödedi. Haberler­de dedikleri doğruydu. O olmasa burada olamazdım. Onu sevmelisin!” .</p>

  <p>“Öyle sofu numarası yapıp da saman altından su yürüten iki yüzlü bir piç kurusunun nesini seveyim? Soruma cevap vermedin.”</p>

  <p>“Verdim Jimmy. Artık bu konuyu kapatalım.”</p>

  <p>“Seni o garajda ne kadar tuttu?”</p>

  <p>“Daire gibiydi” dedi Antilop. “Boş odaları yoktu. Yan­larına aldıkları tek kız ben değildim.”</p>

  <p>“Çoğul konuştun?''</p>

  <p>“Adamla karısı. Yardım etmeye çalışıyorlardı.”</p>

  <p>“Kadın seksten nefret ediyordu, öyle mi? Size katlanmasının nedeni bu muydu? O yaşlı keçiyi ondan uzak tutmanız mı?”</p>

  <p>Antilop iç geçirdi. "Aklın hep fesatlığa işliyor Jimmy. Manevi yönü son derece güçlü bir kadındı o."</p>

  <p>"Ya, eminim öyleydi."</p>

  <p>"Dalga geçme Jimmy. Seninle iyi zaman geçirmek istiyo­rum. Fazla zamanım yok. Yakında gideceğim. işim var. Neden geçmişte kalmış şeylere kafa yoruyorsun ki?" Eğilip Nubbins tadındaki dudaklarıyla onu öptü. <i>Merhem, yağlı, pahalı, hazcı, şehvetli, kaygan, lezzetli</i> sözcükleri geçti Jimmy’nin aklından. Sözcüklere, hislere boğuldu.</p>

  <p>Biraz sonra "Nereye gideceksin?” dedi.</p>

  <p>"Şey, bir yere işte. Gidince seni ararım.” Ona asla söy­lemezdi.</p>
</body>
</html>
