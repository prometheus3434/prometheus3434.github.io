<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>Çayır ateşi</h2>

  <p>Kar Adamı bir zamanlar Kar Adamı değildi. O zamanlar adı Jimmy idi. O zamanlar iyi bir çocuktu.</p>

  <p> </p>

  <p>Jimmy’nin eksiksiz hatırladığı ilk anı, dev bir çayır ateşiydi. O zamanlar beş altı yaşındaydı herhalde. Burunlarında gülümse­yen birer ördek resmi bulunan kırmızı lastik çizmeler vardı ayaklarında. Bunu hatırlıyor, çünkü çayır ateşini gördükten sonra o çizmelerle dezenfektan dolu bir leğende yürümek zo­runda kalmıştı. Su sıçratmaması gerektiğini, dezenfektanın ze­hirli olduğunu söylemişlerdi. Ördeklerin gözlerine zehir kaça­cağını, canlarının yanacağını düşünerek kaygılanmıştı. Ona ördeklerin yalnızca resim olduğu, gerçek olmadıkları, hisleri­nin bulunmadığı söylenmişti ama buna pek inanmamıştı.</p>

  <p>En iyisi beş buçuk diyelim, diye düşünüyor Kar Adamı. Aşağı yukarı doğru.</p>

  <p> </p>

  <p>Aylardan ya Ekim’di ya Kasım. Yapraklar hâlâ renk değiştir­mekteydi. O sırada turuncu ve kırmızıydılar. Yer çamurluydu (bir tarlada duruyordu herhalde), yağmur çiseliyordu. Karşı­sında dev bir inek, koyun ve domuz yığını yanmaktaydı. Kas­katı bacakları dışa uzanıyordu. Üstlerine benzin dökülmüştü. Sarı, beyaz, kırmızı ve turuncu alevler göğe yükseliyordu. Ha­vada yanık et kokusu vardı. Babası arka bahçede barbekü yaptığında çıkan koku gibiydi ama daha kesifti. Ayrıca içine benzin ve yanık tüy kokusu karışmıştı.</p>

  <p>Jimmy yanık tüy kokusunu biliyordu, çünkü tırnak ma­kasıyla kendi saçından bir tutam kesip annesinin çakmağıyla yakmıştı. Saçı minik solucanlar gibi kıvrılarak cızırdamıştı. Bunun üzerine bir tutam daha kesip tekrar yakmıştı. Yakalan­dığında saçının ön tarafını uzunlu kısalı neredeyse tamamen kesmişti. Kendisine kızdıklarında, deney yaptığını söylemişti.</p>

  <p>Babası gülmüştü ama annesi hayır. Jimmy en azından sa­çını yakmadan önce kesecek kadar akıllıydı (babası öyle de­mişti). Annesiyse evi yakmadığı için şanslı olduklarını söyle­mişti. Sonra çakmak üzerine tartışmaya başlamışlardı. Babası annesine, sigara içmese oraya bir çakmak koymamış olacağı­nı söylemişti. Annesiyse bütün küçük çocukların kundakçı oldukları, Jimmy’nin çakmak bulmasa kibrit kullanacağı kar­şılığını vermişti.</p>

  <p>Tartışma şiddetlenince Jimmy rahatlamıştı, çünkü ceza­landırılmayacağını anlamıştı. Tek yapması gereken hiçbir şey söylememekti. Birazdan neden kavgaya tutuştuklarını unuta­caklardı. Ama kendini suçlu da hissediyordu, çünkü kavgaya yol açan kendisiydi. Tartışmanın bir kapının sertçe kapanma­sıyla biteceğini biliyordu. Sandalyesine iyice sinmişti. Sözler kafasının içinde yankılanıyordu. Nihayet kapı sertçe kapan­mıştı (bu kez giden annesiydi). Jimmy kapının rüzgarını ku­laklarında hissetmişti... Kapı çarpıldığında her zaman rüzgar olurdu, hafif bir esinti (vuff! ).</p>

  <p>“Boşver eski dostum” demişti babası. “Bütün kadınlar içlerinde sabidir. Alev gibi parlayıverirler. Birazdan sakinle­şir. Hadi dondurma yiyelim.” Böylece dondurma yemişlerdi. Dondurmalarını koydukları mısır gevreği kaselerinde mavi ve yeşil kuşlar vardı. El yapımı ve Meksika malı oldukların­dan, bulaşık makinesine konmamaları gerekiyordu. Jimmy babasına her şeyin yolunda olduğunu göstermek için dondur­masını bitirmişti.</p>

  <p>Kadınlar ve içlerinde olup bitenler. Giysilerinin altın­daki, tuhaf çiçek kokularıyla dolu değişken kır havasından ya­yılan sıcaklık ve soğukluk... Gizemli, önemli, dizginsiz. Baba­sının görüşü böyleydi. Ama erkeklerin vücut ısılarından hiç söz edilmezdi, hele Jimmy’nin çocukluğunda. Yalnız babası bazen "Harlama, sakin ol” derdi. Erkekler niye harlamıyordu ? Neden içlerinde ne olduğundan söz edilmiyordu? İç tarafları karanlık, sıcak, sert kıllı olan, yakalarıysa pürüzsüz ve sivri uç­lu o giysilerin altında? Bu konuda birkaç teori duymak Jim­my’nin işine yarayabilirdi.</p>

  <p> </p>

  <p>Ertesi gün babası onu bir berbere götürdü. Pencerede bir re­sim vardı. Asık suratlı, kömür karası gözleri öfkeyle bakan, hoş bir kızın resmi. Saçları kirpi gibiydi. Berber dükkânının fayans zeminini kaplayan saç yığınlarını birileri süpürüyordu. Önce Jimmy’nin boynuna siyah bir önlük bağladılar. Bebek önlüğü gibiydi. Bu yüzden Jimmy itiraz etti. Berber güldü. Be­bek önlüğü olmadığını söyledi. Siyah bebek önlüğü olur muy­du hiç? Yani sorun yoktu. Jimmy’nin saçını düzeltmek için epey kısa kesti. Belki de Jimmy’nin istediği buydu aslında... Kısa saç. Sonra saçına bir kavanozdan alınan yapışkan bir madde sürüldü. Böylece saçı diken diken oldu. O madde por­takal kabuğu gibi kokuyordu. Aynada kendine bakınca gü­lümsedi. Sonra kaşlarını çattı.</p>

  <p>“Arslan gibi delikanlı” dedi berber, Jimmy’nin babasına bakıp kafa sallayarak. Jimmy’nin kesik saçlarını yere, diğer saçların arasına attı. Sonra Jimmy'nin üstündeki önlüğü ala­rak silkeledi ve ardından Jimmy’yi tutup kaldırarak aşağı in­dirdi.</p>

  <p> </p>

  <p>Jimmy çayır ateşini izlerken hayvanlar için kaygılanmıştı. Ya­kılıyorlardı. Canları acıyor olmalıydı. Hayır, dedi babası. O hayvanlar ölüydü. Biftek, sosis gibiydiler. Tek farkları, derile­rinin yüzülmemiş olmasıydı.</p>

  <p>Bir de kafaları var, diye düşündü Jimmy. Bifteklerin ka­faları olmazdı. Kafaları bu hayvanları farklı kılıyordu. Yanan gözleri Jimmy'ye bakıyordu, suçlarcasına. Her nasılsa bütün bunlar (çayır ateşi, yanık kokusu ama en önemlisi o yanan, acı çeken hayvanlar) onun suçuydu, çünkü onları kurtarmak için hiçbir şey yapmamıştı. Öte yandan, çayır ateşi güzel bir manzaraydı. Bir Noel ağacı gibi ışıl ışıldı. Daha doğrusu ya­nan bir Noel ağacı gibi. Jimmy televizyonda gördüğü türden bir patlama olmasını umdu.</p>

  <p>Jimmy’nin babası yanında durmuş elini tutuyordu. “Beni kucağına al" dedi Jimmy. Babası Jimmy’nin rahatlatılmak is­tediğini farz ederek sözünü dinledi. Onu kaldırıp kucakladı. Oysa Jimmy ateşi daha iyi görmek de istiyordu.</p>

  <p>“Her şey bitti” dedi Jimmy’nin babası, ona değil, yanla­rında duran bir adama. “işler bir kez ters gitmeye görsün..." Jimmy'nin babası sinirli gibiydi. Ona karşılık veren adam da.</p>

  <p>“Birilerinin işi diyorlar."</p>

  <p>“Hiç şaşmam” dedi Jimmy’nin babası.</p>

  <p>“Öküz boynuzlarından birini alabilir miyim?” dedi Jimmy. Ziyan olmaları yazıktı. Aslında iki tane almak istiyor­du ama şansını fazla zorlamaktan çekiniyordu.</p>

  <p>“Hayır" dedi babası. “Bu sefer alamazsın ahbap." Jimmy’nin bacağına pat pat vurdu.</p>

  <p>“Fiyatları artırmak için" dedi adam. “Böylece kendi mal­larından voliyi vuracaklar."</p>

  <p>“Cinayet bu" dedi Jimmy’nin babası tiksintiyle. “Ama delinin teki de yapmış olabilir. Belki de bir mezhep filandır, kim bilir?"</p>

  <p>“Ama neden?" dedi Jimmy. Boynuzlan başka isteyen yoktu ki. Babası onu duymazdan geldi.</p>

  <p>"Asıl mesele nasıl yaptıkları" dedi Jimmy’nin babası. “Bekçiler ne yapıyordu?"</p>

  <p>“Bunu ben de merak ediyorum. Uyuyorlar mıydı?"</p>

  <p>"Belki de rüşvet almışlardır. Banka hesapları kontrol edilecek. Gerçi rüşveti bankaya yatırmak için salak olmak gerek. Her neyse, birilerinin kellesi gidecek."</p>

  <p>"Kesinlikle. Benimki gitmesin de" dedi adam. "Buraya dışarıdan kimler geliyor?"</p>

  <p>"Tamirciler. Mal getiren kamyonlar."</p>

  <p>"Adamlar daha dikkatli seçilmeli."</p>

  <p>"Duyduğuma göre artık öyle olacakmış" dedi babası. “Gerçi yeni bir virüs bu. Elimizde numuneler var."</p>

  <p>“Onları biz de kullanabiliriz" dedi adam.</p>

  <p>“Herkes kullanabilir" dedi Jimmy'nin babası.</p>

  <p> </p>

  <p>“O ineklerle koyunları niye yaktılar?" diye sordu Jimmy baba­sına ertesi gün. Üçü birlikte kahvaltı yapıyorlardı. Demek ki Pazar günüydü. Annesiyle babası pazarları birlikte kahvaltı yapardı.</p>

  <p>Jimmy’nin babası ikinci fincan kahvesini içiyordu. Bir yandan da sayılarla kaplı bir kâğıda notlar alıyordu. ‘Yakıl­maları gerekiyordu" dedi: "Yoksa yayılırdı." Başını kaldırıp bakmadı. Hesap makinesiyle oynuyor, kalemiyle bir şeyler ya­zıyordu.</p>

  <p>“Ne yayılırdı?”</p>

  <p>“Hastalık."</p>

  <p>“Hastalık ne demek?”</p>

  <p>“Mesela öksürdüğünde hastasındır” dedi annesi.</p>

  <p>“Öksürürsem beni yakarlar mı?”</p>

  <p>“Herhalde” dedi babası kâğıdı çevirerek.</p>

  <p>Jimmy korktu, çünkü geçen hafta öksürmüştü. Her an tekrar öksürebilirdi. Genzi karıncalanmaya başlamıştı bile.</p>

  <p>Saçlarının yandığını görebiliyordu. Yalnızca bir fincan taba­ğındaki bir iki tutam saç değil. Bütün saçları. Hala kafasındayken. Öküzlerle domuzların arasına atılıp yakılmak istemi­yordu. Ağlamaya başladı.</p>

  <p>“Sana kaç kez söyleyeceğim?” dedi annesi. “O daha ço­cuk.”</p>

  <p>“Babası yine canavarlaştı ha?” dedi Jimmy'nin babası. “Şaka yaptım ahbap. Şaka... Bilirsin. Ha ha.”</p>

  <p>“Öyle şakalardan anlamaz o.”</p>

  <p>“Tabii ki anlar. Anlarsın değil mi Jimmy?”</p>

  <p>“Evet” dedi Jimmy burnunu çekerek.</p>

  <p>“Babanı rahat bırak" dedi annesi. “Baban düşünüyor. Ona bunun için para veriyorlar. Sana ayıracak zamanı yok şimdi.”</p>

  <p>Babası kalemini masaya fırlattı. “Yeter ama ya. Üstüme gelme bu kadar.”</p>

  <p>Annesi sigarasını yarısı dolu kahve fincanında söndür­dü. “Gel Jimmy. Çıkıp biraz yürüyüş yapalım." Jimmy’yi bile­ğinden tutup çekti. Çıkarken arka kapıyı abartılı bir özenle kapadı. Montlarını bile giymediler. Ne montları vardı ne şap­kaları. Annesi sabahlığı ve terlikleriyle çıkmıştı dışarı.</p>

  <p>Gökyüzü griydi. Rüzgâr soğuktu. Jimmy’nin annesi başı­nı eğmiş yürüyordu. Saçı dalgalanıyordu. Islak çimenlikten geçip evin etrafından dolandılar, hızlı adımlarla, el ele. Jimmy derin bir suda demir pençeli bir yaratık tarafından sürüklendiği hissine kapıldı. Saldırıya uğradığını hissediyor­du. Sanki her şey elinden zorla alınacak, parçalanıp rüzgâra kapılacaktı. Aynı zamanda büyük bir sevinç de duyuyordu. Annesinin terliklerine bakıyordu. Çamurlanmışlardı bile. Oysa kendi terliklerini çamurlasa başı büyük belaya girerdi.</p>

  <p>Yavaşladılar, sonra durdular. Sonra annesi onunla ko­nuşmaya başladı... Usulca, televizyondaki öğretmen kadınlar gibi tatlı bir sesle. Demek ki çok sinirliydi. Hastalıkların gö­rünmez olduğunu söyledi. Çünkü çok küçüktüler. Havada uçabilir ya da suda gizlenebilirlerdi. Küçük çocukların kirli parmaklarında da. Bu yüzden Jimmy burnunu karıştırdıktan sonra parmaklarını ağzına sokmamalıydı. Yine bu yüzden tu­valete gittikten sonra mutlaka ellerini yıkamalıydı ve popo­sunu asla...</p>

  <p>“Biliyorum” dedi Jimmy. “Eve dönebilir miyim? Üşü­düm.”</p>

  <p>Annesi onu işitmemiş gibi davrandı. Konuşmaya devam etti, o sakin ve gergin sesiyle. Bir hastalık insanın içine girin­ce, içindeki şeyleri değiştirirdi. Hücrelerinin düzenini değiş­tirirdi, teker teker. Bu da hücreleri hasta ederdi. Hepimiz hücrelerden, bir arada çalışarak, yaşamamızı sağlayan hücre­lerden oluştuğumuzdan, bir sürü hücre hastalanınca insan...</p>

  <p>“Her an öksürebilirim” dedi Jimmy. “Şu an bile öksüre­bilirim!” Öksürdü.</p>

  <p>“Neyse” dedi annesi. Jimmy’ye sık sık bir şeyler anlatma­ya çalışırdı. Ama sonra hevesi kaçardı. Bunlar ikisi için de en berbat anlardı. Jimmy ona direnirdi. Anlasa bile anlamamış gibi davranırdı. Salak numarası yapardı. Annesinin onunla uğraşmaktan vazgeçmesini istemezdi. Cesur olmasını, elin­den geleni yapmasını, ona karşı ördüğü duvarı yıkmasını, de­vam etmesini istiyordu.</p>

  <p>“Minik hücreleri anlat” dedi Jimmy, cesaret edebildiğince mızıldanarak. “Anlat!”</p>

  <p>“Başka zaman” dedi annesi. “Hadi eve gidelim."</p>
</body>
</html>
