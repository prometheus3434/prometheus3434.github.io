<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>AnooYoo</h2>

  <p>Jimmy, AnooYoo Sitesi’nde kendisine tahsis edilen bekâr evi­ne taşındı. Evin yatak odası ve mutfağı küçüktü. 1950’ler tarzı mobilyaların reprodüksiyonlarıyla döşenmişti. Martha Graham’daki küçük odasından biraz daha iyiydi o kadar. Ama en azından orası kadar haşeratlı değildi. Şirketteki işinin sıkıcı olduğunu ve köle gibi çalışmasının gerektiğini kısa sürede fark etti. Günde on saat kafa patlatıp eşanlamlılar sözcüğünün labi­rentlerinde gezinerek, laf kalabalığı yapmak zorundaydı. Sonra âmirleri yazdıklarını okuyup, düzeltmeler yapması için defa­larca geri veriyorlardı. Şunu arttır... Bunu azalt... Olmamış. Ama Jimmy zamanla kendini geliştirdi, ne demekse.</p>

  <p>Kozmetik kremleri, egzersiz aletleri, karın kaslarını granit heykellere dönüştüren araçlar. Kilo aldırıcı, zayıflatıcı, kıllandırıcı, kelleştirici, beyazlaştırıcı, esmerleştirici, karartıcı, sarartıcı, seksileştirici, mutlu edici haplar. Jimmy’nin işi tasvir etmek ve övmek, kolayca elde edilebilecek mutlulukları anlatmaktı. Umut ve korku, arzu ve tiksinti... İş aletleri bunlardı. Bazen uydurma sözcükler kullanıyordu (stresçilik, lifimtırak, fermoneli) ama hiç yakalanmadı. Amirleri paketlerin üstünde kü­çük harflerle yazılmış böyle sözcükler görmekten hoşlanıyor­du, çünkü bilimsel ve inandırıcı bir havaları vardı.</p>

  <p>Jimmy kazandığı başarıdan mutlu olmalıydı ama tersine giderek içi kararıyordu. Amirlerinin övgü dolu mesajları ona bir şey ifade etmiyordu, çünkü cahil sayılırlardı. AnooYoo’daki hiç kimsenin onun zekasını fark edecek düzeyde olmadığı­nı kanıtlıyorlardı o kadar. Seri katillerin neden polise ipuçla­rı verdiklerini anlamaya başlamıştı.</p>

  <p>Sosyal hayatı sıfırdı (yıllardır ilk kez). Sekiz yaşından be­ri cinsel hayatı böylesine renksiz olmamıştı. Amanda Payne, geçmişinde kayıp bir göl gibi parlıyordu. İçindeki timsahlar şimdilik unutulmuştu. Amanda’yı neden terk etmişti ki? Çün­kü serideki bir sonraki kadını arzulamıştı. Ama AnooYoo’daki iş görüşmesinde tanıştığı ve büyük umutlarla bel bağladığı ka­dını bir daha hiç görmedi. Ofiste ya da AnooYoo barlarında tanıştığı diğer kadınlar da ya koca arayan habis köpekbalıklarıydı ya da öyle bir duygusal açlığın pençesindeydiler ki Jimmy bile onları bataklık gibi görüp uzak duruyordu. Artık kadın hademelere sulanacak kadar alçalmıştı. Onlar bile yüz vermi­yordu. Kendisi gibi çenebaz gençleri daha önce de görmüşler­di. Statüsü olmadığını biliyorlardı.</p>

  <p>Şirket kafesinde yeniydi. Yine yalnızdı. Her şeye baştan başlamak zorundaydı. Şirket süpermarketinde SoyOBoy sand­viçleri yemeye ya da bilgisayarının başında fazla mesai yaparken yağlı kutulardan aldığı ChickieNobs Nubbins’leri kemirmeye başladı. Her hafta Site’de barbekü partisi düzenleniyordu. Bu partilere bütün çalışanların katılmanı beklenirdi. Jimmy için zor zamanlardı. O kalabalıktaki insanlar üstünde çalışacak enerjisi yoktu. Zararsız salakların arasından yeni kurtulmuştu daha. Yanmış bir Soydog yiyerek kalabalığın çevresinde gezinir, gör­düğü herkesi içinden aşağılardı. <i>Sarkık memeli,</i> yazısı belirirdi kafasındaki konuşma balonunda. <i>Tavşan suratlı, hardal beyinli. Artist velet. Soğuk kadın. Ninesini bile satar. Koca götlü sığır. Me­sane kafalı piç kurusu.</i></p>

  <p>Arada sırada babasından elektronik posta alıyordu. Ba­zen bir doğumgünü kartı. Asıl doğumgününden birkaç gün sonra. Üstünde dans eden domuzonlar olurdu, sanki hala on bir yaşındaymış gibi. <i>Mutlu yıllar Jimmy. Bütün Hayallerin Gerçek Olsun.</i> Ramona ona uzun mektuplar gönderiyordu. Henüz bir erkek kardeşi olmamıştı ama bu iş üstünde “çalışı­yorlardı”. Jimmy o hormon enjeksiyonlu, ilaç destekli, kayganlaştırıcı sıvılı çabaları gözünde canlandırmak istemiyordu. Ramona’nın yazdığına göre, “doğal yöntemler” işe yaramazsa yakında "başka bir şey" deneyeceklerdi... Infantade, Foetility, Perfectbabe gibi şirketlere başvuracaklardı. Jimmy'nin geli­şinden beri tıp epey ilerlemişti! (Gelişinden beri... Sanki doğmamıştı da ziyaret için uğramıştı.) Ramona bu şirketleri “araştırıyordu”, ne de olsa paralarının karşılığını en iyi biçim­de almak haklarıydı.</p>

  <p>Harika, diye düşündü Jimmy. Birkaç deneme yapacak­lardı. Şirketlerden aldıkları çocuklar istedikleri gibi çıkmaz­sa, organlarını değiştireceklerdi, ta ki mükemmeli yakalayana dek... Her açıdan kusursuz olan, hem matematik dehası hem de şafak kadar güzel çocuğu. Sonra o varsayımsal mucize ço­cuğu aşırı beklentilerine göre yönlendireceklerdi, o zavallıcık sonunda omuzlarındaki yükü kaldıramayıp çökene dek. Jimmy onu kıskanmıyordu.</p>

  <p>(Kıskanıyordu.)</p>

  <p>Ramona tatillerde Jimmy’yi davet ediyordu ama Jimmy işlerinin yoğunluğunu bahane ederek tekliflerini reddediyor­du. Aslında bir bakıma doğruyu söylüyordu. İşini bir meydan okuma olarak görmeye başlamıştı. Salakça sözcükler icat et­me dalında ne kadar ileri gidebilir, övgüler almayı ne kadar sürdürebilirdi acaba?</p>

  <p> </p>

  <p>Bir süre sonra terfi ettirildi. Artık kendine yeni oyuncaklar alabilirdi. Daha kaliteli bir DVD okuyucu, şeker yiyen bakte­riler sayesinde geceleri kendini temizleyen bir eşofman takı­mı, yeninde elektronik postaları gösteren ve her posta geli­şinde onu hafifçe dürten bir gömlek, giysilerine göre renk değiştiren ayakkabılar, konuşan bir ekmek kızartıcı satın aldı. Şirketinin sayesinde. <i>Jimmy, ekmeğin kızardı.</i> Daha güzel bir daireye taşındı.</p>

  <p>Nihayet kariyer basamaklarını çıkmaya başlayınca ken­dine bir kadın buldu. Sonra bir tane daha. Sonra bir tane da­ha. Artık bu kadınları kız arkadaşı olarak görmüyordu. Artık sevgilileriydiler. Çoğu evli ya da nişanlıydı. Kocalarını ya da partnerlerini aldatmaya, hâlâ genç olduklarını kanıtlamaya ya da intikam almaya can atıyorlardı. Ya da incinmişlerdi ve avutulmak istiyorlardı. Ya da ilgisizlikten şikâyetçiydiler.</p>

  <p>Jimmy'nin birkaç kadınla birden birlikte olmaması için hiçbir neden yoktu, randevularını dikkatli ayarladığı sürece. İlk başlarda alelacele ziyaretlerden, gizlilikten, telaşla açılan cırt cırtların sesinden, birlikte yavaşça yere uzanmalardan hoşlandı. Ama o kadınlar için yalnızca bir ekstra olduğunu kısa sürede fark etti. Onu ciddiye almıyorlardı. Bir çocuğun bir mısır gevreği paketinde bulduğu bedava bir oyuncak gi­biydi. Renkli ve hoştu ama işe yaramazdı. Gerçek hayatın on­lara dağıttığı iskambil elindeki 2’lerin, 3’lerin arasında bir jo­kerdi o kadar. Bir vakit geçirme aracıydı. Kendisi de onlara bu gözle bakıyordu zaten. Ama onların kaybedecek daha çok şeyi vardı: Yakalanırlarsa, kaçamakları boşanmayla ya da da­yakla sonuçlanabilirdi. En azından sözlü tartışmalarla.</p>

  <p>En azından ona büyümesini söylemiyorlardı. Büyümemiş olmasından hoşlandıklarından şüpheleniyordu.</p>

  <p>Hiçbiri kocalarından ayrılıp onunla yaşamak ya da bir­likte Halk Diyarları’na kaçmak istemiyordu. Zaten bu artık mümkün değildi. Halk Diyarları’nın yabancılar için çok teh­likeli hale geldiği söyleniyordu. Site’deki güvenlik önlemleri de her zamankinden sıkıydı.</p>
</body>
</html>
