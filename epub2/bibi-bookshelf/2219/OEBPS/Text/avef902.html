<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>RejoovenEsense</h2>

  <p>RejoovenEsense Sitesi'nin etrafını saran duvara ulaştığında soluk soluğa ve kan ter içinde. Bu duvar hâlâ üç buçuk metre yükseklikte ama artık elektrikli değil. Tepesindeki sivri demir çubuklar paslanmış. Kar Adamı dış kapıdan giriyor. Kapı bombayla parçalanmışa benziyor. Kapının gölgesinde durup enerji verici çikolatalı gofretini yiyor ve kalan suyunu içiyor. Sonra yola devam ediyor. Hendeği aşıyor, bir zamanlar silah­lı güvenlik görevlilerinin içinde durduğu nöbetçi kulübeleri­nin ve saptayıcı aletlerin başında oturdukları camlı kabinle­rin yanından geçiyor. Sonra çelik kapılı (artık sonsuza dek açık) gözcü kulesinin yanından geçiyor. Bir keresinde burada parmak izini ve irisinin fotoğrafını almışlardı.</p>

  <p>İleride çok iyi hatırladığı bir manzara var: Georgia, Tu­dor ve Fransız köy evi tarzında yapılmış büyük, bahçeli evle­rin bulunduğu, banliyöye benzer bir yerleşim bölgesi. Yılan­kavi sokaklar çalışanların golf sahalarına, restoranlarına, gece kulüplerine, kliniklerine, alışveriş merkezlerine, kapalı tenis kortlarına ve hastanelerine uzanıyor. Sağda girilmesi yasak, parlak turuncu biyoform araştırma tesisleriyle küp bi­çimli, kırılmaz camlı, kaleye benzer pazarlama binaları var. Uzaklarda hedefi görülüyor... Merkez parkı. Ağaçların üstün­de Flurya’nın gözalıcı kubbesinin tepesi yükseliyor. Yuvarlak, beyaz ve parlak. Buzdan bir küre gibi. Kar Adamı oraya ba­kınca ürperiyor.</p>

  <p>Ama üzülmek anlamsız ve zaman kaybı. Ana caddede hızla yürüyor. Etrafa saçılmış giysilerin ve kemirilmiş cesetle­rin etrafından dolanıyor. Cesetlerde kemikten başka pek bir şey kalmamış. Leş yiyiciler işlerini iyi yapmış. Kar Adamı bu­radan giderken kargaşa hakimdi ve ortalık mezbaha gibi ko­kuyordu. Ama şimdi her taraf sakin. Kan kokusu da neredey­se tamamen kaybolmuş. Domuzonlar çimenleri yolmuş. Toy­nak izleri her yerde. Neyse ki pek taze değiller.</p>

  <p>Kar Adamı’nın başlıca ihtiyacı yiyecek. Alışveriş mer­kezlerine kadar yürümesi en mantıklısı (orada yiyecek bulma ihtimali daha yüksek), ama bunu yapamayacak kadar aç. Ay­rıca güneşten kaçması gerekiyor, hemen.</p>

  <p>Bu yüzden soldan ikinci sokağa sapıp yerleşim bölgele­rinden birine giriyor. Kaldırım kenarlarında şimdiden gür ot­lar bitmiş. Sokak yuvarlak. Ortasındaki adayı kaplayan çalı­larda yeşil ve mor çiçekler parlıyor. Egzotik bir karışım. Birkaç yıl içinde ya yok olacaklar ya da etrafa yayılarak doğal bitkileri boğacaklar. Hangisinin olacağını kim bilebilir? Bü­tün dünya büyük, kontrolsüz bir deneye dönüştü (Flurya olsa zaten hep öyleydi derdi). Hedeflenmeyen sonuçlar doktrini yürürlükte.</p>

  <p>Orta boy, Kraliçe Anne dönemi tarzı bir ev seçiyor. Ön kapı kilitli ama pencerenin baklava biçimindeki camı kırıl­mış. Zavallı bir yağmacı Kar Adamı’ndan önce gelmiş olmalı. Kar Adamı o kişinin ne aradığını merak ediyor: Yiyecek mi, değersiz para mı, yoksa yalnızca uyuyacak bir yer mi? Her ne idiyse, pek işine yaramamış olmalı.</p>

  <p>Salak görünüşlü kurbağalarla süslenmiş ve dünkü sağa­nak yüzünden dolu olan, kuş pislikleriyle fazla kirlenmemiş bir kuş havuzundan birkaç avuç su içiyor. Kuşlar hangi hasta­lıkları taşır acaba? Bu hastalıklar boklarında da var mıdır? Kar Adamı bu riske girmek zorunda. Yüzünü ve boynunu ıs­lattıktan sonra şişesini dolduruyor. Sonra eve bakıp işaretler, hareketler arıyor. Bir yerlerde birilerinin (kendisi gibi biri­nin) saklandığı, bir köşenin ya da aralık bir kapının. ardında beklediği fikrinden kurtulamıyor.</p>

  <p>Güneş gözlüğünü çıkarıyor. Çarşafını ona bağlıyor. Kırık pen­cereden içeri giriyor, sopasını içeri attıktan sonra önce bir ba­cağını, sonra diğerini sokarak. Şimdi loşlukta. Kollarının tüy­leri diken diken oluyor. Klostrofobi ve kötü enerji şimdiden içini karartmaya başladı. Hava boğucu. Sanki burada yoğun­laşan panik henüz dağılmamış. Binlerce lağım gibi kokuyor.</p>

  <p>“Merhaba!” diye sesleniyor. “Kimse var mı?” Kendini tu­tamıyor. Ona göre ev varsa, içinde yaşayan kişiler de olabilir. Dışarı çıkmak istiyor. Boğazına yükselen kusmuk canını yakı­yor. Ama pis çarşafının bir köşesini ağzına bastırarak (en azından kendi kokusu) küflü halıda yürüyor, pahalı reprodük­siyon eşyaların loş silüetleri arasından geçiyor. Bir cırıltı ve koşuşturmalar duyuyor. Evi fareler istila etmiş. Adımlarını dikkatli atıyor. Farelere nasıl göründüğünü biliyor: Yürüyen bir leş. En azından seslerine bakılırsa gerçek fare bunlar. Yare değiller. Yareler cırlamaz, tıslar.</p>

  <p><i>Cırlardı, tıslardı,</i> diye düzeltiyor kendini. Yok edildiler, soyları tükendi, bunda ısrar etmeli.</p>

  <p>Önceliklerini unutmamalı. Yemek odasındaki likör ka­binini görünce hemen oraya gidiyor. Yarım şişe viski o kadar. Diğer şişeler boş. Sigara yok. Burada yaşayanlar sigara içmi­yordu herhalde. Ya da kendisinden önce gelen yağmacı, siga­raları almış olmalı. “Ağzına sıçayım" diyor, koyu kahverengi meşe büfeye bakarak.</p>

  <p>Sonra halı kaplı merdiveni parmak uçlarına basarak çı­kıp ikinci kata ulaşıyor. Neden böyle sessiz yürüyor, gerçek bir hırsız gibi? Elinde değil. Burada uyuyan insanlar olmalı. Sesini duyunca uyanacaklar. Ama böyle düşünmenin salakça olduğunu biliyor.</p>

  <p>Banyoda bir adam var (daha doğrusu ondan geriye ka­lanlar). Toprak rengi fayansların üstünde yatıyor. Açık ve ko­yu mavi şeritli bir pijama giymiş. Çoğu insanın acil durumlar­da banyoya koşması ne tuhaf, diye düşünüyor Kar Adamı. Böyle evlerde banyolar sığınak gibiydi. Yalnız kalıp düşünebi­leceğiniz yerlerdi. Ayrıca kusmak, gözlerinizin kanaması, iç organlarınızı sıçmak, ilaç dolabına panikle elinizi uzatıp sizi kurtaracak bir hapı el yordamıyla aramak için de ideallerdi.</p>

  <p>Hoş bir banyo. Jakuzili. Duvar seramiklerinde Meksikalı deniz kızları var. Başları çelenklerle bezeli. Sarı, dalgalı saçla­rı uzun. Ufak ama yuvarlak göğüslerinin meme uçları parlak pembe. Kar Adamı duş yapmak istiyor (buranın yağmur suyu­nu toplayan yedek bir su deposu olmalı) ama küvetin içi ça­mura benzer katılaşmış bir şeyle kaplı. Daha sonra kullanmak üzere bir kalıp sabun alıyor. Dolaba bakıp güneş yağı arıyor ama yok. Yarısı dolu bir BlyssPluss şişesiyle bir kutu aspirini alıyor. Bir diş fırçası almayı da düşünüyor ama ölü birinin diş fırçasını ağzına sokma fikrinden hoşlanmadığından diş macu­nuyla yetiniyor. Daha Beyaz Gülümseyişler İçin yazıyor tü­pün üstünde. İyi olur. Daha beyaz bir gülümseyişe ihtiyacı var, aklına gülümsemek için bir sebep gelmese de şimdilik.</p>

  <p>Dolap kapağındaki ayna kırılmış. Son bir acizce öfke, kozmik bir protesto eylemi <i>(Neden bu? Neden ben?)</i> Kar Ada­mı bunu anlayabiliyor. Kendisi de aynı şeyi yapardı. Bir şeyler kırardı. Kendisine son kez bakarken, görüntüsünü parçala­mak isterdi. Kırık cam parçalarının çoğu lavaboda. Yine de bastığı yere dikkat etse iyi olur. Tıpkı bir at gibi, canı ayakla­rının sağlığına bağlı artık. Yürüyemezse fare yemi olur.</p>

  <p>Koridora çıkıyor. Evin hanımı yatak odasında. Pembeli sarılı dev yorganın altına sığınmış. Bir koluyla kürek kemiği dışarıda. Leopar desenli geceliğinin içinde kemikleri ve tendonları görülüyor. Kadının yüzü diğer tarafa dönük neyse ki. Ama saçı sağlam. Peruk gibi. Kökleri siyah, tutamları yapışık. Elf saçı gibi. Bazı kadınlarda çekici olabilecek bir saç.</p>

  <p>Kar Adamı eskiden insanların büro çekmecelerini karış­tırmaya can atardı. Ama bu odada yapmak istediği bir şey de­ğil bu. Hem ne bulacağı belli. İç çamaşırları, cinsel gücü arttı­rıcı haplar, mücevherler, kozmetikler, bozuk paralar, çengelli iğneler, şansı varsa bir günlük. Lisedeyken kızların günlükleri­ni okumayı severdi. Sık sık büyük harfle yazar, bir sürü ünlem kullanır, abartmayı severler (aşk <i>aşk aşk, nefret nefret nefret),</i> bazı sözcüklerin altını renkli kalemle çizerlerdi. Tıpkı sonrala­rı işyerinde aldığı tuhaf mektuplar gibi. Kızın duşa girmesini bekleyip hemen etrafı karıştırırdı. Günlüklerde kendi adını arardı tabii. Gerçi okudukları her zaman hoşuna gitmezdi.</p>

  <p>Bir keresinde şunu okumuştu: <i>Jimmy, bunu okuduğunu biliyorum, seni meraklı piç kurusu. Bunu yapmandan NEFRET EDİYORUM. Seninle düzüşmem senden hoşlandığım anlamına gel­miyor. DEFOL!!.</i> Nefret kelimesinin altı iki, defolun altıysa üç kez çizilmişti, kırmızı kalemle. Kızın adı Brenda’ydı. Sakız çiğnemeyi severdi. Hayat Bilgisi dersinde ön sırada otururdu. Şifoniyerinde havlayan, plastik bir kemiği getiren, bacağını kaldırıp sarı su işeyen bir robot köpek dururdu. En sert ve si­nirli kızların, yatak odalarında en genç kızsı, hanımevlatsı süs eşyaları bulundurmaları Kar Adamı’na hep tuhaf gelmişti.</p>

  <p>Makyaj masasında her zamanki gibi sıkılaştırıcı kremler, hormon hapları, iğneler, kozmetikler, parfümler duruyor. Aralık jaluziden giren ışığın yarattığı loşlukta parlıyorlar. Sanki yer yer vernikli bir natürmort burası. Kar Adamı ken­dine bir parfüm sıkıyor, buradaki diğer kokuları bastırma umuduyla. Etiketinde altın sarısı harflerle Kokain yazılı. Bir an parfümü içmeyi düşünüyor ama sonra viskisi olduğunu anımsıyor.</p>

  <p>Eğilip oval aynada kendine bakıyor. Girdiği yerlerde ay­nada kendine bakmadan duramaz. Görüntüsü giderek daha irkiltici oluyor. Karşısında bir yabancı var. Gözleri sulu ve kırmızı. Avurtları çökük. Derisi böcek ısırığı yaralarının ka­buklarıyla kaplı. Olduğundan yirmi yaş büyük gösteriyor. Kendine göz kırpıyor, sırıtıyor, dil çıkarıyor. Gerçekten sinsi görünmeye başlıyor. Arkasındaki, yataktaki kadın canlı gibi görünüyor. Sanki her an ona dönecek, kollarını açacak, gelip ona sahip olmasını fısıldayacak. Ona ve elf saçına.</p>

  <p> </p>

  <p>Antilop’un öyle bir peruğu vardı. Antilop güzel giyinmeyi, görünüşünü değiştirmeyi, olduğundan farklı görünmeyi se­verdi. Odada salına salına gezinir, biraz striptiz yapar, kıvırtır, poz verirdi. Erkeklerin çeşitlilikten hoşlandığını söylerdi.</p>

  <p>“Kimden öğrendin bunu?" diye sormuştu Jimmy.</p>

  <p>“Birinden işte." Sonra gülmüştü. Jimmy onu kucağına alınca peruğu düşüvermişti... <i>Jimmee!</i> Ama şimdi Antilop’u düşünmenin sırası değil.</p>

  <p>Odanın ortasında durduğunu fark ediyor. Kolları iki yan­dan sarkıyor, ağzı açık. “Aptallık ettim" diyor yüksek sesle.</p>

  <p> </p>

  <p>Yanda bir çocuk odası var. Parlak kırmızı plastik bir bilgisa­yar, bir raf dolusu oyuncak ayı, zürafa desenli bir duvarkâğıdı ve bir sürü bilgisayar oyunu CD’si (üstlerindeki resimlere ba­kılırsa şiddet düzeyi çok yüksek oyunlar). Ama içeride çocuk cesedi yok. Belki de ilk günlerde öldü ve yakıldı, cesetlerin hâlâ yakıldığı zamanlarda. Ya da belki de anne babasının iki büklüm olup kan kusmaya başladığını görünce korkup kaçtı. Belki de dışarıda, sokaklarda gördüğü, giysilerden ve kemik­lerden ibaret cesetlerden biriydi. Bazıları çok ufaktı.</p>

  <p>Koridorda çamaşır dolabını bulup kirli çarşafını temiz bir taneyle değiştiriyor. Bu seferki sade değil. Parşömen ve çi­çek desenleriyle kaplı. Flurya’nın Çocukları çok etkilenecek. “Bakın" diyecekler. “Kar Adamı’nın üstünde yapraklar büyü­yor!" Buna şaşırmazlar. Dolapta düzgünce katlanmış bir sürü temiz çarşaf var ama yalnızca bir tane alıyor. Gerçekten ihti­yaç duymadığı şeylerin gereksiz ağırlık yapmasını istemiyor. Gerekirse dönüp yeni bir tane alabilir.</p>

  <p>Annesinin kirli çarşafı çamaşır sepetine atmasını söyle­yen sesini duyuyor (eski nörolojik izler kolay kolay silinmez) ama çarşafı yere atıp alt kata dönerek mutfağa giriyor. Mut­fakta konserve bulmayı umuyor... Soya yahnisi ya da fasulye­si, yapay sosis, proteinli herhangi bir şey (hatta biraz sebze bi­le güzel olur, yapay olup olmaması fark etmez, Kar Adamı her şeyi yiyebilir). Ama camı kıran kişi mutfak dolabını da bo­şaltmış. Plastik bir kapta bir avuç mısır gevreği var. Onu yi­yor. Katkı maddesiz olduğundan epey çiğnemek ve yutmak için biraz su içmek zorunda kalıyor. Hızlı trenlerde dağıtılan mahun cevizlerinden üç paket buluyor. Birini hemen açıp içindekileri mideye indiriyor. Fazla bayat değil. Bir kutu da SoyOBoy sardalye konservesi buluyor. Ayrıca yarısı dolu bir ketçap şişesi. Ketçap koyu kahverengi ve ekşimiş.</p>

  <p>Buzdolabını açmaması gerektiğini biliyor. Mutfaktaki pis kokunun bir kısmı oradan geliyor çünkü.</p>

  <p>Mutfak tezgahının altındaki çekmecelerde çalışan bir el feneri var. El feneriyle birlikte, bulduğu kibritleri ve iki mu­mu da alıyor. Her şeyi naylon bir çöp poşetine dolduruyor... sardalye konservesini, iki paket mahun cevizini, viskiyi, sa­bunu, aspirinleri. Körelmiş bıçaklar buluyor. İkisini ve küçük bir tencereyi alıyor. Pişerecek bir şeyler bulabilirse işine yarar.</p>

  <p>Mutfakla ıvır zıvır odasının arasındaki koridorda küçük bir ev ofisi var. Bir masanın üstünde çalışmayan bir bilgisayar, bir faks makinesi ve bir yazıcı duruyor. Ayrıca içinde plastik kalemler bulunan bir kalemlikle kaynak kitapların <i>(bir söz­lük, bir eşanlamlılar sözlüğü, Bartlett Alıntılar Kitabı, Norton Çağdaş Şiir Antolojisi)</i> bulunduğu bir raf var. Üst kattaki şerit­li pijamalı adam okumayı seviyordu herhalde. İdeolojik bir metin yazarı, parayla başkalarını öven bir laf ebesi. Zavallı sersem, diye düşünüyor Kar Adamı.</p>

  <p>Solmuş çiçeklerle dolu bir vazoyla, çerçeveli bir baba-oğul fotoğrafının (çocuk yedi-sekiz yaşlarında) yanında bir not def­teri duruyor. İlk sayfaya çirkin bir el yazısıyla ÇİMLERİ BİÇTİR yazılı. Altındaysa daha küçük ve silik harflerle: <i>Kliniği</i> ara... Tükenmez kalem hâlâ not defterinin üstünde duruyor. Sanki gevşeyen bir elden düşmüş. Adam o sırada hem hastalanmış hem de bunu fark etmiş olmalı. Kar Adamı o anı zihninde canlandırabiliyor: Adam yazı yazan eline bakarken durumu kavrı­yor. İlk hastalananlardan biri olmalı, yoksa çimlerin biçilmesi­ni önemsemezdi.</p>

  <p>Ense tüyleri tekrar diken diken oluyor. Neden kendi evi­ne gizlice girmiş gibi hissediyor kendini? Yirmi beş yıl önceki evine giren kayıp bir çocuk.</p>
</body>
</html>
