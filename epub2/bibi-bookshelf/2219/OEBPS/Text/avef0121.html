<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>Halk Diyarı’na Gezi</h2>

  <p>Kar Adamı surun üstünde topallayarak yürüyor, yaklaştıkça bir serap gibi gerileyen o beyaz, cam kubbeye doğru. Ayağı yüzünden hızlı gidemiyor. On bir civarında beton zemin yürünemeyecek kadar ısınıyor. Kar Adamı çarşafı başına dola­mış, kendini olabildiğince örtmüş, beyzbol kepini ve yazlık gömleğini giymiş, güneşyağı sürmüş olmasına karşın yanıyor. İyi ki bu yeni, çift camlı güneş gözlüğünü bulmuş.</p>

  <p>Bir sonraki gözcü kulesinin gölgesine çökerek öğle vak­tinin geçmesini bekliyor. Bir şişeden su içiyor. Günün bu en sıcak saati geçtikten, gündelik fırtına da kopup bittikten son­ra, hedefine yaklaşık üç saatte varabilir. Bir terslik çıkmazsa karanlık çökmeden orada olur. .</p>

  <p>Güneşin ısısı betona çarpıp yükseliyor. Kar Adamı gev­şiyor. Sıcağı soluyor. Vücudundan akan terleri hissediyor. Üs­tünde kırkayaklar yürüyor sanki. Gözleri sulanıyor, kapanı­yor. Zihninden eski görüntüler geçiyor. “O kahrolasının bana niye ihtiyacı vardı ki?” diyor. “Niye beni rahat bırakmadı?”</p>

  <p>Artık bunu düşünmek anlamsız. Bu sıcakta, beyni erimiş peynire dönmüşken. Erimiş peynire değil: Yiyecek imgelerin­den uzak dursa iyi olur. Macuna, zamka, tüpte saç kremine. Eskiden saç kremi kullanırdı. Tüpün raftaki yerini hayalinde canlandırabiliyor: Tıraş bıçağının yanında. Raflarının düzenli olmasını severdi. Birden kendini görüyor. Duştan yeni çık­mış. Saç kremini elleriyle ıslak saçına sürüyor. CennetZarı’nda, Antilop’u beklerken.</p>

  <p>İyi olsun istemişti, en azından kötü değildi niyeti. Kim­seyi incitmek istememişti, ciddi olarak değil, gerçek uzay-zamanda değil. Hayaller sayılmazdı.</p>

  <p> </p>

  <p>Cumartesi günüydü. Jimmy yatakta yatıyordu. Son günlerde yataktan çıkmakta zorlanıyordu. Geçen hafta iki kez işe geç kalmıştı. Son zamanlarda abartmaya başlamıştı. Yakında başı derde girecekti. Oysa dışarı çıkıp eğlenmiş filan değildi: Tam tersine. İnsanlardan uzak duruyordu. AnooYoo'daki amirleri henüz onunla uğraşmaya başlamamıştı. Annesinin bir hain olduğunu ve öldüğünü biliyor olmalıydılar. Bildikleri kesindi. Ama Siteler’de herkes bilse de asla ağza alınmayan türden, karanlık bir sırdı bu. Kötü şans, kem göz, bulaşıcı olabilir, bilmiyormuş gibi davranmak en iyisi, falan filan. Onu rahat bı­rakmalarının nedeni buydu herhalde.</p>

  <p>En azından güvenlik görevlileri artık peşini bırakacaktı, annesi öldüğüne göre.</p>

  <p>“Kaldır, kaldır, kaldır” dedi sesli saati. Fallus biçimli ve pembeydi. Sevgililerinden birinin şaka olsun diye armağan ettiği bir Penis Saat. O sırada komik gelmişti ama bu sabah aşağılayıcı göründü gözüne. O kız yalnızca buydu işte: Meka­nik bir şaka. Hepsi öyleydi. Kimse cinsiyetsiz olmak istemez ama kimse seksten ibaret olmak da istemez, demişti Flurya bir keresinde. Haklısınız efendiiim, diye düşündü Jimmy. İnsa­noğlunun çelişkilerinden biri.</p>

  <p>“Saat kaç?” dedi saate. Saat kafasını eğdi, sonra tekrar dikeldi.</p>

  <p>“Öğle. Öğle, öğle, öğ... ”</p>

  <p>“Kapa çeneni” dedi Jimmy. Saat pörsüdü. Sert ses tonla­rına duyarlı olmaya programlanmıştı.</p>

  <p>Jimmy yataktan kalkıp mutfağa gitmeyi, bir bira şişesi açmayı düşündü. Harika bir fikirdi. Gece geç yatmıştı. Sevgililerinden biri (aslında bu saati kendisine armağan eden ka­dın) Jimmy ’nin sessizlik duvarını delmeyi başarmıştı. On ci­varında, yanında Nubbins, kızarmış patates (Jimmy’nin ağız tadını biliyordu) ve bir şişe viskiyle gelmişti.</p>

  <p>"Seni merak ettim" demişti. Alelacele, gizlice düzüşmek için gelmişti aslında. Jimmy elinden geleni yapmış, kadının gönlünü hoş etmişti. Ama aklını yaptığı işe veremediği belli olmuştu herhalde. Kadın basmakalıp laflar edip durmuştu: <i>Sorun ne, benden sıkıldın mı, benim için gerçekten önemlisin, vb. vb.</i></p>

  <p>“Kocanı terk et” demişti Jimmy, kadının çenesini kapa­mak için. “Birlikte Halk Diyarı’na kaçalım. Bir karavanda ya­şarız . ”</p>

  <p>“Şey, ama... Ciddi olamazsın.”</p>

  <p>“Ya ciddiysem?”</p>

  <p>“Benim için değerlisin. Bunu biliyorsun. Ama kocam da değerli ve... ”</p>

  <p>“Belden tarafım.”</p>

  <p>“Pardon?" Kibar bir kadındı. “Ne?” demezdi. <i>Pardon</i> der­di.</p>

  <p>“Belden aşağım dedim. Senin için önemli olan bu. İster­sen heceleyerek söyleyeyim.”</p>

  <p>“Sana ne oldu bilmiyorum. Çok kabalaştın.”</p>

  <p>“Hiç eğlenceli değilim.”</p>

  <p>“Şey, aslında evet. Değilsin.”</p>

  <p>“Öyleyse defol git.”</p>

  <p>Sonra kavga etmişlerdi. Kadın ağlamıştı. Jimmy bunu görünce tuhaf bir biçimde iyi hissetmişti kendini. Sonra vis­kiyi bitirmişlerdi. Sonra tekrar sevişmişlerdi. Bu kez Jimmy zevk almıştı ama sevgilisi almamıştı, çünkü Jimmy çok sert ve hızlı sevişmiş ve her zamankinin aksine ona güzel sözler söy­lememişti. <i>Kıçın muhteşem,</i> filan dememişti.</p>

  <p>O kadar huysuzluk etmemeliydi. İyi bir kadındı. Sahici göğüsleri ve kendi sorunları vardı. Onu bir daha görebilecek miydi acaba? Herhalde evet, çünkü giderken gözlerinde <i>seni iyileştirebilirim</i> bakışı vardı.</p>

  <p> </p>

  <p>Jimmy çişini yaptıktan sonra, tam buzdolabından bira çıka­rırken interkomu çaldı. Kadın gelmişti bile. Jimmy hemen kendini huysuz hissetti yine. İnterkoma gitti. "Git buradan” dedi.</p>

  <p>"Benim. Flurya. Aşağıdayım.”</p>

  <p>“İnanmıyorum” dedi Jimmy. Lobideki video kameranın numarasını tıkladı. Sahiden de Flurya gelmişti. Ona orta par­mağını göstererek sırıtıyordu.</p>

  <p>"Kapıyı aç" dedi Flurya. Jimmy bunu yaptı, çünkü o an­da görmek istediği tek kişi Flurya’ydı.</p>

  <p> </p>

  <p>Flurya pek değişmemişti. Yine karalar giymişti. Saçı bile dö­külmemişti.</p>

  <p>"Burada ne işin var?" diye sordu Jimmy. Hissettiği sevin­cin yerini, giyinmemiş olmanın utancı almıştı. Ayrıca dairesi pisti. Ortalıkta izmaritler, kirli bardaklar, boş Nubbins kutu­ları vardı. Ama Flurya fark etmemiş gibi davranıyordu.</p>

  <p>“Böyle ağırlanmak ne güzel" dedi Flurya.</p>

  <p>“Kusura bakma. Bugünlerde iyi değilim” dedi Jimmy.</p>

  <p>"Evet. Tahmin etmiştim. Annen. Sana elektronik posta attım, ama cevap yazmadın.”</p>

  <p>“Onları okumuyorum” dedi Jimmy.</p>

  <p>“Çok normal. Brainfrizz’de çıktı: Şiddete teşvik, yasa dı­şı örgüt üyeliği, ticari ürünlerin dağıtımını engellemek, top­luma karşı ihanet niteliğindeki suçlar. Gösterdikleri demolarda bu sonuncusu vardı galiba. Tuğla filan atıyordu. Yazık. Hoş kadındı."</p>

  <p>Jimmy <i>hoş kadın</i> tanımına katılmıyordu ama sabahın bu vaktinde tartışacak değildi. “Bira ister misin?" dedi.</p>

  <p>“Hayır, sağ ol” dedi Flurya. "Seni görmeye geldim o ka­dar. İyi misin diye bakayım dedim.”</p>

  <p>“ İyiyim" dedi Jimmy.</p>

  <p>Flurya ona baktı. "Hadi Halk Diyarı’na gidelim” dedi. "Birkaç bar gezeriz.”</p>

  <p>"Şaka yapıyorsun değil mi?” dedi Jimmy.</p>

  <p>"Hayır, ciddiyim. Geçiş izinlerimiz yanımda. Benimki zaten vardı. Sana da aldım.”</p>

  <p> </p>

  <p>Beş saat sonra Yeni New York’un kuzeyindeki Halk Diyarı’nda geziniyorlardı. Oraya ulaşmaları yalnızca birkaç saat sürmüştü. Hızlı trenle en yakın Site’ye gitmişlerdi. Sonra res­mi bir güvenlik arabası gelmişti. Şoför silahlıydı. Flurya’nın nüfuzlu tanıdıkları olsa gerekti. Araba onları Flurya’nın tabi­riyle aksiyonun merkezine götürüp bırakmıştı. Flurya izlene­ceklerini söylemişti. Koruma altındaydılar. Başlarına kötü bir şey gelmeyecekti.</p>

  <p>Yola çıkmadan önce Flurya, Jimmy’nin koluna bir iğne batırmıştı. Bizzat yaptığı, etkisi kısa süreli bir karma aşı. Halk Diyarları’nın dev petreler gibi olduğunu söylemişti: Bulaşıcı hastalık mikroplarıyla kaynıyorlardı. Oralarda büyürseniz az çok bağışıklık kazanırdınız, yeni biyoformlar türemediği süre­ce. Ama Siteler’denseniz ve Halk Diyarı’na adım atarsanız, mikroplara yem olurdunuz. Alnında, Beni Ye yazılı koca bir tabela taşımaktan farksızdı bu.</p>

  <p>Flurya yanında burun filtreleri de getirmişti. Son model. Mikropları süzmekle kalmıyor, havayı da temizliyordu. Halk Diyarları’nın havasının daha kirli olduğunu söylemişti. (Orta­lıkta daha çok çöp vardı. Hava temizleyici kulelerin sayısı da daha azdı.)</p>

  <p>Jimmy ilk kez bir Halk Diyarı’na gidiyordu. Daha önce yalnızca duvarların ardından bakmıştı o kadar. Nihayet orada olmak heyecan vericiydi. Ama yürüyen, konuşan, telaşlı o kadar çok insanı bir arada görmek rahatsız ediciydi. Kaldı­rımlara tükürülmesinden de rahatsız oldu. Buranın zenginleri lüks arabalara biniyor, fakirleriyse güneş enerjili motosiklet­ler kullanıyordu. Floresan spandeksler ya da kısa şortlar giy­miş fahişeler vardı. Daha atletik olanlarıysa Scooter’lara bin­miş, arabaların arasından zigzag çizerek sıkı kalçalarını sergiliyorlardı. Her renkte, her boyda fahişe vardı. Ama her kalitede değil. Flurya burasının ucuz bir semt olduğunu söyle­di. Jimmy yalnızca vitrin bakmalıydı ama satın almamalıydı. Parasını sonraya saklamalıydı.</p>

  <p>Halk Diyarı’ndakiler Site’dekilerin söylediği kadar salak görünmüyorlardı, en azından çoğu. Jimmy bir süre sonra gev­şeyip bu deneyimin tadını çıkarmaya başladı. Bakılacak, avla­nacak, sunulan öyle çok şey vardı. Her yerde neon sloganlar, ilan tahtaları, reklam panoları görülüyordu. Hakiki serseriler ve dilenci kadınlar da vardı, tıpkı eski DVD müzikallerindeki gibi. Jimmy dilencilerin yırtık botlarının topuklarına basa ba­sa dans edip şarkı söylemelerini bekledi durdu. Sokak köşele­rinde gerçek müzisyenler, gerçek sokak çocuğu çeteleri vardı. Asimetriklikler, biçimsizlikler: Buralıların suratları Siteliler’inki gibi düzgün değildi. Çürük dişliler bile vardı. Jimmy hayretler içinde kalmıştı.</p>

  <p>“Cüzdanına dikkat et" dedi Flurya. “Gerçi nakte ihtiya­cın olmayacak."</p>

  <p>‘'Neden?’’</p>

  <p>“Bendensin" dedi Flurya.</p>

  <p>“Olmaz."</p>

  <p>“Bir sonrakinde sen ısmarlarsın."</p>

  <p>“Tamam" dedi Jimmy.</p>

  <p>“İşte geldik. Buraya Düşler Sokağı denir."</p>

  <p>Buradaki mağazalar daha kaliteli görünüyordu. Vitrinle­rindeki mallar daha çeşitliydi. İçiniz mi Daralıyor, diye okudu Jimmy. SnipNFix’i Deneyin! Hastalıklara Şifa. Neden Kısa Kalasınız? Goliath'ı Deneyin! Rüya Hapları. Belinizi Dikleş­tirin. Cribfillers Ltd. Utangaç mısınız? Longfellow’u Dene­yin!</p>

  <p>“İşte mallarımızı burada satıyoruz” dedi Flurya.</p>

  <p>“Mallarınızı mı?”</p>

  <p>“Rejoov’da ürettiklerimizi. Vücuda yönelik ürünleri pa­zarlayan diğer Siteler gibi.”</p>

  <p>“Hepsi işe yarıyor mu?” Jimmy etkilenmişti. Vaatlerden çok sloganlardan. Kendisi gibi düşünen insanlar tarafından bulunmuşlardı. Sabahki can sıkıntısından eser kalmamıştı. Keyfi yerindeydi. Öyle çok şey görüyor, öyle çok şey öğreni­yordu ki. Başı dönüyordu.</p>

  <p>“Çoğu evet” dedi Flurya. “Hiçbir şey kusursuz değildir tabii. Ama piyasada çok rekabet var. Özellikle Ruslar, Japonlar ve tabii ki Almanlar yüzünden. Bir de İsveçliler. Ama ba­şarılıyız. İtibarımız var. Ürünlerimize güveniliyor. Buraya dünyanın her yerinden insanlar gelir. Alışveriş yaparlar. Cin­siyetlerini, cinsel tercihlerini, boylarını, ten ve göz renklerini değiştirebilirler. Parasıyla. İsterlerse defalarca. Sırf bu sokakta ne kadar para harcandığını hayal bile edemezsin.”</p>

  <p>“Hadi içelim” dedi Jimmy. Henüz doğmamış olan varsa­yımsal erkek kardeşi gelmişti aklına. Babasıyla Ramona bura­da mı alışveriş yapmışlardı?</p>

  <p>İçki içtikten sonra yemek yediler. Bunlar hakiki istridye, dedi Flurya. Hakiki Japon bifteği. Elmas kadar değerli. Bir servete patlamış olmalıydılar. Başka bir iki yere uğradıktan sonra trapezcilerin oral seks yaptığı bir bara girdiler. Jimmy karanlıkta parlayan, turuncu bir şey içti. Sonra aynısından birkaç bardak daha içti. Sonra hayat hikâyesini (hayır, anne­sinin hayat hikâyesini) upuzun, karmakarışık, sakız gibi uza­yan bir cümleyle anlattı. Sonra devasa, yeşil, saten bir yatağa uzandılar. Üstlerine iki kız çıktı. Tepeden tırnağa pullarla kaplıydılar, balık pulu gibi parlayan pullarla. Jimmy hiç o ka­dar kıvrak kızlar görmemişti.</p>

  <p>İş konusunu orada mı konuşmuşlardı, yoksa önceki bar­lardan birinde mi? Ertesi sabah bunu hatırlayamadı. Flurya <i>İş, Sen, Rejoov</i> demişti. Jimmy, <i>ne yapacağım, tuvalet mi temiz­leyeceğim,</i> demişti. Flurya kahkahayı basmıştı. <i>O kadar kötü değil.</i> Jimmy evet dediğini hatırlamıyordu ama demişti her­halde. Ne iş olsa kabul ederdi. Hayatını değiştirmek istiyor­du. Yeni bir başlangıca hazırdı.</p>
</body>
</html>
