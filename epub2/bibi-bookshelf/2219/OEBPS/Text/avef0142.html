<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>Vaaz</h2>

  <p>“Senin gibiler geldi” diyor Abraham Lincoln, Kar Adamı ba­lığını zorla bitirdikten sonra. Kar Adamı’nın sırtı bir ağaca yaslı. Ayağı hafifçe karıncalanıyor, uyuşmuş gibi. Uykusu var. Birden canlanıyor. “Benim gibiler mi?”</p>

  <p>"Senin gibi çift deriliydiler” diyor Napolyon. "Birinin yüzü tüylüydü, seninki gibi. ”</p>

  <p>“Biri daha tüylüydü ama onunkiler uzun değildi.”</p>

  <p>“Flurya tarafından gönderildiklerini düşündük. Senin gi­bi.”</p>

  <p>“Biri dişiydi.”</p>

  <p>“Onu Antilop göndermiş olmalı.”</p>

  <p>“Kokusu maviydi.”</p>

  <p>“Mavi rengini göremedik, ikinci derisi yüzünden.”</p>

  <p>“Ama çok mavi kokuyordu. Erkekler ona şarkı söyleme­ye başladı.”</p>

  <p>“Ona çiçekler sunduk. Penislerimizi gösterdik. Ama se­vinmedi.”</p>

  <p>“Çift derili adamlar mutlu olmadı. Sinirlendiler.”</p>

  <p>"Yanlarına gitmek istedik, onları selamlamak için. Ama kaçtılar.”</p>

  <p>Kar Adamı olanları hayal edebiliyor. Bu aşırı sakin, kas­lı, parlak yeşil gözlü erkeklerin topluca, tuhaf şarkılar söyle­yerek, mavi penislerini hep birlikte sallayarak, kollarını bir zombi filmindeki figüranlar gibi öne uzatarak gelmelerini iz­lemek korkutucu olsa gerek.</p>

  <p>Kar Adamı’nın kalbi küt küt atıyor. Heyecandan ya da korkudan. Ya da her ikisi birden. "Ellerinde bir şey taşıyorlar mıydı?”</p>

  <p>"Birinin gürültülü bir sopası vardı, seninki gibi.” Kar Adamı sprey tabancasını göstermedi onlara. CennetZarı’ndan ayrılışları sırasında taşıdığı tabancayı hatırlıyor olma­lılar. "Ama ses çıkarmak için kullanmadılar.” Flurya’nın Ço­cukları bunu son derece sakin söylüyor. Başlarına neler gelebileceğinin farkında değiller. Tavşanlardan söz edercesi­ne rahatlar.</p>

  <p>“Ne zaman geldiler?”</p>

  <p>"Şey... Önceki gün galiba.”</p>

  <p>Israr etmek anlamsız: Günleri saymazlar. “Nereye gittiler peki?"</p>

  <p>"Sahile gittiler. Bizden neden kaçtılar, ey Kar Adamı?”</p>

  <p>“Belki de Flurya’nın sesini işitmişlerdir” dedi Sacajawea. “Belki de Flurya seslenmiştir onlara. Kollarında parlak şeyler vardı, seninki gibi. Flurya’yı dinlemek için.”</p>

  <p>“Onlara sorarım” diyor Kar Adamı. “Gidip onlarla konu­şurum. Yarın. Şimdi uyuyacağım.” Ayağa kalkarken acıyla yü­zünü buruşturuyor. Yaralı ayağına hâlâ fazla ağırlık veremiyor.</p>

  <p>“Biz de geliyoruz” diyor çok sayıda erkek.</p>

  <p>“Hayır” diyor Kar Adamı. “İyi bir fikir değil bu.”</p>

  <p>“Ama daha iyileşmedin” diyor İmparatoriçe Josephine. “Biraz daha mırlanman gerek.” Kaygılı görünüyor. Hafifçe kaş çatıyor. O kusursuz, kırışıksız yüzlerden birinde böyle bir ifade görmek tuhaf.</p>

  <p>Kar Adamı boyun eğiyor. Yeni bir mırlama ekibi (bu kez üç erkek ve bir kadın. Daha güçlü bir tedaviye ihtiyaç duydu­ğunu düşünüyor olmalılar), bacağına eğiliyor. Kar Adamı, ayağının iyileştiğini hissetmeye çalışırken, bu yöntemin yal­nızca onlarda işe yarayıp yaramadığını merak ediyor (ilk kez değil). Mırlamayanlar operasyonu yakından izliyor. Bazıları fısıldaşıyor. Yarım saat kadar sonra, yeni bir ekip görevi dev­ralıyor.</p>

  <p>Kar Adamı gevşeyemiyor, gevşemesi gerektiğini bildiği halde. Çünkü geleceğin provasını yapıyor, elinde olmadan. Zihni hızla çalışıyor. Kısık gözlerinin ardında olasılıklar beli­riyor ve çarpışıyor. Belki her şey yolunda gider. Belki o üç ki­şi iyi kalpli, aklı başında, iyi niyetli insanlardır. Belki onları Flurya’nın Çocukları’yla uygun bir biçimde tanıştırmayı ba­şarabilir. Öte yandan, Flurya’nın Çocukları’nı ucube, vahşi ya da yaratık gibi görebilirler. Tehlikeli görebilirler.</p>

  <p>Kan ve Güller oyunundan hatırladığı tarihsel sahneler canlanıyor zihninde: Cengiz Han’ın kafatası yığını, Dachau toplama kampındaki ayakkabı ve gözlük yığını, Rwanda’daki cesetlerle dolu yanan kiliseler, Kudüs’ün Haçlılar tarafından yağmalanışı. Christopher Columbus’u sevinçle, gülümseye­rek çelenklerle ve meyve armağanlarıyla karşılayan, yakında katledileceklerinden ya da kadınlarının ırzına geçilen yatak­ların altına bağlanacaklarından habersiz Arawak Kızılderili­leri.</p>

  <p>Ama niye en kötü ihtimalleri düşünüyor ki? Belki de o insanlar korkup başka yere gitmiştir. Belki de hastalardır, öl­mek üzerelerdir.</p>

  <p>Belki de hayır.</p>

  <p> </p>

  <p>Keşif gezisine çıkmadan önce, göreve (şimdi böyle görüyor) çıkmadan önce, Flurya’nın Çocukları’na bir konuşma yapma­lı. Bir tür vaaz. Birkaç kutsal emir vermeli. Flurya’nın onlara son sözleri. Gerçi kutsal emirlere ihtiyaçları yok. <i>Yapmayacaksın,</i> şeklinde laflar işlerine yaramaz. Anlamazlar bile. Çünkü bu konularda gerekli her şey verildi onlara. Yalan söylememe­lerini, hırsızlık ve zina yapmamalarını, tamah etmemelerini söylemek anlamsız. Bu kavramları kavrayamazlar.</p>

  <p>Yine de bir şeyler söylemeli. Hatırlayacakları birkaç söz. Daha da iyisi, pratik tavsiyeler. Geri dönmeyebileceğini söy­lemeli. Gördükleri diğerlerini, o çift derili ve tüylü kişileri, Flurya’nın göndermediğini söylemeli. Onların gürültülü so­palarını alıp denize atmalarını söylemeli. O insanlar kaba kuvvet kullanırlarsa (<i>Kaba. kuvvet ne demek, ey Kar Adamı? Lütfen söyle.)</i> ya da kadınlara tecavüze kalkışırlarsa <i>(Tecavüz nedir?)</i> ya da çocuklara sarkıntılık ederlerse <i>(Ne?)</i> ya da baş­kalarına zorla iş yaptırmak isterlerse...</p>

  <p>Boşuna, boşuna. <i>İş nedir?</i> İş, bir şeyler inşa etmek <i>(İnşa etmek nedir?)</i> ya da yetiştirmektir <i>(Yetiştirmek nedir?)</i> İş yap­manın iki nedeni vardır: Ya başka insanlardan dayak yeme­mek ya da onlar tarafından öldürülmemek için ya da onlar­dan para almak için yaparsınız.</p>

  <p><i>Para nedir?</i></p>

  <p>Hayır, bunların hiçbirini söyleyemez. Flurya sizi koruyor, diyecek. Antilop sizi seviyor.</p>

  <p>Sonra gözleri kapanıyor. Usulca kaldırıldığını hissediyor, taşındığını, tekrar kaldırıldığını, tekrar taşındığını, tutuldu­ğunu.</p>
</body>
</html>
