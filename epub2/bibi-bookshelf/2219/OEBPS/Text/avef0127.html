<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>Hava kilidi</h2>

  <p>Antilop’u bekledi, önce sabırsızca, sonra kaygıyla, sonra pa­nikle. İki pizza yaptırmak bu kadar uzun süremezdi.</p>

  <p>İlk haber ona çeyrek kala geldi. Flurya site dışında oldu­ğundan yönetim Jimmy'deydi. Bu yüzden video monitör oda­sından birini gönderdiler, onu getirmesi için.</p>

  <p>Jimmy önce bunun yalnızca rutin bir mesele olduğunu düşündü. Yine önemsiz bir salgın, biyoterörizm, sıradan bir haber konusu. Biyogiysilere, alev püskürtücülerine, izolasyon çadırlarına, sandıklar dolusu çamaşır suyuna ve kireç çukur­larına sahip oğlanlar ve kızlar her şeyi yoluna koyacaktı tabii. Her halükârda olay Brezilya’daydı. Yeterince uzaktaydı. Ama Flurya herhangi bir yerdeki herhangi bir salgının rapor edil­mesini emretmişti, bu yüzden Jimmy bir bakmaya gitti.</p>

  <p>Sonra yeni bir salgın haberi. Sonra bir yenisi, bir yenisi daha, bir yenisi daha. Yaylım ateş gibi. Tayvan, Bangkok, Su­udi Arabistan, Bombay, Paris, Berlin. Chicago’nun batısında­ki Halk Diyarları. Monitörlerdeki haritalar ışıl ışıl olmuştu. Kırmızı noktalarla kaplanıyordu. Sanki birileri fırçayla kırmı­zı boya serpmişti üstlerine. Birkaç küçük salgın vakasından ibaret değildi bu. Durum ciddiydi.</p>

  <p>Jimmy cep telefonundan Flurya’ya ulaşmayı denedi ama cevap alamadı. Dinleme ekibine haber kanallarını açmaları­nı söyledi. Spikerlerin söylediğine göre, bir tür kanama vaka­sı söz konusuydu. Semptomlar yüksek ateş, gözlerde ve deride kanama, spazmlar, ardından iç organların iflas etmesi ve ölümdü. Semptomların başlamasıyla ölüm anı arasındaki süre şaşılacak kadar kısaydı. Virüs hava yoluyla yayılır gibiydi ama sudan geçiyor da olabilirdi.</p>

  <p>Jimmy’nin cep telefonu çaldı. Arayan Antilop’tu. "Ne­redesin?” diye bağırdı Jimmy. "Çabuk buraya dön. Kimseyi...”</p>

  <p>Antilop ağlıyordu. Bu öylesine sıra dışıydı ki, Jimmy’yi afallattı. "Ah Jimmy” dedi Antilop. "Çok üzgünüm. Bilmi­yordum.”</p>

  <p>"Her şey yolunda” dedi Jimmy, onu sakinleştirmek için. Sonra: "Ne demek istiyorsun?”</p>

  <p>“Haplardaymış. Dağıttığım, sattığım o haplarda. Hep gittiğim şehirlerde çıktı. Flurya o hapların insanlara yardım edeceğini söylemişti! O...”</p>

  <p>Bağlantı kesildi. Jimmy geri aradı: <i>Zırr, zırr, zırr.</i> Sonra bir tıkırtı. Sonra sessizlik.</p>

  <p>Ya virüs Rejoov’a girdiyse? Ya Antilop'a bulaştıysa? An­tilop kapıya gelirse, onu dışarıda bırakamazdı. Bunu yapamaz­dı, Antilop’un her tarafından kan boşansa bile.</p>

  <p> </p>

  <p>Geceyarısına doğru salgının yayılışı iyice hızlandı. Dallas. Se­attle. Yeni New York. Şehirden şehre yayılmaktan çok, aynı anda birkaç şehirde birden patlak veriyordu.</p>

  <p>Şimdi odada üç görevli vardı: Gergedan, Beluga, Beyaz Ayakotu. Biri şarkı mırıldanıyor, biri ıslık çalıyor, üçüncüsüyse (Beyaz Ayakotu) ağlıyordu. <i>Bu seferki gerçekten ciddi.</i> Şim­diden ikisi söylemişti bunu.</p>

  <p>"Acil durum planımız ne?"</p>

  <p>"Ne yapacağız?”</p>

  <p>"Hiçbir şey” dedi Jimmy, paniğe kapılmamaya çalışarak. “Burada güvendeyiz. Salgının geçmesini bekleyebiliriz. De­poda yeterince yiyecek var.” Karşısındaki üç kaygılı yüze bak­tı. “CennetZarı modellerini korumalıyız. Kuluçka devresini bilmiyoruz, kimin taşıyıcı olabileceğini bilmiyoruz. Kimseyi içeri alamayız.”</p>

  <p>Bunu duyunca biraz rahatladılar. Jimmy monitör odasın­dan çıktı, en içteki odanın kapısıyla hava kilidine açılan ka­pının şifresini değiştirdi. Bunu yaparken cep telefonu çaldı. Arayan Flurya’ydı. Minik ekranda beliren yüzü sakindi. Bir barda gibiydi.</p>

  <p>“Neredesin?” diye haykırdı Jimmy. ‘Olanlardan haberin yok mu?”</p>

  <p>“Merak etme” dedi Flurya. “Her şey kontrol altında.” Sarhoş gibiydi. Genelde sarhoş olmazdı.</p>

  <p>"Ne demek <i>her şey?</i> Dünya çapında bir salgından bahsediyoruz! Kızıl Ölüm'den! BlyssPluss haplarından geldiği doğ­ru mu?”</p>

  <p>"Bunu kim söyledi?” dedi Flurya. "Minik bir kuş mu?” Kesinlikle sarhoştu. Ya da hap almıştı.</p>

  <p>"Boşver. Doğru ama değil mi?”</p>

  <p>“Alışveriş merkezindeyim. Pizzacıdayım. Hemen geliyorum” dedi Flurya. "Dayan.”</p>

  <p>Flurya kapadı. Belki Antilop’u bulmuştur, diye düşündü Jimmy. Belki onu sağ salim getirir. Salak herif, diye düşündü sonra.</p>

  <p>CennetZarı Projesi’ni kontrol etmek üzere yukarı çıktı. Gece göğü simülasyonu çalışıyordu. Sahte ayın ışığında, Flur­ya’nın Çocukları mışıl mışıl uyur gibiydiler. "Tatlı rüyalar” di­ye mırıldandı onlara camın ardından. “İyi uyuyun. Tek uyuyabilen sizlersiniz şu an.”</p>

  <p> </p>

  <p>Daha sonra olanlar ağır çekimde gerçekleşti. Kısık sesli por­no, reklamsız brainfrizz gibiydi. Öyle abartılı bir melodramdı ki, Jimmy ile Flurya on dört yaşındayken bir DVD’den izliyor olsalar, kahkahadan kırılırlardı.</p>

  <p>Önce bekleme süreci vardı. Jimmy bürosunda oturup kahve içerek, kendine sakin olması gerektiğini söyledi. Zih­ninden eski sözcükler geçip duruyordu: <i>Tahavvül, tekevvün, hakiki</i>, <i>kefen, yosma.</i> Bir süre sonra ayağa kalktı. <i>Lakırtı, ha­kim.</i> Bilgisayarını açıp haber sitelerini gezdi. Dışarıda kıyamet kopuyordu. Yeterince ambülans yoktu. Siyaset adamları sakin olma çağrıları yapmaya başlamıştı bile. Sokaklarda gezinen polis araçlarından, megafonla halka evlerinde kalma uyarısı yapılıyordu. İnsanlar topluca dua ediyordu.</p>

  <p><i>İrtibat. Fersiz. Haset.</i></p>

  <p>Acil durum deposuna gitti, bir sprey tabancası aldı, kayı­şını gövdesine bağladı, üstüne gevşek bir tropik ceket giydi. Monitör odasına geri döndü. Üç çalışana, Site'nin güvenlik görevlileriyle konuştuğunu (yalandı), şimdilik burada güven­de olduklarını öğrendiğini söyledi (bunun da yalan olduğunu sanıyordu). Flurya ile konuştuğunu ekledi. Flurya hepsine odalarına gidip uyumalarını emretmişti. Çünkü sonraki gün­lerde enerjiye ihtiyaç duyacaklardı. Adamlar rahatlamış gi­biydi. Sözünü memnuniyetle dinlediler.</p>

  <p>Jimmy onlara hava kilitli kapıya kadar eşlik etti. Şifreyi gi­rerek, onları yatak odalarının bulunduğu bölüme açılan korido­ra soktu. Yürüyerek uzaklaşmalarını izledi. Sırtlarına bakarken, onları şimdiden ölü gibi görüyordu. Üzgündü ama riske gire­mezdi. Onlar üç kişiydi, kendisi ise tek. Paniğe kapılırlarsa binanın dışına çıkmaya ya da arkadaşlarını içeri almaya çalışabi­lirlerdi. Böyle bir durumda onları engellemeye gücü yetmezdi. Gözden kaybolduklarında, geri dönüp kapıyı kilitledi. Böylece onları dışarı, kendini içeri hapsetti. Artık en içteki kubbeli oda­da kendisiyle Flurya’nın Çocukları dışında kimse kalmamıştı.</p>

  <p>Biraz daha haber izledi. Sakin olmak için viski içti. Ama aşırıya kaçmadan. <i>Samanotu</i>, <i>Hançerevî. Banşi. Çivitotu.</i> An­tilop’u bekliyordu ama umutsuzca. Başına bir şey gelmiş ol­malıydı. Yoksa çoktan dönerdi.</p>

  <p>Şafağa doğru kapı monitörü bipledi. Birisi hava kilidine şifre giriyordu. Ama işe yaramazdı tabii. Jimmy şifreyi değiş­tirmişti.</p>

  <p>Video interkomu çalıştı. "Ne yapıyorsun?” dedi Flurya. Sesi ve yüzü sinirliydi. “Kapıyı aç.”</p>

  <p>“B Planı’nı uyguluyorum” dedi Jimmy. “Biyosaldırı sıra­sında kimseyi içeri alma. Senin emrin. Kilidin şifresini değiş­tirdim.”</p>

  <p>“Kimse derken kendimi kastetmedim” dedi Flurya. “Mantar fındıklığı yapma.”</p>

  <p>“Taşıyıcı olmadığını ne bileyim?" dedi Jimmy.</p>

  <p>"Değilim.”</p>

  <p>“Nereden bilebilirim?"</p>

  <p>“Diyelim ki" dedi Flurya bezgince, “böyle olacağını tah­min edip önlemler aldım. Hem zaten sen hastalığa bağışıklısın.”</p>

  <p>"Nasıl yani?” dedi Jimmy. Bu gece kafası ağır işliyordu. Flurya'nın söylediklerinde bir terslik vardı ama çıkaramıyordu.</p>

  <p>"Halk Diyarı aşısında panzehir vardı. Hani o kimbilir kaç kez koluna enjekte ettiğin aşıda. Pislik içinde oynaşarak yaralı kalbinin acısını dindirmek için Halk Diyarı’na gitme­den önce her seferinde yaptığın aşıda.”</p>

  <p>“Nereden biliyordun ki?” dedi Jimmy. "Nereye gittiğimi, ne istediğimi nereden biliyordun ki?” Kalbi küt küt atıyordu. Doğru düzgün konuşamıyor, dili dolanıyordu.</p>

  <p>“Saçmalama. Kapıyı aç.”</p>

  <p>Jimmy hava kilidinin şifresini girdi. Flurya artık en içte­ki kapının ardındaydı. Jimmy oradaki video monitörünü açtı. Karşısında Flurya’nın kafası, gerçek boyutuyla belirdi. Peri­şan görünüyordu. Gömlek yakasında bir şeyler vardı (kan mı?)</p>

  <p>‘Neredeydin?” dedi Jimmy. “Kavga mı ettin?”</p>

  <p>“Dünyada tahmin edemezsin” dedi Flurya. “Hadi kapıyı aç.”</p>

  <p>“Antilop nerede?”</p>

  <p>“Burada, yanımda. Durumu kötü.”</p>

  <p>“Ona ne oldu? Dışarıda neler oluyor? Onunla konuşmak istiyorum!”</p>

  <p>“Şimdi konuşamaz. Onu kaldıramam. Birkaç yara aldım. Gevezeliği kes de kapıyı aç hadi.”</p>

  <p>Jimmy sprey tabancasını aldı. Sonra şifreyi girdi. Yana doğru geriledi. Kollarının tüyleri diken diken olmuştu. Bildiğimizden fazlasını kavrarız.</p>

  <p>Kapı açıldı.</p>

  <p>Flurya’nın bej, tropik giysilerinde kızılımtırak lekeler vardı. Sağ elinde sıradan bir çakı tutuyordu. İki bıçaklı, törpülü, tirbuşonlu, minik makaslı bir çakı. Diğer kolunu, uykuda gibi görünen Antilop’un gövdesine dolamıştı. Antilop’un yüzü Flurya’nın göğsüne yaslıydı. Pembe kurdeleli, uzun saç örgüsü başının arkasından sarkıyordu.</p>

  <p>Jimmy hayretten donakalmış bir şekilde izlerken, Flurya Antilop’u sol koluna yatırdı. Jimmy’nin gözlerinin içine bak­tı, gülümsemeden.</p>

  <p>"Sana güveniyorum” dedi. Sonra Antilop’un boğazını kesti.</p>

  <p>Jimmy, Flurya’yı vurdu.</p>
</body>
</html>
