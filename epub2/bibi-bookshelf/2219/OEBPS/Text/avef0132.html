<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>Kargacık burgacık</h2>

  <p>Ertesi sabah ayağı biraz daha iyi. Şişi inmiş, acısı azalmış. Ak­şam olunca Flurya'nın süper ilacından bir doz daha enjekte edecek. Ama abartmaması gerektiğini biliyor. Çok güçlü bir ilaç o. Aşırı dozda alırsa, hücreleri üzüm taneleri gibi patlayıverir.</p>

  <p>Çatı penceresinden içeri gün ışığı giriyor. Kar Adamı es­kiden içinde yaşadığı yeri karıştırıyor, kendini bedensiz bir al­gılayıcı gibi hissederek. İşte giysi dolabı, işte bir zamanlar sa­hip olduğu giysiler, askılara düzgünce asılmış, küflenmeye başlamış tropik gömlekler ve şortlar. Ayakkabılar da var. Ama artık ayakkabılardan haz etmiyor. Toynaklı gibi hisseder kendini. Ayrıca iltihaplı ayağı sığmayabilir. Raflarda iç çama­şırları. Niye eskiden böyle şeyler giyerdi ki? Şimdi tuhaf sargı bezleri gibi görünüyorlar gözüne.</p>

  <p>Depoda paketler ve konserveler buluyor. Kahvaltıda do­mates soslu soğuk ravioliyle yarım Joltbar yiyor, ılık kola içi­yor. Alkollü içki kalmamış. Burada kısılı kaldığı haftalarda hepsini bitirmişti. iyi de olmuş. Yoksa her şeyi unutmak için hepsini içerdi.</p>

  <p>Artık böyle bir şansı yok. Geçmişte kısılı kaldı. Islak kumlar yükseliyor. Kar Adamı batıyor.</p>

  <p> </p>

  <p>Flurya’yı vurduktan sonra iç kapının şifresini değiştirmiş ve kapamıştı. Flurya ile Antilop ara bölmede üst üste yatıyorlar­dı. Onlara dokunamadığı için oldukları yerde bırakmıştı. Bir an romantik bir fikir geçmişti aklından... Antilop’un esmer saç kuyruğundan bir tutam kesmek. Ama bu fikre direnmişti.</p>

  <p>Odasına dönüp biraz viski içmişti. Sonra biraz daha. Sı­zana kadar. Dış kapının ziliyle uyanmıştı: Beyaz Ayakotu'yla Kara Gergedan içeri dönmeye çalışıyorlardı. Yanlarında baş­kaları da vardı mutlaka. Jimmy onlara aldırış etmemişti.</p>

  <p>Ertesi gün dört dilim soya tost ekmeği kızartıp zorla yedi. Bir şişe su içti. Bütün vücudu, yaralı bir ayak baş parmağı gi­biydi. Uyuşmuştu ama zonkluyordu.</p>

  <p> </p>

  <p>Gündüz vakti cep telefonu çaldı. Üst düzey bir güvenlik gö­revlisi, Flurya’yı arıyordu.</p>

  <p>“O aşağılık herife söyle, hemen buraya gelip bize yardım etsin.”</p>

  <p>“Burada yok” dedi Jimmy.</p>

  <p>“Sen kimsin?”</p>

  <p>“Söyleyemem. Güvenlik protokolü.”</p>

  <p>“Dinle beni, her kimsen. O alçak herifin ne haltlar ka­rıştırdığını biliyorum. Elime geçirirsem boynunu kıracağım onun. Elinde bu salgının aşısı vardır mutlaka. Bize şantaj ya­pacak.”</p>

  <p>"Sahi mi? Gerçekten böyle mi düşünüyorsun?” dedi Jimmy.</p>

  <p>"O piç kurusu orada, biliyorum. Gelip kapıyı kıracağım.” "Yerinde olsam buraya gelmezdim” dedi Jimmy. "Çok tuhaf mikrobik aktiviteler saptıyoruz. Çok tuhaf. Burası mikrop kaynıyor. Ben biyogiysim sayesinde yaşıyorum ama hastalık kapmış olabilirim. Gerçekten çok ters bir şeyler oluyor.”</p>

  <p>"Ah, kahretsin. Burada da mı? Rejoov’da da mı? Tecrit edildiğimizi sanıyordum.”</p>

  <p>"Evet, korkunç bir salgın” dedi Jimmy. "Önerim şu. Flurya’yı Bermuda’da arayın. Sanırım oraya gitti, bol parayla.”</p>

  <p>"Vay namussuz. Bizi sattı ha? Rakiplerimize sattı. Tabii ya. Kesinlikle. Tüyo için sağ ol.”</p>

  <p>"İyi şanslar” dedi Jimmy.</p>

  <p>"Sana da.”</p>

  <p>Dış kapının zilini başka çalan olmadı. Kimse zorla gir­meye çalışmadı. Rejoov’dakiler mesajı almış olmalıydı. Per­sonele gelince, muhafızların gittiğini anlayınca hemen dışarı, ön kapıya koşmuşlardı herhalde. Oradan geçerlerse özgür ola­caklarını sanmışlardı.</p>

  <p> </p>

  <p>Jimmy günde üç kez Flurya’nın Çocukları’na baktı. Onları röntgenci gibi izledi. Gibisi fazla: Röntgenciydi. Mutlu görü­nüyorlardı. En azından hallerinden memnun gibiydiler. Otlu­yor, uyuyor, saatlerce hiçbir şey yapmadan oturuyorlardı. An­neler bebeklerini emziriyor, çocuklar oyun oynuyordu. Erkekler çember halinde dizilip işiyorlardı. Kadınlardan biri mavileşme safhasına girince erkekler kur dansına başladılar, ellerin­de çiçeklerle şarkı söyleyerek ve gök mavisi penislerini sal­landırarak. Sonra beş kişilik bir grup seks yapıldı, çalılarda.</p>

  <p>Belki biraz sosyal hayat iyi gelir, diye düşündü Jimmy. Tekerleği icat etmelerine yardım edebilirim. Bir bilgi mirası bırakabilirim. Onlara bütün sözcüklerimi aktarabilirim.</p>

  <p>Ama hayır. Bunu yapamazdı.</p>

  <p>Bazen huzursuzlanıyorlardı. Gruplar halinde toplanıp mırıldaşıyorlardı. Gizli mikrofonlar sözlerini iletiyordu. "Antilop nerede? Ne zaman dönecek?”</p>

  <p>“Mutlaka döner. ”</p>

  <p>"Gelip bize ders vermesi lazımdı."</p>

  <p>"O bize hep ders verir. Şimdi de veriyor.”</p>

  <p>"Burada mı?”</p>

  <p>"Antilop için burada olmak ya da olmamak fark etmez. Öyle dedi.”</p>

  <p>“Evet, öyle dedi.”</p>

  <p>“Ne demek istedi peki?"</p>

  <p>İnternette bir sohbet odasındaki kaçıkça bir ilahiyat tar­tışmasını izlemek gibiydi bu. Jimmy uzun süre dinlemeye da­yanamıyordu.</p>

  <p> </p>

  <p>Geri kalan zamanlarda o da otladı, uyudu, saatlerce hiçbir şey yapmadan oturdu. İlk iki hafta boyunca, internetten ve tele­vizyondan dünyadaki gelişmeleri takip etti: Felç olan trafikleri, şehirlerde çıkan ayaklanmaları, süpermarketlerin yağmalanışını, elektrik sistemlerinin bozulmasıyla çıkan patlamaları, kim­senin gelip söndürmediği yangınları izledi. Kiliseler, camiler, sinagoglar ve tapınaklar, dua edip af dilemeye gelen insanlarla doluyordu. Sonra, o kalabalıkta hastalık kapma ihtimallerin arttığını fark edince, koşarak dışarı kaçıyorlardı. Kasabalara ve kırsal kesimlere göç ediliyordu. Köylüler bu mültecilere elle­rinden geldiğince karşı koyuyordu. Yasaklanmış silahlarla ya da sopalar ve saman tırmıklarıyla.</p>

  <p>İlk başta habercilerin keyfi yerindeydi. Helikopterlerden çekim yaparken, futbol maçı izlercesine konuşuyorlardı: Şunu <i>gördünüz mü? İnanılmaz! Brad, olanlara kimse inanamıyor. Çıl­gına dönmüş bir Tanrı’nın Bahçıvanları güruhu, bir ChickieNob çiftliğine saldırıyor. ChickieNoblar'ı serbest bırakıyorlar. Brad, bu çok komik.</i> O <i>hayvanlar yürüyemiyor bile! (Kahkahalar.) Şimdi stüdyomuza dönüyoruz.</i></p>

  <p> </p>

  <p>Domuzonlarla kurtekler de o kargaşa sırasında salıverilmiş ol­sa gerekti. Sivri zekâlının teki tarafından. <i>Sağ ol dostum.</i></p>

  <p> </p>

  <p>Sokak vaizleri kendilerini kırbaçlamaya, kıyamet gününden bahsetmeye başlamışlardı. Ama hayal kırıklığına uğramış gi­biydiler: Borazanlar, melekler neredeydi? Ay neden kan rengi­ne bürünmemişti? Ekranda takım elbiseli uzmanlar beliriyor­du. Tıp uzmanları, salgının yayılma hızını gösteren grafikler, yayıldığı yerleri gösteren haritalar. Hastalığın görüldüğü yerle­ri göstermek için koyu pembe noktalar kullanıyorlardı. Bir za­manlar İngiliz İmparatorluğu da bu renkle gösterilirdi. Jimmy başka bir rengi yeğlerdi.</p>

  <p>Spikerler korktuklarını gizleyemiyorlardı. <i>Sırada kim var Brad? Aşıyı ne zaman bulacaklar? Şey Simon, duyduğuma göre gece gündüz çalışıyorlarmış ama henüz olumlu bir gelişme yok.</i> Son <i>derece ciddi bir salgınla karşı karşıyayız Brad. Evet Simon ama ciddi salgınlarla daha önce de başa çıktık.</i> Cesaret verici bir sırıtış, havaya kaldırılan başparmaklar, donuk gözler, sararmış surat.</p>

  <p>Alelacele çekilen belgesellerde, virüs gösteriliyor (niha­yet saptanmıştı, dikenli, eriyen jelibon gibiydi) ve yöntemle­ri anlatılıyordu. Son derece ölümcül bir genetik meleze ben­ziyor. Bir mutasyon mu, <i>yoksa yaratılmış bir tür mü, bilmiyoruz.</i> Etraftakiler bilgece kafa sallıyor. Virüse bir isim takmışlardı, onunla başa çıkabilecekleri izlenimini güçlendirmek için. JEHSIDUV demişlerdi: Jet Hızlı Sıra Dışı Ultra Virüs. Artık bir şeyler biliyor olmalıydılar. Mesela Flurya'nın RejoovenEsense Sitesi'nin merkezindeki odada ne haltlar karıştırdığını. Bu­rada oturup dünyayı yargıladı, diye düşündü Jimmy. Ama bu­na ne hakkı vardı ki?</p>

  <p>Komplo teorileri mantar gibi bitiyordu: Bu dinle ilgili bir şeydi. Tanrı’nın Bahçıvanları’nın dünyayı ele geçirmek için kurduğu bir komploydu. İlk bir hafta içinde, insanlara suyu kaynatarak içmeleri, seyahate çıkmamaları, başkalarıyla el sı­kışmamaları söylendi. Yine aynı hafta içinde, lateks eldiven­lerle burun filtreleri dağıtıldı. Jimmy’ye göre bunlar, Kara Ve­ba salgını sırasında karanfilli portakal suyu içmek kadar etkisizdi.</p>

  <p><i>Az önce aldığımız bir habere göre, ölümcül</i> <i>JEHSIDUV</i> virüsü <i>Fiji'de de görülmüş. Yeni New York Güvenlik Görevlileri şefi, şehri felaket bölgesi ilan etti. Ana yollar kapatıldı.</i></p>

  <p><i>Brad, salgın çok hızlı yayılıyor. Simon, inanılmaz bir şey bu.</i></p>

  <p>“Değişim, gerçekleşme hızına göre her sistemde farklı et­kiler gösterir” dedi Flurya. “Başını bir duvara yavaşça dokundurursan hiçbir şey olmaz. Ama saatte doksan mil hızla çar­parsa parçalanır. Bir hız tünelindeyiz Jimmy. Akıntının hızı tekneninkinden fazlaysa, hiçbir şeyi kontrol edemezsin.”</p>

  <p>Dinlemiştim, diye düşündü Jimmy ama işitmemiştim.</p>

  <p> </p>

  <p>İkinci hafta seferberlik ilanlarıyla geçti. Salgın önleme birim­leri kuruldu alelacele. Klinikler, izolasyon çadırları. Kasa­balar, şehirler karantinaya alındı. Ama doktorlarla hem­şireler de hastalanınca, ya da paniğe kapılıp kaçınca, bu uygulamalar kısa sürede son buldu.</p>

  <p><i>İngiltere limanlarıyla hava alanlarını kapıyor.</i></p>

  <p><i>Hindistan ile irtibat tamamen kesildi.</i></p>

  <p><i>Hastanelere giriş çıkış ikinci bir emre kadar yasaklanmıştır. Kendinizi hasta hissediyorsanız bol miktarda su için ve aşağıdaki numaralan yardım hattını arayın.</i></p>

  <p><i>Şehir dışına çıkmaya çalışmayın. Tekrar ediyorum, şehir dı­şına çıkmaya çalışmayın.</i></p>

  <p>Artık konuşan kişi Brad değildi. Simon da değildi. Brad’le Simon ölmüştü. Başkalarıydı. Sonra yine başkaları.</p>

  <p>Jimmy yardım hattını aradı. Bir bant kaydı ona hattın servis dışı olduğunu söyledi. Sonra babasını aradı. Yıllardır yapmadığı bir şeydi bu. O telefon hattı da servis dışıydı.</p>

  <p>Elektronik postalarına baktı. Son günlerde mektup gön­deren olmamıştı. Silmeyi unuttuğu eski bir doğumgünü kartı buldu o kadar: <i>Mutlu yıllar Jimmy, Bütün Dileklerin Gerçekleş­sin.</i> Kanatlı domuzlar.</p>

  <p>Özel web sitelerinden birinde, uydu bağlantısıyla hâlâ haberleşebilen yerler parlak noktalarla gösteriliyordu. Jimmy o ışıkların birer birer sönmesini hayretle izledi.</p>

  <p> </p>

  <p>Şoktaydı. Olanların boyutunu kavrayamamasının nedeni bu olsa gerekti. Bir film izliyordu sanki. Oysa ara bölmede Anti­lop ile Flurya’nın cesetleri yatıyordu. Zaman zaman, bütün bunların bir illüzyon, bir tür şaka olduğunu düşündüğünde, gi­dip cesetlere bakıyordu. Kurşun geçirmez camın ardından ta­bii. İç kapıyı açmaması gerektiğini biliyordu.</p>

  <p>Flurya’nın acil durum stoklarından besleniyordu. Önce donmuş yiyecekleri yedi. Kubbenin güneş enerjisi sistemi ça­lışmaz olursa, buzdolapları ve mikrodalga fırınlar işe yaramaz hale gelirdi. Bu yüzden hâlâ fırsatı varken, bütün o ChickieNob Gurme Yemeklerini yemeliydi. Flurya’nın zulasındaki otu kısa sürede bitirdi. O ot sayesinde, üç günü dehşete kapıl­madan geçirmeyi başardı. İlk başta içkileri günlük miktar be­lirleyerek içmeyi denedi. Ama sonra ipin ucunu kaçırdı. Ha­berleri izlemek için bile epey uyuşmuş, hissizleşmiş olması ge­rekiyordu.</p>

  <p>"İnanmıyorum, inanmıyorum” diyordu. Kendi kendine yüksek sesle konuşmaya başlamıştı. Hayra alamet değildi bu. "Bu olanlar gerçek değil. İnsan türünün soyu tükenirken, kendisi bu temiz, kuru, monoton, sıradan odada oturmuş, karamelalı soya mısırıyla kabaklı peynirli börek yiyor, kafayı çe­kiyor ve sefil özel hayatı üstüne kafa yoruyor olabilir miydi? Mümkün müydü bu?</p>

  <p>En kötüsü, dışarıdaki insanlardan (korkularından, acıla­rından, toplu ölümlerinden) etkilenmemesiydi. Flurya, <i>Homo sapiens sapiens'in,</i> iki yüzden (yani ilkel bir kabilenin boyu­tundan) kalabalık insan gruplarında bireyleri ayırt edemez hale geldiğini söylerdi. Jimmy ise bu rakamı ikiye indirmişti. Antilop onu sevmiş miydi, sevmemiş miydi? Flurya, ilişkileri­ni biliyor muydu, ne kadarını biliyordu, ne zaman öğrenmişti, yoksa en başından beri onları gözetliyor muydu? İntihar et­mek için büyük bir plan mı tasarlamıştı? Jimmy’nin kendisini vurmasını mı istemişti, olacakları bildiği ve yaptıklarının so­nuçlarını izlemeye tenezzül etmek istemediği için?</p>

  <p>Belki de, güvenlik görevlilerinin eline düşerse hastalığın ilacının formülünü ağzından kaçıracağını biliyordu. Planını ne kadar zamanda kurmuştu? Pete Amca’yı, hatta kendi öz annesini denek olarak kullanmış olabilir miydi? Kaybedecek öylesine çok şeyi varken başarısızlıktan, sıradan ve beceriksiz bir nihilist gibi görünmekten mi korkmuştu? Yoksa kıskançlı­ğa mı kapılmıştı? Aşk yüzünden intikam almak mı istemişti? Jimmy’nin, çektiği acılara son vermesini mi istemişti? Kaçı­ğın teki miydi, yoksa her şeyi mantıksal sonuçlarına kadar düşünen saygıdeğer bir entelektüel mi? Arada fark var mıydı?</p>

  <p>Böyle şeyler düşünüp duruyordu, sızana dek.</p>

  <p>Bu arada, gözlerinin önünde bir canlı türünün nesli tükeni­yordu. Alem, kol, sınıf, takım, familya, cins, tür. Kaç bacaklı? <i>Homo sapiens sapiens,</i> kutup ayısının, beluga balinasının, gü­ney Asya eşeğinin, kazıcı baykuşun bulunduğu o uzun, upu­zun listeye katılıyor. <i>Ah, bütün puanlar sana Büyük Usta.</i></p>

  <p>Jimmy bazen sesi kısıp, kendi kendine sözcükler mırılda­nıyordu. <i>Körpe. Morfoloji. Mankafa. Forma. Kemre.</i> Bunu yapmak sakinleştiriyordu onu.</p>

  <p> </p>

  <p>Siteler, kanallar peş peşe kapanıyordu. Bazı spikerler son ne­feslerine kadar haberci kalarak, kendi ölümlerini naklen gös­teriyorlardı. Canlı yayında çığlıklar atıyorlardı. Derileri soyu­luyor, gözleri patlıyordu. Ne kadar teatral, diye düşündü Jimmy. Bazı insanların televizyona çıkmak için yapmayacak­ları şey yoktu.</p>

  <p>"Seni duygusuz piç kurusu” dedi kendine. Sonra ağlama­ya başladı.</p>

  <p>"Bu kadar duygusal olma” derdi Flurya ona. Ama neden? Neden duygusal olmasındı ki? Etrafta onu eleştirecek kimse kalmamıştı nasılsa.</p>

  <p>Bazen kendini öldürmeyi düşünüyordu (sanki bunu dü­şünmesi zorunluymuşçasına), ama kendinde o gücü bulamı­yordu. Hem insan kendini öldürecekse, bunu başkalarına iz­lettirmek için yapmalıydı, tıpkı niteenite.com’daki gibi. Şimdiki koşullar altında gereksiz bir eylem olurdu. Flurya’nın horgörüyle güldüğünü, Antilop’un hayal kırıklığına uğradığı­nı hayal edebiliyordu: <i>Ama Jimmy! Niye vazgeçtin ki? Yapmalı</i>s<i>ın!</i> Söz <i>verdin, unuttun mu?</i></p>

  <p>Belki de kendi umutsuzluğunu yeteri kadar ciddiye al­mamıştı.</p>

  <p>Nihayet izleyecek hiçbir şey kalmamıştı, eski DVD filmler dı­şında. Humphrey Bogart’la Edward G. Robinson'ın oynadığı <i>Key Largo</i> filmini seyretti. <i>Biraz (daha istiyor ha Rocco? Evet, ke­sinlikle! Evet, biraz Daha istiyorum. Yetmedi mi?</i> Alfred Hitchcock’un <i>Kuşlar</i> filmini izledi. <i>Hışır hışır, aaah, gaaak.</i> Süperstar kuşların iplerle çatıya bağlandıkları görülebiliyordu. <i>Yaşayan Ölülerin Gecesi'ni</i> de izledi. <i>Öeee, aah, ham, glup, ööö</i>. Böyle ufak paranoyalar ona rahatlatıcı geliyordu.</p>

  <p>Sonra televizyonu kapayıp boş ekranın karşısında otur­du. Loşlukta, hayatı boyunca tanıdığı bürün kadınlar gözleri­nin önünden geçti. Annesi de. Eflatun sabahlığıyla. Genç haliyle. En son Antilop geldi. Beyaz çiçekler taşıyordu. Jim­my’ye baktıktan sonra ağır ağır yürüyerek görüş alanından çıktı, Flurya'nın beklediği yere gitti.</p>

  <p>Bu hayallere zevkli denilebilirdi. En azından onlarda herkes canlıydı.</p>

  <p> </p>

  <p>Bu durumun fazla süremeyeceğini biliyordu. CennetZarı binasının içinde, Flurya’nın Çocukları yapraklarla otları hız­la tüketiyordu, tekrar yeşerme hızlarından daha hızlı. Ayrıca eninde sonunda binanın güneş enerjisi sistemi bozulacak ve yedeği de bozulacaktı. Jimmy onları tamir etmeyi bilmiyordu. O zaman havalandırma sistemi de duracak, kapı kilidi çalış­mayacak ve Jimmy, Flurya’nın Çocukları’yla birlikte içeride kısılı kalacaktı. Hepsi boğularak öleceklerdi. Hâlâ vakit var­ken onları dışarı çıkarmalıydı. Ama fazla acele etmemeliydi, çünkü dışarıda umutsuzluktan gözü dönmüş, tehlikeli insan­lar olabilirdi henüz. Vücutları çözülmekte olan bir grup man­yağın, etrafında diz çöküp pençeleşmiş elleriyle ona tutuna­rak <i>İyileştir bizi, İyileştir bizi,</i> diye haykırmalarını yaşamayı hiç istemiyordu. Kendisi virüse bağışıklı olabilirdi (Flurya yalan söylemediyse tabii) ama taşıyıcılarının öfkesine ve umutsuz­luğuna bağışıklı değildi.</p>

  <p>Her halükarda, karşılarında durup onlara, <i>sizi hiçbir</i> şey <i>kurtaramaz,</i> demeyi yüreği nasıl kaldırırdı ki?</p>

  <p>Kar Adamı nemli loşlukta geziniyor. Şu anda bürosunda. Ma­sanın üstünde duran sönük bilgisayar ekranı ona bakıyor, terk ettikten sonra bir partide tesadüfen karşılaştığı eski bir sevgi­lisi gibi. Bilgisayarın yanında birkaç dosya sayfası duruyor. Üzerlerine yazdığı son kağıtlar bunlardı herhalde. Bir daha hiç yazmayacak. Sayfaları merakla eline alıyor. Jimmy artık var olmayan bir dünyaya dair, birilerine okutmak ya da en azından kaydetmek üzere neler yazmış acaba (siyah beyaz, yer yer lekeli bir yazıyla)?</p>

  <p><i>İlgilenecek kişilere,</i> diye yazmış tükenmez kalemle. Çıktı almamıştı, çünkü bilgisayarı artık çalışmıyordu. Ama Jimmy azimle, eliyle yazmıştı. Hâlâ umutluydu herhalde. İşlerin düzelebileceğine, ne yaptığını bilen birilerinin çıkacağına ina­nıyordu. Sözlerinin o zaman bir anlam, bir bağlam kazanaca­ğına. Flurya’nın bir zamanlar dediği gibi: Jimmy romantik bir iyimserdi.</p>

  <p><i>Fazla zamanım</i> yok, diye yazmış Jimmy.</p>

  <p> </p>

  <p>Fazla zamanım yok ama son zamanlardaki <del>tuhaf olayların</del> fe­laketin nedenini, inandığım biçimiyle açıklamaya çalışaca­ğım. Burada Flurya adıyla bilinen adamın bilgisayarını ince­ledim. Bilgisayarını açık bırakmıştı (sanırım bilerek). JEHSIDUV virüsünün burada, CennetZarı’nda, Flurya’nın bizzat seçtiği <del>ve sonradan yok ettiği</del> genetik birleştirme uzmanları tarafın­dan yaratıldığını ve bu virüsün BlyssPluss haplarına yerleşti­rildiğini öğrendim. Geniş bir alana yayılması için virüse za­manaşımı unsuru da eklenmişti. Bulaşan ilk virüsler, ancak seçili bölgelerin tümüne virüs yayıldığında faaliyete geçtiler. Bu yüzden salgın dünyanın her tarafında birden belirip dalga dalga yayıldı. Planın başarılı olması için zamanlama çok önemliydi. Sosyal kargaşa maksimuma çıkarılarak, bir aşı bu­lunması önlendi. Flurya hastalığın aşısını da bulmuştu aslın­da ama <del>kendini öldürtmeden</del> intihar etmeden önce yok etti.</p>

  <p>Her ne kadar BlyssPluss projesi ekibinin çoğu, JEHSIDUV’un yaratılmasına katkıda bulunduysalar da, Flurya dışın­da hiç kimsenin virüsünün etkisinin ne olacağını bildiğine inanmıyorum. Flurya’nın bunu neden yaptığına gelince, an­cak kişisel yorumlarda bulunabilirim. Belki de...</p>

  <p> </p>

  <p>El yazısı burada kesiliyor. Jimmy'nin, Flurya’nın yaptıklarının nedenine dair fikirleri her ne idiyse, kaydedilmemişler.</p>

  <p>Kar Adamı sayfayı buruşturup yere atıyor. Bu sözlerin kaderi böcekler tarafından yenmek. Flurya’nın buzdolabı mıknatıslarındaki değişimden bahsedebilirdi aslında. Buzdo­labı mıknatısları, sahipleri hakkında pek çok ipucu verir. Ama o sırada aklına bile gelmemişti.</p>
</body>
</html>
