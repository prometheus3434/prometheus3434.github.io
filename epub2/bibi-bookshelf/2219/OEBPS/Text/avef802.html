<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>Happicuppa</h2>

  <p>Mezuniyetten sonra Jimmy, Hudson Körfezi'nin batı kıyısın­daki Moosonee HelthWyzer Tatil Kampı’na davet edilmişti. Orası HeltWyzer’ın ileri gelenlerinin tatile gittiği bir yerdi. Pete Amca’nın orada kendi deyimiyle "güzel bir yeri” vardı. Aslında bir türbeyle hafta sonlarında kullanılacak bir garso­niyer karışımı bir yerdi (geniş, dev yataklara sahip, her ban­yosunda perde bulunan bir yer). Gerçi Pete Amca’nın orada ilginç şeyler yaptığını hayal etmek zordu. Jimmy, Pete Am­ca’nın kendisini Flurya ile yalnız kalmamak için davet ettiği­ne emindi. Pete Amca zamanının çoğunun golf sahasında, geri kalanınıysa sıcak su dolu banyo küvetinde geçirdiğin­den, Jimmy ile Flurya canlarının istediğini yapmakta özgür­düler.</p>

  <p>Normalde finallerden sonra rahatlamak için interaktif oyunlara, devlet destekli <i>snuff</i> filmlere ve pornolara dönme­leri gerekirdi. Ama o yaz genetiği değiştirilmiş kahvelerin sa­vaşı başladığından, onları izlemeyi yeğlemişlerdi. Savaşlar HelthWyzer’ın bir yan kuruluşunun geliştirdiği yeni bir Hap­picuppa çekirdeği yüzünden patlak vermişti. O zamana dek, her çalıdaki kahve çekirdekleri birbirinden farklı zamanlarda olgunlaşıyordu. Elle toplanıp işlenmeleri ve küçük miktarlar­da nakledilmeleri gerekiyordu. Oysa Happicuppa kahve çalısı öyle tasarlanmıştı ki, bütün çekirdekleri aynı zamanda olgun­laşıyordu. Böylece dev plantasyonlarda yetiştirilip makineler­le toplanabiliyorlardı. Bu gelişme küçük yetiştiricileri iflas et­tirdi. Onların da, işçilerinin de açlıkla karşı karşıya kalmasına yol açtı.</p>

  <p>Dünya çapında bir direniş kampanyası başladı. İsyanlar çıktı, ekinler yakıldı, Happicuppa kafeleri yağmalandı. Happicuppa çalışanlarının arabaları bombalandı. Aralarından ka­çırılanlar, keskin nişancılar tarafından vurulanlar, güruhlar ta­rafından öldüresiye dövülenler oldu. Öte yandan ordu, köylüle­ri katletmeye başladı. Daha doğrusu ordular. işin içine pek çok ülkenin ordusu karışmıştı çünkü. Ama askerlerle ölü köylüler dünyanın her yerinde aynı görünüyordu. Tozlu görünüyorlardı. Böyle olaylar sırasında o kadar toz kalkması şaşırtıcıydı.</p>

  <p>"Bunları eşek sudan gelene dek dövmeli” dedi Flurya.</p>

  <p>"Hangilerini? Köylüleri mi? Yoksa onları öldürenleri mi?”</p>

  <p>"İkincisi. Köylüleri öldürdükleri için değil. Köylüler her zaman ölür. Ama o çalıları ekmek için bulut ormanlarını nükleer bombayla bombalıyorlar.”</p>

  <p>"Ellerinden gelse köylüler de aynısını yapar” dedi Jimmy.</p>

  <p>"Kesinlikle. Ama ellerinden gelmiyor.”</p>

  <p>"Taraf mı tutuyorsun?”</p>

  <p>"Aslında taraf filan yok.”</p>

  <p>Buna pek bir şey denemezdi. Jimmy <i>saçma</i> diye bağırma­yı düşündü ama yersiz olabileceğini düşünerek vazgeçti. Hem o sözcükten sıkılmışlardı artık. "Kanal değiştirelim” dedi.</p>

  <p>Ama hangi kanalı açsalar karşılarına Happicuppa’yla il­gili bir haber çıkıyordu. Protestolar ve gösteriler yapılıyordu. Gözyaşartıcı bombalar atılıyor, ateş ediliyor, cop kullanılıyor­du. Sonra tekrar protestolar ve gösteriler yapılıyor, tekrar göz­yaşartıcı bombalar atılıyor, ateş ediliyor, cop kullanılıyordu. Günlerce sürüp gitti bu. Yüzyılın ilk on yılından beri görül­meyen bir durumdu. Flurya tarih yazıldığını söyledi.</p>

  <p>"Ölümü içmeyin!” yazıyordu posterlerde. Avustralya’da­ki sendikalı liman işçileri (orada hâlâ sendikalar vardı) Happicuppa kargolarını yüklemeyi reddettiler. Birleşik Devletler­de, bir Boston Kahve Partisi kuruldu. Medyanın teşvikiyle bir yürüyüş düzenlendi ama sıkıcıydı çünkü şiddet olayı olmadı.</p>

  <p>Yürüyüşe modası geçmiş dövmeler ya da dövmelerinin silin­diği yerlerde beyaz izler taşıyan kel adamlar, sert görünüşlü ve sarkık göğüslü kadınlar ve üstünde kuşlarla birlikte uçan, gü­lümseyen meleklerin ya da çiftçilerle el tutuşan İsa'nın resim­lerini ya da ön tarafında Tanrı Yeşildir yazısını taşıyan tişört­ler giymiş, marjinal ve kâr amacı gütmeyen dini gruplara mensup çok şişman ya da sıska insanlar katıldı. Limandan de­nize Happicuppa ürünlerini atmaları filme çekildi ama san­dıkların hiçbiri batmadı. Bu yüzden ekranda, denizde salınan bir sürü Happicuppa logosu belirdi. Bir reklam gibiydi.</p>

  <p>“Beni susattı” dedi Jimmy.</p>

  <p>"Salaklar” dedi Flurya. “Taş koymayı unutmuşlar. ”</p>

  <p> </p>

  <p>Gelişmeleri internetten, Noodie Haberleri’nden düzenli ola­rak takip ediyorlardı. Ama bazen Pete Amca’nın deri kanepeli TV odasının bir duvarını kaplayan plazma ekrandan da izledikleri oluyordu. Sunucuların takımları, gömlekleri, kra­vatları Jimmy’ye tuhaf geliyordu, özellikle de esrarla hafiften kafayı bulmuşsa. O ciddi ifadeli sunucuları Noodie Haberleri’nde, çırılçıplak halde hayal etmek tuhaftı.</p>

  <p>Pete Amca da bazen haber izliyordu, akşamları golf sa­hasından döndüğünde. Kendine bir içki koyduktan sonra yo­rumlara başlıyordu. “Hep aynı şey” diyordu. “Şimdi bağırıp çağırıyorlar ama eninde sonunda sıkılıp sakinleşecekler. Her­kes ucuz kahve istiyor. Buna karşı çıkılamaz.”</p>

  <p>“Haklısın” diyordu Flurya uysalca. Pete Amca’nın elin­de oldukça değerli Happicuppa hisseleri vardı. ‘‘Ölü yatırım diye buna derim” derdi Flurya, bilgisayardan amcasının hisse­lerini tararken.</p>

  <p>“Onları satabilirsin” dedi Jimmy. “Happicuppa’yı satıp amcanın cidden nefret ettiği bir şeyler al. Mesela rüzgar gücü. Hayır, daha da iyisi... Kurbağa balığı hisseleri al. Güney Amerika’nın gelecekteki favori etinin hisselerini al.”</p>

  <p>“Hayır” dedi Flurya. "Bir labirentle bu riske giremem. Fark eder. Bilgisayarına girdiğimi anlar.”</p>

  <p> </p>

  <p>Happicuppa karşıtı bir örgütün çılgın fanatikleri Lincoln Anıtı’nı bombalayıp, bir Demokrasi Turu’yla oraya gelmiş beş Japon öğrenciyi öldürünce ortalık iyice karıştı. Güvenli bir mesafeye bırakılan notta <i>İkiyüzlüğü Durdurun</i> yazılıydı.</p>

  <p>“Zavallılar” dedi Jimmy. “Doğru dürüst yazmayı bile bil­miyorlar.”</p>

  <p>"Yine de mesajlarını verdiler” dedi Flurya.</p>

  <p>"Cehennemde yanasıcalar” dedi Pete Amca.</p>

  <p>Jimmy karşılık vermedi, çünkü televizyonda Maryland’deki Happicuppa merkez bürosuna yapılan abluka göste­rilmekteydi. Bağrışan kalabalığın arasında, Happicup İğrençcup yazılı bir pankart taşıyan, burnuyla ağzını yeşil bir bandanayla örtmüş bir kadın vardı: Jimmy’nin kayıp annesi (oydu değil mi?). Bandana bir anlığına aşağı kayınca Jimmy annesinin yüzünü tamamen gördü... O çatık kaşları, parlak mavi gözleri, azimli ağzı, içi sevgiyle doldu... Ani ve acı veri­ci sevgiyle. Hemen ardından öfke geldi. Tekme yemiş gibiydi. inlemiş olsa gerekti. Sonra koruma görevlileri saldırıya geçti. Ortalığı gözyaşartıcı gaz dumanı kapladı. Silah sesine benzer gürültüler duyuldu. Jimmy tekrar baktığında annesi ortadan kaybolmuştu.</p>

  <p>"Görüntüyü dondur!” dedi. "Geri dön!” Emin olmak is­tiyordu. Annesi nasıl böyle bir riske girebilirdi? Onu yakalar­larsa bu kez cidden ortadan kaybolurdu hem de sonsuza dek. Ama Flurya, Jimmy’ye bir an dönüp baktıktan sonra kanalı değiştirdi.</p>

  <p>Keşke bir şey demeseydim, diye düşündü Jimmy. Dikkat çekmemeliydim. Korkudan eli ayağı buz kesmişti. Ya Pete Amca aradaki bağlantıyı kurup güvenlik görevlilerini ararsa? Hemen annesinin peşine düşerlerdi. Onu buldukları yerde öldürürlerdi.</p>

  <p>Ama Pete Amca fark etmemiş gibiydi. Bardağına tekrar viski dolduruyordu. “Hepsine sprey tabancalarıyla ateş açma­lılar” dedi. "Kameraları parçaladıktan sonra. Hem bu görün­tüleri kim çekmiş ki? Bazen iplerin kimin elinde olduğunu merak etmiyor değilim.”</p>

  <p> </p>

  <p>"Neden öyle yaptın?” dedi Flurya yalnız kaldıklarında.</p>

  <p>“Hiç" dedi Jimmy.</p>

  <p>“Görüntüyü dondurdum” dedi Flurya. “O sahnenin ta­mamını kaydettim.”</p>

  <p>“Silsen iyi olur” dedi Jimmy. Korkusu artık iç sıkıntısına dönüşmüştü. Pete Amca’nın o anda cep telefonunun tuşlarına basmakta olduğuna emindi. Birkaç saat sonra güvenlik görevli­leri yine onu sorgulamaya gelecekti. Annesi hakkında sorular sorup duracaklardı. Buna tekrar katlanmak zorunda kalacaktı.</p>

  <p>“Rahat ol” dedi Flurya. Jimmy şunu demek istediğini dü­şündü: <i>Bana güvenebilirsin.</i> Sonra Flurya devam etti: “Tahmin edeyim: <i>Chordata Filumu’ndan, Omurgalılar Sınıfı’ndan, Me­meliler Türü’nden, Primat Familyası’ndan, Homo Cinsi’nden, sapiens sapiens</i>’in bir altcinsi... Annen.”</p>

  <p>“On puan” dedi Jimmy soğuk bir sesle.</p>

  <p>“Zor değildi” dedi Flurya. “Onu hemen fark ettim. O iri mavi gözlerinden tanıdım. Ya annendi ya da bir klonu.”</p>

  <p>Flurya onu tanımışsa, başka kim tanımış olabilirdi aca­ba? HelthWyzer Sitesi’ndeki herkese fotoğraflar gösterilmişti mutlaka: <i>Bu kadını gördünüz mü?</i> Yoldan çıkan annesinin öy­küsü Jimmy’yi istenmeyen bir köpek gibi takip etmişti. Öğ­renci Açık Arttırması’nda kötü bir okula düşmesinde de payı vardı muhtemelen. Jimmy güvenilir değildi. Bir güvenlik ris­kiydi. Lekeliydi.</p>

  <p>“Babam da öyleydi” dedi Flurya. "O da kaçtı.”</p>

  <p>“Öldü sanıyordum” dedi Jimmy. Daha önce babası hak­kında Flurya'nın ağzından alabildiği tek laf buydu. Babam öl­dü. Nokta. Konuyu değiştir. Flurya’nın konuşmak istediği bir konu değildi.</p>

  <p>"Ben de onu diyorum. Bir Halk Diyarı üstgeçidinden düştü. İş çıkışı saatiydi. Ona ulaştıklarında çoktan kedi ma­masına dönmüştü.”</p>

  <p>"Yoksa atladı mı?” dedi Jimmy. Flurya bu konudan rahat­sız olmamış gibiydi, bu yüzden sormakta sakınca görmedi.</p>

  <p>"Genel kanı buydu” dedi Flurya. "Batı HelthWyzer’ın en saygın araştırmacılarından biri olduğundan, muhteşem bir cenaze töreni düzenlendi. Herkes öyle ihtiyatlıydı ki. Kimse intihar lafını ağzına almadı. ‘Babanın geçirdiği kaza' dediler." "Üzüldüm” dedi Jimmy.</p>

  <p>"Pete Amca’m sürekli bize gelmeye başladı. Annem onun çok <i>destekleyici</i> olduğunu söyledi." Flurya <i>destekleyici</i> sözcüğünü bir alıntı gibi söylemişti. "Amcanın babanın hem patronu hem de en yakın dostu olduğunu, şimdiyse tam bir aile dostu gibi davranmaya başladığını söyledi. Pete Amca’mı daha önce pek görmezdim. işlerimizi <i>halletmek</i> istediğini söy­ledi. Benimle samimi konuşmalar yapmaya çalışıp duruyordu. Babamın <i>sorunlarından</i> bahsedip durdu.”</p>

  <p>“Yani babanın zırdeli olduğunu söylemeye çalışıyordu” dedi Jimmy.</p>

  <p>Flurya kısık, yeşil gözlerini Jimmy’ye çevirdi. “Evet. Ama babam deli değildi. Son zamanlarda biraz kaygılı görün­se de, <i>sorunları</i> yoktu. Aklından öyle bir şey geçmiyordu. Ya­ni atlamak gibi. Geçse anlardım.”</p>

  <p>“Düşmüş olabilir mi sence ?’</p>

  <p>“Düşmek mi?”</p>

  <p>"Yani üstgeçitten.” Jimmy, Flurya’ya babasının bir Halk Diyarı üstgeçidinde ne aradığını sormak istedi ama bunun sı­rası değil gibi geldi. "Üstgeçitte parmaklık var mıydı?”</p>

  <p>"Babam biraz dalgındı” dedi Flurya tuhaf bir gülümse­meyle. "Adımlarına dikkat etmezdi. Aklı havadaydı. İnsanlı­ğın gelişimine katkıda bulunmaya çalışırdı.”</p>

  <p>"Onunla iyi anlaşır mıydın?”</p>

  <p>Flurya duraksadı. "Bana satranç oynamayı öğretti. Öl­meden önce.”</p>

  <p>“Öldükten sonra öğretecek hali yoktu ya” diye espri yaptı Jimmy. Çünkü Flurya’ya acımaya başlamıştı ve bu hiç hoşu­na gitmemişti.</p>

  <p>Nasıl anlayamadım? diye düşünüyor Kar Adamı. Bana söyle­diklerini. Nasıl o kadar aptal olabildim?</p>

  <p>Hayır, aptallık değildi. O zamanki halini tanımlayamıyor. Toy değildi. Çeşitli tecrübeler yaşamış, yaralar almıştı. Karanlık hislere sahipti. Belki de cahildi. Bilgisiz, gelişmemiş.</p>

  <p>Ama cehaletinde kasıtlı bir yön vardı. Daha doğrusu ya­pısal. Dört duvar arasında büyümüştü. Sonra kendi etrafına da duvar örmüştü. Dünyayı dışarıda bırakmıştı.</p>
</body>
</html>
