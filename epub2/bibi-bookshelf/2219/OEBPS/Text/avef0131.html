<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>Kubbe</h2>

  <p>Fırtınadan sonra hava serin. Uzaklardaki ağaçlardan sis yük­seliyor. Güneş batıyor. Akşamın gelişiyle birlikte kuşlar öt­meye başlıyor. Tepeden üç karga uçuyor. Kanatları siyah alev­ler. Sözleri neredeyse duyuluyor. <i>"Flurya! Flurya!"</i> diyorlar. Cırcırböcekleri <i>Antilop</i> diyor. Halüsinasyon görüyorum, diye düşünüyor Kar Adamı.</p>

  <p>Surun üstünde yürümeyi sürdürüyor. Ağır, acılı adımlar­la. Ayağı kemiksiz gibi. Kılıfıyla haşlanmış ve patlamak üzere olan dev bir sosis gibi. Ayağındaki mikroplar, gözcü kulesinde bulduğu merhemdeki antibiyotiklere dirençli demek ki. Belki CennetZarı’nda, Flurya’nın yağmalanmış acil durum depo­sunda daha etkili bir şeyler bulabilir (oranın ne kadar yağma­landığını biliyor, çünkü yağmalayan kendisiydi).</p>

  <p>Flurya’nın acil durum deposu. Flurya’nın muhteşem pla­nı. Flurya'nın parlak fikirleri. Flurya. Flurya Kubbesi’nin Kralı. Ne de olsa hâlâ orada. Hâlâ oranın sahibi. Halâ oranın hü­kümdarı, o ışık küresi kararmış olsa da. Karanlıktan da karan­lık. O karanlığın bir kısmı Kar Adamı'nın. Karanlığa katkıda bulundu.</p>

  <p>"Buna hiç girmeyelim" diyor Kar Adamı.</p>

  <p><i>Tatlım, girdin bile. Hiç çıkmadın ki.</i></p>

  <p> </p>

  <p>Sekizinci gözcü kulesinde, CennetZarı’nı çevreleyen parka bakan kulede, üst kata açılan kapıların kilitli olup olmadığını kontrol ediyor (mümkünse aşağı merdivenden inecek). Ama kilitliler. Bir gözetleme yarığından ihtiyatla bakarak, aşağıyı inceliyor. İri ya da orta boy hayat formları göremiyor. Gerçi çalılarda kıpırtılar var. Yalnızca bir sincap olmasını umuyor. Çarşaftan bozma halatını çözüp bir havalandırma borusuna bağlıyor (boru çok sağlam değil ama başka seçeneği yok). Ha­latın diğer ucunu aşağı atıyor. İki metre kadar kısa kalıyor, ama olsun. Atlayabilir. Ağrıyan ayağının üstüne düşmediği sürece mesele yok. Halata tutunarak inmeye başlıyor. Ucuna varınca duraksıyor. Bir örümcek gibi duruyor. Bu işin bir tek­niği yok muydu? Paraşütler hakkında okudukları nelerdi? Dizlerinizi kırın deniyordu. Halatı bırakıyor.</p>

  <p>İki ayağının üstüne düşüyor. Müthiş bir acıya kapılıyor. Ama çamurlu toprakta bir süre debelenip, mızraklanmış bir hayvan gibi çığlıklar attıktan sonra, inleyerek ayağa kalkıyor. Düzeltme: Tek ayak üstüne. Kırığı yok gibi. Etrafa bakınıp, baston niyetine kullanabileceği bir dal parçası arıyor. Bulu­yor. Dalların güzel yanı, ağaçlarda büyümeleri.</p>

  <p>Susadığını fark ediyor.</p>

  <p>Çimenlerin, gür otların arasından geçiyor, zıplayarak, dişlerini gıcırdatarak. Yolda dev bir muz sümüklüböceğine ba­sınca, az kalsın düşüyor. Bu histen nefret ediyor: Soğuk, yapış­kan, buzdolabına konmuş et gibi. İğrenç yaratık. Flurya’nın Çocukları’ndan biri olsa, o sümüklüböcekten özür dilemesi gerekecekti. <i>Üstüne bastığım için özür dilerim, Antilop'un Çocu­ğu. Lütfen sakarlığımı bağışla.</i></p>

  <p>Özür dilemeyi deniyor: “Özür dilerim.”</p>

  <p>Bir ses mi duydu? Bir karşılık?</p>

  <p>Sümüklüböcekler konuşmaya başladıysa, kaybedecek vakit yok demektir.</p>

  <p>Beyaz Kabarcık Kubbe’ye ulaşıyor. Hava kilitli kapı açık, hatırladığı gibi. Derin bir soluk alıp içeri giriyor.</p>

  <p>İşte Flurya ile Antilop’un kalıntıları. Parçalanmışlar. İri­li ufaklı kemikleri etrafa saçılmış, dev bir yapboz oyununun parçaları gibi.</p>

  <p>İşte Kar Adamı. Salak, ahmak, aylak ve saf. Suratından terler süzülüyor. Koca elini kalbine bastırmış, yere bakıyor, tek gerçek aşkıyla en iyi dostuna. Flurya'nın boş göz çukurla­rı kendisine bakmakta, tıpkı eskiden gözlerinin yaptığı gibi. Bütün dişlerini sergileyerek sırıtıyor. Antilop’a gelince, yü­züstü yatıyor. Başı öteye çevrili, yas tutarcasına. Saçındaki kurdele eskisi kadar pembe.</p>

  <p>Ah, nasıl ağıt yakmalı? Bunu bile beceremiyor.</p>

  <p> </p>

  <p>Kar Adamı iç kapıdan, güvenlik bölgesinden geçip, personel yatakhanesinin bulunduğu kısma varıyor. Hava sıcak, nemli, boğucu. Önce depoyu bulmalı. Bunda zorlanmıyor. İçerisi ka­ranlık. Birkaç çatı penceresinden biraz ışık giriyor o kadar. Neyse ki el feneri var. Küf ve fare ya da sıçan kokusu alıyor. Ama bunun dışında, son gelişinden beri hiçbir şey değişme­miş.</p>

  <p>Tıbbi malzeme raflarını buluyor, karıştırıyor. Dil pensleri, sargı bezleri, yanık merhemleri. Bir kutu rektal termometre. Ama ateşinin yüksek olup olmadığını anlamak için bunlardan birini anüsüne sokmaya ihtiyacı yok. Alev alev yanıyor. Üç dört kutu antibiyotik buluyor. Hap şeklinde olduklarından, etkilerini göstermeleri uzun sürer. Ayrıca Flurya’nın çabuk et­kili Halk Diyarı kokteylinden son bir şişe buluyor. <i>Sakın geceyarısına kadar kalma oralarda, yoksa saat tam</i> <i>on ikide ona dönüşürsün,</i> derdi Flurya. Etiketini okuyor. Flurya’nın net talimatlarını. Ölçüyü göz kararı hesaplıyor. Artık öyle der­mansız ki, şişeyi güç bela kaldırıyor. Kapağını açması zaman alıyor.</p>

  <p>Gluk, gluk, gluk diyor zihnindeki konuşma balonu. <i>Mide­ye indir.</i></p>

  <p>Ama hayır. İçmemeli. Bir kutu temiz şırınga buluyor. iğ­ne yapıyor. "Geberin, ayak mikropları" diyor. Sonra sıçraya sıçraya suitine, eski suitine gidiyor ve nemli, dağınık yatağa atıyor kendini. Gözleri kararıyor.</p>

  <p> </p>

  <p>Rüyasında papağan Alex’i görüyor. Alex pencereden girip yanına, yastığa konuyor. Bu kez parlak yeşil. Mor kanatları, sarı bir gagası var. Fener gibi parlıyor. Kar Adamı’nın içi mut­luluk ve sevgiyle doluyor. Alex başını yana eğiyor, ona önce bir gözüyle, sonra diğeriyle bakıyor. "Mavi üçgen” diyor. Son­ra kızarmaya başlıyor, gözünden başlayarak. Korkutucu bir değişim. Sanki papağan şeklindeki bir ampulün içi kanla do­luyor. “Gidiyorum” diyor Alex.</p>

  <p>“Hayır, bekle” diye sesleniyor Kar Adamı, daha doğrusu seslenmek istiyor. Ağzı kımıldamıyor. "Biraz daha kal! Söyle bana... ”</p>

  <p>Bir esinti. Alex gidiyor. Kar Adamı eski yatağında doğ­ruluyor, karanlıkta, ter içinde.</p>
</body>
</html>
