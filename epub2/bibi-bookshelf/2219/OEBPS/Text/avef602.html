<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>Kuş ötüşü</h2>

  <p>Antilop köyden şehre yaptığı yolculuğu hatırlamadığını söy­ledi. Ama yolda olan bu şeyleri hatırlıyordu. Boş bir duvara asılı resimler gibiydiler. Başka insanların pencerelerinden bakmak gibiydiler. Rüya gibiydiler.</p>

  <p>Kol saatli adam, adının En Amca olduğunu söylemişti. Ona artık böyle hitap etmeliydiler, yoksa çok fena olurdu.</p>

  <p>“En miydi, N mi?” diye sordu Jimmy. “Adı mıydı, yoksa adının yalnızca baş harfi mi?”</p>

  <p>“Bilmem” dedi Antilop.</p>

  <p>“Yazılı halini gördün mü hiç?”</p>

  <p>“Köyümüzde kimse okuma yazma bilmezdi” dedi Anti­lop. “Aç bakayım ağzını Jimmy. Son parçayı sana veriyorum.”</p>

  <p>Kar Adamı bunu hatırlarken o pizzanın tadını neredeyse alabiliyor. Sonra da ağzına giren, Antilop’un parmaklarının tadını.</p>

  <p>Sonra yere düşen Cola kutusunun sesini hatırlıyor. Vü­cudunu bir boğa yılanı gibi saran hazzı.</p>

  <p>Ah, o gizli, kaçamak piknikler. Ah, o tatlı hazlar. Ah, berrak hafıza, ah, saf acı. Ah sonsuz gece.</p>

  <p>O adam (diye devam etmişti Antilop, o gece ya da bir başka gece) artık amcaları olduğunu söylemişti. Köyden uzaklaşınca gülümsemeyi kesmişti. Hızlı yürümeleri gerekti­ğini, çünkü etraflarındaki ormanın kızıl gözlü, uzun sivri dişli vahşi hayvanlarla dolu olduğunu, koşar ya da fazla yavaş yü­rürlerse gelip onları parçalayacaklarını söylemişti. Antilop korkmuştu. Ağabeyinin elini tutmak istemiş ama yapama­mıştı.</p>

  <p>"Oralarda kaplan mı vardı?” diye sordu Jimmy.</p>

  <p>Antilop hayır anlamında kafa salladı. Kaplan yoktu.</p>

  <p>"Ne vardı peki?” diye sordu Jimmy. Oranın neresi oldu­ğuna dair ipuçları toplamaya çalışıyordu. Oradaki hayvanla­rın listesini çıkarırsa işi kolaylaşabilirdi.</p>

  <p>"Adları yoktu” dedi Antilop. "ama ne olduklarını bili­yordum.”</p>

  <p> </p>

  <p>Önce çamurlu yolda tek sıra halinde yürümüşlerdi. Yolun yüksek tarafında yürüyor, yılanlardan sakınıyorlardı. En önde silahlı bir adam vardı. Onun arkasında En Amca, sonra An­tilop’un ağabeyi, sonra yine satılmış olan iki çocuk (ikisi de kızdı, ikisi de Antilop'tan büyüktü), sonra da Antilop. En arkadaysa diğer silahlı adam yürüyordu. Öğle yemeği için mola verdikten sonra (köylülerin hazırlayıp paketlediği soğuk pi­lav) tekrar yürümeye koyulmuşlardı. Bir nehre vardıklarında, silahlı adamlardan biri Antilop'u karşı tarafa taşımıştı. Kıza çok ağır olduğunu, onu nehre atacağını, balıkların onu yiye­ceğini söylemişti. Ama şaka yapıyordu. Terli kumaş ve tütün kokuyordu. Bir de saçından gelen losyon ya da biryantin ko­kusu vardı. Su adamın dizlerine kadar geliyordu.</p>

  <p>Güneş alçalmaya ve Antilop’un gözlerini kamaştırmaya başladığında (demek ki batıya gidiyorlardı, diye düşündü Jimmy), kız artık iyice yorulmuştu.</p>

  <p>Güneş batarken ormandaki ağaçların ve çalıların arasına gizlenmiş kuşlar şakımaya başlamıştı. Boğuk vıraklamalar ve ıslıklar işitiliyordu. Ayrıca peşpeşe gelen dört net ses.... Çan sesi gibi. Akşam çökerken ve şafaktan hemen önce hep öten kuşlardı bunlar. Sesleri Antilop’u rahatlatmıştı. Bu kuş ötüşle­ri tanıdıktı. Bildiği dünyanın bir parçasıydı. Bir tanesinin (çan gibi ses çıkaranın) annesinin ruhu olduğunu, kuş kılığına girip onu gözlediğini, <i>Geri döneceksin,</i> dediğini hayal etmişti.</p>

  <p>Köyündeki bazı insanlar sağken bile ruhlarını kuş kılığına sokup gönderebiliyorlardı. Bunu herkes bilirdi. Nasıl yapılaca­ğını öğrenmek mümkündü. Yaşlı kadınlar öğretirdi. Böylece insan her yere uçabilir, geleceği görebilir, mesajlar gönderebi­lir, başkalarının rüyalarına girebilirdi.</p>

  <p>Kuş epey öttükten sonra susmuştu. Sonra güneş birden batıvermiş, ortalığa karanlık çökmüştü. O gece bir kulübede uyumuşlardı. Bir ahırdı herhalde. Öyle kokuyordu çünkü. İşemek için çalıların önünde sıraya dizilmek zorunda kalmış­lardı. Başlarında silahlı bir adam beklemişti. Adamlar ahırın önünde ateş yakmış, konuşmuş, gülüşmüşlerdi. İçeri duman girmişti ama Antilop'un umrunda değildi çünkü uyumak isti­yordu. Jimmy yerde mi, hamakta mı yoksa portatif yataklarda mı yattıklarını sordu. Antilop bunun önemli olmadığını söy­ledi. Ağabeyi yanında yatıyordu. Ona eskiden hiç ilgi göster­mezdi ağabeyi. Oysa şimdi ona sokulmak istiyordu.</p>

  <p>Ertesi sabah biraz daha yürüyerek, En Amca'nın arabası­nı bıraktığı küçük köye varmışlardı. Araba bir sürü insan ta­rafından korunuyordu. Bu köy Antilop'unkinden daha küçük ve pisti. Kapılardan onlara bakan kadınlarla çocuklar gülüm­semiyordu. Kadınlardan biri şeytan kovma hareketi yapmıştı.</p>

  <p>En Amca arabadan bir şeyin kaybolup kaybolmadığını kontrol ettikten sonra adamlara para vermiş ve çocuklara arabaya binmelerini söylemişti. Antilop ilk kez bir arabaya biniyordu. Kokusunu sevmemişti. Güneş enerjisiyle değil, benzinle çalışan eski bir arabaydı. Adamlardan biri şoförlük yapmış, En Amca da onun yanına oturmuştu. Diğer adamsa arka koltukta dört çocuğun arasına sıkışmıştı. En Amca çok sinirliydi. Çocuklara soru sormamalarını söylemişti. Yol tümsekliydi. Arabanın içi sıcaktı. Antilop'un midesi bulanmıştı. Kusacak gibi olmuştu. Ama sonra uyuklamaya başlamıştı.</p>

  <p>Araba epey uzun süre ilerlemiş olsa gerekti. Durdukla­rında tekrar geceydi. En Amca’yla öndeki adam, hana benze­yen alçak bir binaya gitmişlerdi. Diğer adamsa ön koltuğa uzanıp kısa sürede horlamaya başlamıştı. Çocuklar arka kol­tukta uyumaya çalışmışlardı. Arka kapılar kilitlenmişti. Ara­badan çıkabilmeleri ancak adamın üstünden geçmeleriyle mümkündü. Bunu yapmaya korkuyorlardı, çünkü adam kaç­maya çalıştıklarını sanırdı o zaman. Geceleyin birisi altına yaptı. Antilop kokuyu alabiliyordu. Ama altına kaçıran o de­ğildi. Sabahleyin hepsi binanın arka tarafındaki açık bir tu­valete götürüldü. Çömelip tuvaletlerini yaparlarken, diğer taraftaki bir domuz tarafından izlendiler.</p>

  <p>Bozuk yollarda tekrar saatlerce yolculuk ettikten sonra, yol üstündeki bir kapının önünde durdular. Kapıda iki asker bekliyordu. En Amca askerlere çocukların kuzenleri olduğu­nu, anneleri öldüğü için onları bakmak üzere kendi evine, ai­lesine götürdüğünü söyledi. Tekrar gülümsüyordu.</p>

  <p>“Amma çok kuzenin varmış” dedi askerlerden biri sırıta­rak.</p>

  <p>“Maalesef’ dedi Ed Amca.</p>

  <p>“Hepsinin de annesi ölmüş ha?”</p>

  <p>“Ne yazık ki evet.”</p>

  <p>“Sana inansak mı ki?” dedi diğer asker. O da sırıtıyordu.</p>

  <p>"Bakın” dedi En Amca. Antilop'u arabadan çıkardı. "Adım ne?" diye sordu ona, eğilip gülümseyen yüzünü yaklaş­tırarak.</p>

  <p>“En Amca” dedi Antilop. iki asker kahkahayı bastılar. En Amca da gülüyordu. Antilop’un omzuna "pat pat” vurup, arabaya geri dönmesini söyledi. Askerlerle el sıkıştı, önce eli­ni cebine sokarak. Sonra askerler kapıyı açtılar. Araba tekrar ilerlemeye başlayınca, En Amca, Antilop’a limon biçimli mi­nik bir şeker verdi. Antilop şekeri bir süre emdikten sonra, kalanını saklamak üzere ağzından çıkardı. Cebi olmadığın­dan elinde tuttu. Parmakları yapış yapış oldu. O gece elini yalayıp durdu.</p>

  <p>Çocuklar geceleyin usulca ağladılar. Korkuyorlardı. Nereye gittiklerini bilmiyorlardı. Bildikleri hayattan koparılıp alınmışlardı. Hem artık hiç sevgi görmüyorlardı. Gerçi eski hayatları da pek sevgi dolu sayılmazdı ya. Ama maddi değer­leri vardı. Başkalarına para kazandırıyorlardı. Bunu hissetmiş olmalıydılar... Değerli olduklarını.</p>

  <p>Ama maddi değer taşımak sevginin yerini tutamaz tabii (dedi Antilop). Her çocuk sevilmeliydi. Her insan sevilmeliydi. Antilop annesinin sevgisini hissetmek istiyordu. Hâlâ inandığı, ormanda korkmasın ve yalnızlık çekmesin diye ona kuş kılığında eşlik etmiş olan sevgiyi. Ama sevgiye güvenilmezdi. Gelip geçerdi. Bu yüzden maddi bir değer taşımak iyiydi, çünkü en azından o zaman sizden kazanç sağlamak isteyen kişiler karnınızı doyurur ve sizi korurlardı. Ayrıca hem sevgisiz, hem de maddi değer taşımayan bir sürü insan vardı. Bu ikisinden birine sahip olmak, hiçbirine sahip olmamaktan daha iyiydi.</p>
</body>
</html>
