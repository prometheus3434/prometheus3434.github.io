<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>Blysspluss</h2>

  <p>Jimmy, Flurya ile geçirdiği hafta sonundan sonraki Pazartesi’nin sabahında yine laf ebeliği yapmak üzere AnooYoo’ya gitti. Kendini çok bitkin hissettiğinin fark edilmediğini umu­yordu. AnooYoo, müşterilerini her türlü kimyevi maddeleri denemeye teşvik etse de (ne de olsa onlardan para kazanıyor­lardı}, aynı şeyi çalışanlarının yapmasını istemiyordu. Gayet doğal, diye düşündü Jimmy. Eskiden içki kaçakçıları da pek içmezdi. En azından okuduğu kadarıyla.</p>

  <p>Masasına gitmeden önce erkekler tuvaletine uğrayıp ay­na karşısında kendine çeki düzen verdi. Kusulmuş bir pizzaya benziyordu. Üstüne üstlük işe geç gelmişti ama nedense kim­se fark etmedi. Birden patronuyla üst düzey yetkililer çıkagel­di (öyle üst düzeydiler ki, Jimmy onları ilk kez görüyordu). Jimmy’nin eli sıkıldı, sırtına pat pat vuruldu, eline bir kadeh yapay şampanya tutuşturuldu. Güzel, <i>Nefis,</i> diyen bir ses ba­lonu belirdi Jimmy'nin kafasında. Ama şampanyayı azar azar içmeye özen gösterdi.</p>

  <p>Sonra kendisine, AnooYoo’da onunla birlikte çalışma­nın ne büyük bir zevk olduğu, değerini kanıtladığı, gittiği ye­re sevgiyle uğurlandığı söylendi. Tebrik edildi! Tazminatı he­men Corpsbank’taki hesabına yatırılacaktı. Normalden daha yüklü bir tazminat alacaktı, çünkü (açıkçası) AnooYoo'daki dostları Jimmy’nin yeni, muhteşem işinde onları iyi hatırla­masını istiyorlardı.</p>

  <p>Ne işi acaba, diye düşündü Jimmy, kapıları kilitli hızlı trende otururken. Tren sırf onun için sefer yapıyordu. Taşın­ma işi de ayarlanmıştı. Bir ekip gelip bütün eşyalarını götüre­cekti. Hepsi profesyoneldi, kaygılanmasına gerek yoktu. Jimmy sevgilileriyle temasa geçecek zamanı güç bela buldu. Ama her birinin haberi bizzat Flurya’dan öğrendiklerini keş­fetti. Flurya’nın çevresi cidden genişti anlaşılan. Onları nasıl öğrenmişti ki? Belki de Jimmy’nin elektronik postalarını oku­muştu. Onun için basit bir işti. Ama niye bu zahmete girsindi ki?</p>

  <p><i>Seni özleyeceğim,</i> diyordu biri tanesi mektubunda.</p>

  <p><i>Ah Jimmy, seninle olmak öyle hoştu</i> ki, diyordu bir başkası.</p>

  <p><i>Geçmiş zaman kipi</i> kullanmaları ürperticiydi. Sanki öl­müş filan gibi.</p>

  <p> </p>

  <p>Jimmy, RejoovenEsense’deki ilk gecesini VIP misafirevinde geçirdi. Minibardan viski içti. Hakiki viski. Sonra pencereden manzaraya baktı. Gerçi ışıklar dışında pek bir şey göremedi. CennetZarı’nın kubbesini görebiliyordu. Uzakta yükselen, alttan aydınlatılan devasa bir kubbeydi. Ama oranın neresi olduğunu bilmiyordu henüz. Paten sahası olduğunu sandı.</p>

  <p>Ertesi sabah Flurya onu alıp golf arabasıyla RejoovenEssense Sitesi’ni gezdirdi. Jimmy buranın her açıdan muhteşem olduğunu itiraf etmek zorunda kaldı. Her taraf tertemizdi, pı­rıl pırıldı, ferahtı, yeşildi. Her şey çok lükstü. Modern sanat eserleri görünümü verilmiş çok sayıda güneş enerjili temizle­me kulesi sayesinde, hava temizdi. Kayalatörler mikro iklimi kontrol ediyor, parlak ve rengarenk çalıların arasında tabak büyüklüğünde kelebekler geziniyordu. Jimmy’nin şimdiye ka­dar gördüğü bütün Site’lerden (Watson-Crick de dahil olmak üzere) daha güzeldi burası.</p>

  <p>“Bütün bunların parası nereden geliyor?” diye sordu Flurya’ya, modern tasarımlı Lüks Tüketim Malzemeleri Alış­veriş Merkezi’nin önünden geçerlerken (sıra sıra mermer sü­tunlar, kafeler, eğreltiotları, hazır yemek dükkânları, paten kayma yolları, kokteyl barları, ayak değirmenlerinde yapılan koşulardan elde edilen elektrik enerjisiyle iç aydınlanmasını bedavaya getiren bir spor salonu, orman perileri ve deniz tan­rıları şeklindeki Roma tarzı fıskiyeler.)</p>

  <p>“Kaçınılmaz ölüm karşısında duyulan kederden” dedi Flurya. “Zamanı durdurma arzusundan. İnsanoğlunun duru­mundan.”</p>

  <p>Jimmy pek bir şey anlamadığını söyledi.</p>

  <p>“Anlayacaksın” dedi Flurya.</p>

  <p> </p>

  <p>Beş yıldızlı bir Rejoov restoranında, Site’nin ana organik-botanik serasına bakan havalandırmalı bir balkonda öğle yeme­ği yediler. Flurya konga kuzusu yedi. Koyunun uysallığı ve yüksek proteinliliğiyle, kangurunun hastalıklara karşı diren­cini ve metan oluşturan, ozonu yok eden bağırsak gazları üretmeme özelliğini birleştiren, Avustralya’da üretilen yeni bir melez türdü bu. Jimmy ise kuru üzümlü horoz sipariş etti. Flurya ona horozun çiftlikte yetiştiğini, kuru üzümlerinse gü­neşte kurutulduğunu söyledi. Jimmy artık ChickieNob’a, o hiç değişmeyen ve tofuyu andıran lezzetsiz tadıyla hafif koku­suna öyle alışmıştı ki, horozun tadı çok ilginç geldi.</p>

  <p>“Çalıştığım bölümün adı CennetZarı” dedi Flurya, soya muz flambe yerken. “Ölümsüzlük üstünde çalışıyoruz.”</p>

  <p>“Bunu herkes yapıyor" dedi Jimmy. “Fareler üstünde ya­pılan deneylerde az çok başarı sağlandı.”</p>

  <p>“Az çok yeterli değil” dedi Flurya.</p>

  <p>“Peki ya soğubilimciler?” dedi Jimmy. “İnsanları dondu­rup bekletiyorlar, ölümsüzlüğe çare bulunana dek. İşleri tıkı­rında. Hisse senetleri iyi para getiriyor. ”</p>

  <p>“Tabii tabii. Bir dene istersen. Birkaç yıl sonra seni arka kapıdan çöpe atıp akrabalarına bir elektrik kesintisi olduğu­nu söylerler. Her neyse, biz derin dondurucu olayını kaldırı­yoruz.”</p>

  <p>“Nasıl yani?”</p>

  <p>“Yani bizim yöntemimizde” dedi Flurya, “önce ölmeye gerek kalmayacak.”</p>

  <p>“Gerçekten başardınız mı?”</p>

  <p>“Henüz hayır” dedi Flurya. “Ama bütçemiz ne kadar tahmin et."</p>

  <p>“Milyonlar?"</p>

  <p>“Trilyonlar" dedi Flurya.</p>

  <p>“Bir içki daha alabilir miyim?’ dedi Jimmy. Etkilenmişti. “Hayır. Beni dinlemeni istiyorum.”</p>

  <p>“İçerken de dinleyebilirim.”</p>

  <p>“İçmeden daha iyi dinlersin.”</p>

  <p>“Dene ve gör” dedi Jimmy.</p>

  <p> </p>

  <p>Flurya’nın söylediğine göre CennetZarı'nda (yemekten sonra oraya gideceklerdi) iki temel proje üstünde çalışılıyordu. Bi­rincisi (BlyssPluss Hapı) profilaktikti. Mantığı basitti: Dışsal ölüm nedenleri ortadan kaldırılırsa, ölümsüzlüğe giden yolun yarısı aşılmış olurdu.</p>

  <p>"Dışsal nedenler mi?" dedi Jimmy.</p>

  <p>“Savaş, yani yanlış kanallara akıtılan cinsel enerji (ge­nel kanının aksine, savaşların asıl nedeninin ekonomik, ırk­sal ya da dinsel değil, cinsel olduğunu düşünüyoruz). Bulaşıcı hastalıklar, özellikle de cinsel hastalıklar. Doğa tahribatı ve yetersiz beslenmeye yol açan aşırı nüfus artışı.”</p>

  <p>Jimmy, işlerinin zor olduğunu söyledi. Bütün bunları en­gellemek için çok şey denenmiş ama başarı sağlanamamıştı. Flurya gülümsedi. "Başaramazsan kullanma kılavuzunu oku­yacaksın” dedi.</p>

  <p>"Yani?”</p>

  <p>"İnsanoğlunu anlamak için insanı incelemek gerek.”</p>

  <p>"Yani?’</p>

  <p>"Karşında duranları incelemelisin.”</p>

  <p>BlyssPluss Hapı, saptanmış bir dizi insani özelliği daha faydalı hale getirmek üzere tasarlanmıştı. Artık ne yazık ki so­yu tükenmiş olan, <i>Homo sapiens sapiens'in</i> yakın akrabası cüce şempanzeler ya da bonobo şempanzeleri üstünde yapılan de­neylerden yararlanılmıştı. <i>Homo sapiens sapiens</i>’in tersine, bo­nobo şempanzeleri çok eşlilik eğilimine sahip, kısmen tek eşli bir tür değildi. Tamamen rastgele cinsel ilişkide bulunurlardı. Eşleşmezlerdi. Uyanık vakitlerinin çoğunu cinsel birleşmeyle geçirirlerdi (beslenmedikleri zamanlarda). Hemcinslerine karşı saldırganlık faktörleri çok düşüktü.</p>

  <p> </p>

  <p>BlyssPluss konseptinde bu hayvanlardan esinlenilmişti. Amaç tek bir hap yaratmaktı. Aynı anda şunları yapacak bir hap:</p>

  <p> </p>

  <p>a)  Kullanıcıyı cinsel ilişkiyle bulaşan ölümcül, rahat­sız edici ya da hafif semptomlu bilinen bütün hastalıklardan koruyacak.</p>

  <p> </p>

  <p>b)  Kullanıcıya sınırsız bir libido ve cinsel güç, ayrıca genel bir enerji ve sağlık hissi vererek, kıskançlığa ve şiddete yol açan sinirlilik ve testosterona ket vu­rulması durumunu engelleyecek ve aşağılık komp­leksini ortadan kaldıracak.</p>

  <p> </p>

  <p>c)  Gençliği uzatacak.</p>

  <p> </p>

  <p>Flurya bu üç niteliğin hapı sattıracak özellikler olacağını söy­ledi. Ama tanımı yapılmayacak dördüncü bir özellik daha olacaktı. BlyssPluss hapı, erkeklerde ve kadınlarda tek kulla­nımda kesin sonuç veren kalıcı doğum kontrolü sağlayacak, böylece nüfus seviyesini otomatik olarak azaltacaktı. Bu etki sonradan değiştirilebilirdi. Hapı kullanmış kişiler için yapa­cak bir şey olmasa da, hapın bileşenlerinde değişiklik yapıla­bilirdi, mesela herhangi bir bölgenin nüfusu fazla azaldığında.</p>

  <p>“Yani aslında insanları cinsel güçlerini arttırma vaadiyle kandırarak onları kısırlaştıracaksınız?”</p>

  <p>“Kabaca evet” dedi Flurya.</p>

  <p>Bu hap yalnızca bireylere değil, topluma da çok yararlı olacaktı (ama satılabilmesi için bireylere çekici gelmeliydi). Hatta yalnızca topluma da değil, gezegene. Yatırımcılar hapın bütün dünyada satılmasını istiyordu. Her şey çok güzel ola­caktı. Hiçbir kötü durum yaşanmayacaktı. Flurya bu konuda çok heyecanlıydı.</p>

  <p>“Ne kadar iyi yüreklisin. insanlığı bu kadar düşündüğü­nü bilmiyordum” dedi Jimmy. Flurya ne zamandır insan türü­nün amigoluğuna soyunmuştu?</p>

  <p>“Aslında iyi yüreklilikle ilgisi yok” dedi Flurya. “Zorun­luluktan kaynaklanıyor. Güvenlik’in en son gizli demografik raporlarını gördüm. İnsan türünün başı büyük belada. Kimse­nin söylemediği kadar belada. Raporları açıklamaya korku­yorlar, millet umutsuzluğa kapılmasın diye. Ama inan bana, günlerimiz sayılı. Marjinal jeopolitik bölgelerde, özkaynak talebi arzı aşalı yıllar oldu. Bu durum kuraklığa ve kıtlığa yol açıyor. Ama çok yakında, <i>herkes için</i> talep arzı aşacak. BlyssPluss Hapı, insan türünün varlığını sürdürme şansını arttıracak."</p>

  <p>“Nereden biliyorsun?” Belki de Jimmy o son bardağı ger­çekten içmemeliydi. Kafası karışmaya başlamıştı.</p>

  <p>“Daha az insan, daha az tüketim demektir. ”</p>

  <p>“Peki ya geride kalan insanlar açgözlü ve müsrif olursa?” dedi Jimmy. “Bu da mümkün.”</p>

  <p>“Olmayacaklar” dedi Flurya.</p>

  <p>“Bu hapı yaptınız mı peki?” dedi Jimmy. Olasılıkları gö­rebilmeye başlamıştı. Sınırsız ve ateşli seks. Sorunsuz. Aslın­da kendi libidosunun da biraz canlanmaya ihtiyacı vardı. “Kelliğe çare oluyor mu?” Kendini tutmasa, <i>Bu hapı nereden bulabilirim,</i> diyecekti.</p>

  <p>Mükemmel bir konsept, dedi Flurya. Gerçi hâlâ ince aya­rının yapılması gerekiyordu. Bütün alanlarda tam başarı sağla­yamamışlardı henüz. Hâlâ klinik deneme safhasındaydılar. De­neklerden ikisi düzüşmekten ölmüştü. Birkaçı yaşlı kadınlarla ev hayvanlarına saldırmıştı. Birkaç talihsiz de priapizm sorunu yaşamış ya da penisleri yarılmıştı. Ayrıca başlangıçta cinsel hastalıktan korunma mekanizması tamamen başarısız olmuştu. Denek kadınlardan birinin epidermi, cinsel organlarda görülen türden iri siğillerle tamamen kaplanmıştı. Kadıncağız iğrenç görünüyordu. Ama sorunu lazerlerle ve üst deriyi soyarak halletmişlerdi, en azından bir süreliğine. Kısacası bazı hatalar yapılmıştı ama artık hedeflerine ulaşmak üzereydiler.</p>

  <p>Bu hap çok para kazandıracaktı tabii. Dünyanın her ül­kesinde, her toplumda herkesin mutlaka kullanmak isteyece­ği bir hap olacaktı. Din adamlarının hoşuna gitmeyecekti ta­bii. Sonuçta dinler ıstıraplar, sürekli ertelenen hazlar ve cinsel sıkıntılar üstüne kuruluydu. Ama fazla direnemeyeceklerdi. İnsanoğlunun hep daha fazlayı ve daha iyiyi arama ar­zusu, bir sel gibi kapıp götürecekti onları. Bu hap olayları kontrol edecek ve yönlendirecekti, tıpkı tarihteki bütün bü­yük değişimler gibi.</p>

  <p>Jimmy bu hapı çok ilginç bulduğunu söyledi. Ama ku­surları ortadan kaldırılmalıydı tabii. Adı da fena değildi... BlyssPluss. Baştan çıkarıcı bir fısıltı gibi. Beğenmişti. Ama hapı kullanmak istemiyordu artık. Yeterince sorunu vardı za­ten. Bir de penisinin patlamasına gerek yoktu.</p>

  <p>“Denekleri nereden buluyorsunuz?" diye sordu. “Klinik deneyler için?”</p>

  <p>Flurya sırıttı. “Üçüncü dünya ülkelerinden. Birkaç dolar verdin mi, ne yuttukları umurlarında olmuyor. Seks klinikle­rinden buluyoruz elbette... Yardımcı olmak istiyorlar. Kerha­nelerden. Hapishanelerden. Her zamanki gibi, umutsuzların saflarından da."</p>

  <p>“Peki ya ben ne yapacağım?”</p>

  <p>“Sen reklam kampanyasını yürüteceksin” dedi Flurya.</p>
</body>
</html>
