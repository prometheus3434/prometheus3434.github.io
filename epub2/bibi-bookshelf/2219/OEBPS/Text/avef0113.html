<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>Sur</h2>

  <p>Kar Adamı büyülenmiş gibi olduğundan (heyecandan, yiye­ceklerden, telsizdeki seslerden), ayağındaki kesiği unuttu. Şimdi kesik kendini hatırlatıyor: Ayağı diken batmış gibi acı­yor. Kar Adamı mutfak masasına oturup ayağını olabildiğince kaldırarak inceliyor. Ayağına bir parça viski şişesi camı saplı. Cam parçasını çıkarmaya çalışıyor. Bir cımbız işine yarardı. Ya da daha uzun tırnaklar. Nihayet o minik cam parçasını tutma­yı başarıyor. Çekiyor. Canı yanıyor ama fazla kan akmıyor.</p>

  <p>Cam parçasını çıkardıktan sonra yarayı biraz birayla yıkı­yor. Sonra topallayarak banyoya girip ilaç dolabını karıştırıyor. İşe yarar bir şey bulamıyor, bir tüp dolusu güneş yağıyla (yara­lara iyi gelmez) kullanma tarihi geçmiş bir antibiyotik merhem dışında. Merhemi yarasına sürüyor, yapay limon gibi kokan bir şişe tıraş losyonunun içindeki kalıntılarla birlikte. Losyonu dökmesinin nedeni, içinde alkol olması. Belki biraz çamaşır suyu filan arasa iyi olur ama yaralı ayağıyla fazla yürümek iste­miyor. Şansına güvenmekten başka çaresi yok: Ayağı iltihap kaparsa onu çok yavaşlatır. O kesiği bu kadar uzun süre ihmal etmemeliydi. Alt katın zemini mikrop kaynıyor olmalı.</p>

  <p>Akşamüstü dar ve uzun kule penceresinden günbatımını izli­yor. Eskiden burası muhteşem bir yerdi herhalde. İnsanın karşısında on tane çalışan video monitörü varken ve bütün manzara izlenebilirken, görüntülerin parlaklığı ayarlanabilir, kırmızı tonlar arttırılabilirken. Esrarlı sigaranı yak, arkana yaslan, keyfine bak. Ama şimdi bütün ekranlar kapalı. Bu yüzden gerçek manzarayla idare etmek zorunda, çok azını görebilse de. Gökyüzü mandalina renginden flamingo rengine dönüşüyor... Sonra sulu kan rengine ve çilekli dondurma ren­gine, herhalde güneşin bulunduğu yere doğru.</p>

  <p>Solan pembe ışıkta, aşağıda onu beklemekte olan domu­zonlar, bir çocuğun oyuncak kutusundan alınma minyatür, plastik biblolar gibiler. Gül rengi olmaları masum bir hava veriyor onlara, uzaktan görünen çoğu şey gibi. Ona kötülük yapmak istediklerine inanmak güç.</p>

  <p> </p>

  <p>Gece çöküyor. Kar Adamı yatak odasındaki yataklardan biri­ne, yapılmış olanına yatıyor. Şu anda yattığım yerde eskiden ölü bir adam yatıyordu, diye düşünüyor. Öleceğini tahmin et­miyordu. Haberi yoktu. Oysa Jimmy daha bilinçliydi. Ola­cakları tahmin etmesi gerekirdi ama etmedi. Flurya’yı daha önce öldürseydim, diye düşünüyor Kar Adamı, fark eder miy­di acaba?</p>

  <p>İçerisi çok sıcak ve boğucu. Oysa acil durum havalandır­ma deliklerini açmayı başarmıştı. Uykusu yok, bu yüzden bir mum yakarak (kapaklı bir teneke kutunun içinde, acil durum malzemeleri... Bu kutuların içinde çorba pişirebileceğiniz söylenirdi) bir sigara daha içiyor. Bu sefer başı önceki kadar dönmüyor. Bütün alışkanlıkları hâlâ bedeninde, çöl çiçekleri gibi uykudalar. Uygun koşullarda bütün eski alışkanlıkları depreşecek.</p>

  <p>Seks sitesinden alınma çıktılara göz atıyor. Kadınlar onun tipi değil. Fazla iri, fazla yapay, fazla banaller. Fazla sırı­tıyorlar. Fazla makyajlılar. İnek gibi dil çıkarmışlar. Onlara bakınca dehşet duyuyor, şehvet değil.</p>

  <p>Düzeltme: Dehşetle karışık şehvet.</p>

  <p>"Nasıl yapabildin?” diye mırıldanıyor kendi kendine (ilk kez değil), hayalinde kırmızı bir ipek Çin yuları takmış, ayağında ince yüksek topuklular kıçında ejder dövmesi olan bir orospuyla çiftleşirken.</p>

  <p><i>Ah tatlım.</i></p>

  <p> </p>

  <p>O küçük, sıcak odada düş görüyor. Yine annesini görüyor. Hayır, aslında annesini hiç görmez düşlerinde, yalnızca yok­luğunu görür. Kar Adamı mutfakta. Vuff, diye rüzgâr vuruyor kulağına. Bir kapı kapanıyor. Bir askıda annesinin sabahlığı asılı. Eflatun, boş, korkutucu.</p>

  <p>Birden uyanıyor. Kalbi küt küt atıyor. Annesinin kaçı­şından sonra, o sabahlığı giydiğini hatırlıyor şimdi. Sabahlık­ta hâlâ annesinin kokusu vardı, yasemin esanslı parfümünün kokusu. Aynada kendisine bakmıştı. O kadın giysisinden çı­kan boynunun üstünde duran, kısık gözlerle, hesaplı, soğuk­kanlı bir ifadeyle bakan o çocuk kafasına. O an annesinden ne çok nefret etmişti. Nefretten boğulacak gibi olmuştu. Ya­naklarından nefret gözyaşları süzülmüştü. Yine de kendi ken­dine sarılmıştı.</p>

  <p>Annesinin kollarıyla.</p>

  <p> </p>

  <p>Sesle çalışan dijital saati şafaktan bir saat öncesine ayarlamış­tı, şafak vaktini tahmin ederek. “Günaydın” diyor saat, cezbedici bir kadın sesiyle. “Günaydın. Günaydın.”</p>

  <p>“Kes” diyor. Ses kesiliyor.</p>

  <p>“Müzik ister misiniz?”</p>

  <p>“Hayır” diyor, çünkü her ne kadar yatakta yatıp saatteki kadınla konuşmayı istiyorsa da (neredeyse gerçek bir sohbet gibi olur), bugün yola çıkmak zorunda. Sahilden, Flurya'nın çocuklarından ne kadar zamandır uzakta acaba? Parmaklarıyla sayıyor: Birinci gün RejoovenEsense'e yürüdü ve kasırga koptu, ikinci gün domuzonların tuzağına düştü. Demek ki bu­gün üçüncü gün.</p>

  <p>Pencereden fare grisi bir ışık geliyor. Kar Adamı mutfak lavabosuna işiyor. Sifonun su deposundan yüzünü yıkıyor. Dün o suyu içmeden önce kaynatsaydı keşke. Bu sefer bir çay­danlık dolusu kaynatıyor (ocağın hâlâ gazı var) ve ayağını yı­kıyor. Yaranın etrafı biraz kırmızı ama telaşlanacak bir durum yok. Kendine bir fincan hazır kahve yapıyor, bol bol şeker ve süt tozu katıyor. Üç meyveli bir Joltbar yiyor. O tanıdık şeker­li muz yağının tadını çıkarıyor. Vücudu enerjiyle doluyor.</p>

  <p>Dünkü koşuşturmalar sırasında su şişesini kaybetmiş. İyi de olmuş, içindekileri düşününce. Kuş boku, sivrisinek larva­ları, nematodlar. Boş bir bira şişesini kaynamış suyla dolduru­yor. Sonra yatak odasından aldığı ince lifli, standart boy bir çamaşır torbasına suyu, bulabildiği bütün şekerleri ve yarım düzine Joltbar’ı koyuyor. Üstüne güneş yağı sürüyor. Tüpü torbaya atıyor. Sırtına ince bir haki gömlek geçiriyor. Bir gü­neş gözlüğü buluyor. Böylece eski, tek camlı gözlüğünü atıyor. Bulduğu bir şortu deniyor ama fazla bol. Ayrıca bacaklarının alt kısımlarını korumaz. Bu yüzden çiçekli çarşafını beline dolayıp düğümleyerek, bir eteklik gibi giyiyor. Sonra vazgeçip çıkararak çamaşır torbasına koyuyor. Kaçarken bir şeye takı­labilir. Beline daha sonra dolaması daha iyi. Yitirdiği aspirin ve mum stoklarını tazeliyor. Torbaya altı küçük kibrit kutusu, bir patates soyma bıçağı ve taklit Red Sox beyzbol kepini atı­yor. Kaçarken kepini düşürmek istemez.</p>

  <p>İşte oldu. Fazla ağır değil. Artık kaçma vakti.</p>

  <p>Mutfak camını kırmayı deniyor (şeritler halinde kesip bağlayarak halat haline getirdiği yatak çarşafına tutunarak Şirket surunun üstüne inebilirdi) ama başaramıyor. Kırılmaz cam takmışlar, saldırılara karşı. Ön kapıya bakan dar pencere de ihtimal dışı. Oradan geçebilse bile çok yüksekten atlaması gerekecek, hem de salyaları akan bir grup domuzonun ortası­na. Banyoda ufak bir pencere var ama o da domuzonların bu­lunduğu tarafa bakıyor.</p>

  <p>Üç saat kan ter içinde çalıştıktan ve bir mutfak bıçağı, bir tirbuşon, daha büyük bir bıçak ve nihayet bir çekiçle araç gereç dolabında bulduğu pilli bir tornavidayı kullandıktan sonra, acil durum havalandırma deliğinin kapağını ve içinde­ki mekanizmayı sökmeyi başarıyor. Havalandırma borusu so­ba borusu gibi yukarı çıktıktan sonra yana kıvrılıyor. Kar Adamı o borudan geçebilecek kadar zayıf olduğunu düşünü­yor (açlık çekmenin avantajları var). Gerçi orada sıkışıp ka­lırsa korkunç ve gülünç bir biçimde can verecek. Bir havalandırma borusunda sıcaktan ölmek komik. Çarşaftan bozma halatının bir ucunu mutfak masasının ayaklarından birine (neyse ki masa yere çivilenmiş) bağlıyor, geri kalanını da be­line doluyor. İkinci bir halatın ucunu malzeme torbasına bağ­lıyor. Nefesini tutarak borudan içeri giriyor. Gövdesini kıvı­rıp büküyor. İyi ki kadın değil. Kıçı büyük olsa sığmazdı. İçerisi daracık. Ama bir süre sonra başı açık havaya çıkıyor. Ardından (kıvrılıp bükülüyor) omuzları. Surun üstü iki bu­çuk metre aşağıda. Dışarı önce baş aşağı çıkması gerecek, ha­latın kopmayacağını umarak.</p>

  <p>Son bir itişle kendini boşlukta buluyor. Belindeki hala­tın ucunda sallanıyor. Halatı tutuyor, yukarı dönüyor, belin­deki ucunu çözüyor, halata tutunarak inmeye başlıyor. Sonra malzeme torbasını çekiyor. Çok kolay oldu.</p>

  <p>Kahretsin. Kahretsin. Kurmalı radyoyu almayı unuttu. Neyse, artık geri dönüş yok.</p>

  <p>Sur bir buçuk metre eninde. İki tarafında birer duvar var. Her üç metrede bir çift yarık görünüyor. Karşı karşıya de­ğil, zigzag biçiminde dizilmişler. Gözlem ve silah kullanımı için açılmışlar. Sur altı metre yüksekliğinde. Duvarlar da sa­yılırsa sekiz. Site’nin etrafını tamamen sarıyor, arada demin içinden çıktığı kule gibi gözetleme kuleleriyle kesintiye uğra­yarak.</p>

  <p>Site dikdörtgen biçimli. Beş giriş kapısı daha var. Kar Adamı buranın planını biliyor. CennetZarı’nda, yani şimdi gittiği yerde geçirdiği günlerde uzun uzun incelemişti. Ağaç­ların arasından yükselen, yarımay gibi parlayan kubbesini gö­rebiliyor. Planı oradan istediklerini aldıktan sonra surun üs­tünden dolanarak (ya da, eğer sorun yoksa, Site’nin içinden geçerek) bir yan kapıdan çıkıp gitmek.</p>

  <p>Güneş epey yükseldi. Acele etmezse kavrulacak. Kendi­ni domuzonlara göstermek, onlarla alay etmek istiyor ama bu dürtüye karşı koyuyor: Peşinden ayrılmazlar, aşağı inmesini engellerler. Bu yüzden gözlem yarıklarının yanına geldiğinde eğilerek, saklanarak geçiyor.</p>

  <p> </p>

  <p>Üçüncü gözcü kulesine varınca duruyor. Sur duvarının üs­tünden bakınca beyaz bir şey görüyor (grimsi, bulutsu). Ama bulut olamayacak kadar alçakta. Ayrıca biçimi buluta benze­miyor. İnce. Dalgalanan bir sütun gibi. Sahile yakın olmalı, Flurya’nın Çocukları’nın köyünün birkaç mil kuzeyinde. Ön­ce sis sanıyor ama sis böyle sap gibi yükselmez. Üstelik dağıl­mıyor. Evet, duman olduğu kesin.</p>

  <p>Flurya’nın Çocukları genellikle ateş yakar ama asla bü­yük ateşler değil. Onların ateşleri bu kadar duman çıkarmaz. Belki dünkü fırtına yüzündendir. Yıldırım düşmesi sonucu çı­kan ve yağmur tarafından söndürülen bir yangının dumanı olabilir. Belki de Flurya'nın Çocukları emirlerine karşı gelip onu aramaya gelmiş, yönünü bulması için bir uyarı ateşi yak­mışlardır. Küçük bir ihtimal (böyle şeyleri pek düşünmezler) ama doğruysa bile asıl onlar yönlerini şaşırmış.</p>

  <p>Bir Joltbar yiyor, biraz su içiyor, surun üstünde yürümeye devam ediyor. Artık biraz topallıyor. Ayağı acıyor. Ama du­rup ilgilenecek vakti yok. Olabildiğince hızlı gitmeli. Bir sprey tabancasına ihtiyacı var. Sırf kurteklerle domuzonlara karşı değil. Arada bir dönüp arkasına bakıyor. O tek duman sütunu hâlâ orada. Dağılmamış. Yükselmeyi sürdürüyor.</p>
</body>
</html>
