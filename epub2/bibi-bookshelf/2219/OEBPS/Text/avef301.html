<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>Öğlenciler</h2>

  <p>Günün en berbat zamanı öğleyin. Hava öğleyin fazla aydınlık ve sıcak oluyor. Kar Adamı on bir civarı ormana geri çekili­yor. Denizden kaçıyor, çünkü sudan yansıyan zararlı güneş ışınları derisinin kızarmasına ve su toplamasına yol açıyor. Güneş yağına ihtiyacı var aslında. Bir gün bulabilirse kulla­nacak.</p>

  <p>İlk haftada, henüz enerjikken, kendine derme çatma bir kulübe yapmıştı. Yerdeki dalları, bir makara koli bandını ve parçalanmış bir arabanın bagajında bulduğu bir muşamba tenteyi kullanarak. O zamanlar çakısı da vardı ama bir hafta sonra kaybetmişti. Yoksa iki hafta mıydı? Haftaları doğru dü­rüst saymalıydı. Çakısının iki bıçağı, bir tığı, bir tırnak törpü­sü ve bir tirbuşonu bulunuyordu. Ayrıca küçük bir makası da vardı ki, bunu hem ayak tırnaklarını, hem de koli bandını kesmekte kullanmıştı. Makasını kaybettiğine üzülüyordu.</p>

  <p>Babası dokuzuncu doğumgününde kendisine ona benzer bir çakı vermişti. Babası ona hep araç gereçler alırdı, hamarat olsun diye. Babası Jimmy’nin ampul bile takamayacağına inanırdı. <i>Ampul takacağıma yatakta kadınlara takarım daha iyi,</i> diyor Kar Adamı’nın kafasındaki bir ses. Bu seferki bir ko­medyen.</p>

  <p>"Kapa çeneni” diyor Kar Adamı.</p>

  <p>"Ona bir dolar verdin mi?” diye sormuştu Antilop,</p>

  <p>Jimmy ona çakıdan bahsettiğinde.</p>

  <p>"Hayır. Niye ki?”</p>

  <p>"Biri sana çakı armağan ederse karşılığında mutlaka bir dolar vermelisin. Kötü şansı kovmak için. Kötü şanstan muzdarip olmanı istemem Jimmy.”</p>

  <p>“Bunu kim söyledi sana?”</p>

  <p>"Şey, biri” demişti Antilop. Biri, Antilop'un hayatında önemli rol oynamış bir kişiydi.</p>

  <p>“Biri dediğin kim?” Jimmy bu birisinden nefret ediyor­du... O suratsız, gözsüz, alaycı, yalnızca ellerden ve penisten oluşma, bazen tekil, bazen çift, bazen çoğul birinden. Ama Antilop ağzını Jimmy’nin kulağına dayayıp <i>Biri işte,</i> diyerek gülmüştü. Böyle bir durumda Jimmy o eski, salakça nefretini nasıl koruyabilirdi?</p>

  <p> </p>

  <p>Kulübesinde geçirdiği kısa süre içinde, yarım mil ötedeki bir bungalovdan çeke çeke getirdiği demir somyada uyumuştu. Yaylardan oluşan ızgaranın üzerindeki sünger bir şiltede. İlk gece karıncaların saldırısına uğrayınca, karyolanın ayaklarını su dolu birer teneke kutunun içine koymuştu. Böylece karın­caları engellemişti. Ama içerisi çok sıcak olmuştu. Hava nemliydi. Geceleri rüzgar esmiyordu. İçerisi cehenneme dön­müştü. Kar Adamı’nın nefesi muşambayı buğulamıştı.</p>

  <p>Yaprakların üstünden hışır hışır yaklaşarak ayaklarını koklayan, sanki şimdiden çöpe dönüşmüşçesine vücudunu yoklayan rakunklar da can sıkıcı olmuştu. Bir sabah uyandı­ğında tentenin ardından üç domuzonun kendisine baktığını görmüştü. Biri erkekti. Kar Adamı hayvanın uzun azı dişinin parıltısını görür gibi olmuştu. Domuzonların azı dişi olmama­sı gerekirdi ama vahşileşince normal domuzlara benzemeye başlamış olabilirlerdi. Hızlandırılmış gelişme genleri gözönüne alındığında şaşırtıcı değildi bu. Kar Adamı bağırıp elini kolunu sallayarak onları kaçırmayı başarmıştı. Ama bir daha geldiklerinde ne yaparlardı kimbilir. Onlar ya da kurtekler.</p>

  <p>Kar Adamı'nın artık yanında sprey tabancası taşımadığını anlamaları uzun sürmezdi. Tabancasını bitince atmıştı. Oysa şarj etmesi daha iyi olurdu. Salakça bir hataydı bu, tıpkı evi­ni toprak seviyesinde kurması gibi.</p>

  <p>Böylece ağaca taşınmıştı. Orada, yukarıda domuzonlar da yoktu, kurtekler de. Rakunkların da sayısı azdı. Onlar çalı­ları yeğliyordu. Kar Adamı dal parçaları ve koli bandı kullana­rak büyük dallar üstüne kaba saba bir platform kurmuştu. Faz­la zorlanmamıştı. Babasının sandığından daha becerikliydi. İlk başta somyanın sünger şiltesini söküp yukarı taşımıştı ama küflenip de domates çorbası gibi kokmaya başlayınca atmıştı.</p>

  <p>Kulübesinin muşamba tentesi çok şiddetli bir fırtınada uçup gitmişti. Ama somya hâlâ duruyordu. Üstüne sırt üstü yatıp kollarını yakılmaya hazırlanan bir aziz gibi açarsa, alttan esinti geldiğini fark etmişti. Yere uzanmaktan daha iyiydi bu.</p>

  <p>Aklına durup dururken bir sözcük geliyor: <i>Mezozoik.</i> Bu sözcüğü görebiliyor, işitebiliyor ama dokunamıyor. Anlamını bilemiyor. Son günlerde sık sık başına gelmeye başladı bu: Anlam kaybı. Sevgili sözcük listelerindeki maddeleri boşluk­ta kaybolup gidiyor.</p>

  <p>"Sıcaktan” diyor kendi kendine. "Yağmur yağınca ken­dime gelirim.” Öyle çok terliyor ki, sesini işitebiliyor nere­deyse. Üstünden ter damlaları süzülüyor. Gerçi bazen ter damlası değil böcek oluyorlar. Nedense kınkanatlıları çeki­yor. Kınkanatlıları, sinekleri, arıları... Sanki bir leş ya da pis kokan bir çiçekmiş gibi.</p>

  <p>Öğle saatlerinin en sevdiği yönü, en azından karnının acıkmaması. Hatta yemek düşüncesi midesini bulandırıyor: Saunada çikolatalı kek yemek gibi. Dilini dışarı çıkarıyor, bu­nun serinlik vermesini arzulayarak.</p>

  <p> </p>

  <p>Güneş artık ortalığı kasıp kavuruyor. Eskiden dendiği gibi, tam tepede. Kar Adamı demir somyaya uzanmış, sıvılaşmış gölgede sıcağa teslim oluyor. <i>Farz edelim ki tatildeyiz!</i> Bu kez bir öğretmen sesi. Küstah, burnu büyük. Koca kıçlı Bayan Stratton ("Bana Sally deyin”). <i>Şunu farz edelim, bunu farz edelim.</i> Okulun ilk üç yılında insana bir şeyler farz ettirip du­rurlardı sürekli. Geri kalanındaysa bunu yapmasını engelle­meye çalışırlardı. <i>Farz edelim ki yanındayım. Koca kıçımı görü­yor musun? Farz edelim ki penisini emmeye hazırlanıyorum.</i></p>

  <p>Hafif bir kıpırdanma mı oldu? Kar Adamı başını kaldırıp vücuduna bakıyor: Hareket yok. Sally Stratton ortadan kay­boluyor. İyi de oluyor. Kar Adamı'nın zamanını geçirme yol­ları bulması giderek zorlaşıyor. <i>Zamanını</i> ha? Ne saçma bir fi­kir. Sanki ona bir kutu dolusu zaman verilmiş gibi... İçi para niyetine harcayabileceği saatlerle, dakikalarla silme dolu bir kutu. Sorun şu ki, kutuda delikler var. Bu yüzden Kar Adamı ne yaparsa yapsın zaman akıp gidiyor.</p>

  <p>Mesela kendine bir satranç seti yapabilir. Kendi kendine satranç oynayabilir. Eskiden Flurya'yla satranç oynardı ama gerçek tahtalarda değil, bilgisayarda. Genellikle Flurya kaza­nırdı. Bir yerlerde bir bıçak olmalı. Kafayı takarsa, gidip arar­sa mutlaka bir tane bulur. Bunu niye daha önce akıl edemedi­ğine şaşıyor.</p>

  <p>Flurya’yla okuldan sonra yaptıklarını hatırlıyor. Başlan­gıçta zararsız şeylerdi. <i>Extinctathon</i> gibi oyunlar oynarlardı. <i>3D Waco, Barbarian Stomp, Kwiktime Osama.</i> Hep paralel stratejiler uygularlardı. Yalnızca nereye gittiğini değil, diğer oyuncunun nereye gittiğini de bilmek zorundaydın. Flurya o oyunlarda iyiydi, çünkü yana sıçramakta ustalaşmıştı. Ama Jimmy’nin bazen <i>Kwiktime</i> Osama’da kazandığı olurdu, Flurya Kafirler’i seçmişse.</p>

  <p>Ama öyle oyunları oynayamazdı artık. Satrançla yetin­mek zorundaydı.</p>

  <p>Ya da günlük tutabilirdi. İzlenimlerini yazabilirdi. Su ge­çirmeyen, yakılmamış kapalı yerlerde bir sürü kağıt kalem vardı mutlaka. Kar Adamı etrafı araştırırken bunlardan gör­müş ama almamıştı. Eski zamanların gemi kaptanlarını taklit edebilirdi. Hani gemi fırtınada batarken kaptan kamarasında oturup seyir defterine yazar. Sonunun geldiğini bilse de kor­kusuzdur. Böyle filmler vardı. Ya da ıssız adalara düşmüş, gün­lerini günlük tutarak geçiren kazazedeler. Malzeme listesi, ha­va durumu notları, yapılan küçük eylemler (mesela düğme dikilmesi ya da midye yenmesi).</p>

  <p>Kar Adamı da kazazede sayılır. Listeler yapabilir. Böylece hayatını bir tür düzene sokabilir.</p>

  <p>Ama bir kazazede bile yazdıklarını gelecekte birilerinin okuyacağını farz eder. Birilerinin gelip kemiklerini ve defteri­ni bulacağını, yazgısını öğreneceğini. Kar Adamı ise böyle bir varsayımda bulunamaz. Yazdıklarını kimse okuyamayacak, çünkü Flurya’nın Çocukları okuma yazma bilmiyor. Kar Adamı’nın tanıdığı, okuyabilen herkes geçmişte kaldı.</p>

  <p> </p>

  <p>Bir tırtıl bir ipe tutunmuş döne döne, cambaz gibi kıvrılarak Kar Adamı’nın göğsüne iniyor. Parlak gerçek olamayacak bir yeşil renkte, jelibona benziyor. Üstü minik, parlak tüylerle kaplı. Kar Adamı onu izlerken ansızın nedeni belirsiz bir şef­kate ve neşeye kapılıyor. Eşsiz, diye düşünüyor. Bir daha asla bunun gibi bir tırtıl olmayacak. Bir daha asla böyle bir an, za­manda böyle bir kesişim olmayacak.</p>

  <p>Bu nedensiz vecd halleri nedense zaman zaman, beklen­medik anlarda geliyor. Vitamin eksikliğinden olsa gerek.</p>

  <p>Tırtıl duraksıyor. Küt kafasıyla etrafındaki havayı yoklu­yor. İri, donuk gözleri polis kasklarının ön tarafına benziyor. Belki de Kar Adamı’nı kokluyor, kimyasal aurasını algılıyor. “Buraya oyun oynamaya, hayaller kurmaya, gündüz düşleri görmeye gelmedik" diyor tırtıla. "Çok çalışmalıyız. Çok işi­miz var.”</p>

  <p>Beynindeki hangi kuruyan sarnıçtan geldi bu? İlkokulda­ki Hayat Bilgisi dersinden. Öğretmeni hâlâ tarih öncesinde, efsanevi <i>dot.com</i> balonu günlerinde yaşayan, Şahinler yanlısı bir zavallıydı. Dökülen saçını at kuyruğu yapar, sahte deri bir ceket giyerdi. İri, gözenekli, yaşlı burnuna altın bir iğne takar­dı. Özgüvenden, bireysellikten ve risk almaktan söz ederken sesi umutsuzlaşırdı. Sanki böyle şeylere inanmazdı artık. Ba­zen atasözleri söylerdi. Böyle zamanlarda takındığı alaycı eda sıkıcılığını azaltmazdı. Bazen de “Mücadele etmeyi seçebilir­dim” derdi. Sonra sınıfa anlamlı anlamlı bakardı, sanki hepsi­nin anlaması gereken çok derin bir laf etmişçesine.</p>

  <p>Bilgisayarlı muhasebe, klavyeyle bankacılık, mikrodalgada yumurta pişirmek, Modüllere ve Siteler’e başvuru formu doldurarak, aile kökenlerini araştırmak, evlilik ve boşanma anlaşmaları üstüne pazarlık etmek, genetik açıdan uyumlu bir eş seçmek, cinsel ilişkiyle bulaşan biyoformlardan korunmak için prezervatif kullanmak: Hayat Bilgisi dersinde bunlar işle­nirdi. Çocukların hiçbiri dersi doğru dürüst dinlemezdi. Bun­ları ya zaten biliyorlardı ya da bilmek istemiyorlardı. Bu dersi dinlenme saati olarak görürlerdi. <i>Buraya oyun oynamaya, hayaller kurmaya, gündüz düşleri görmeye gelmedik. Buraya Hayat Bilgisi öğrenmeye geldik.</i></p>

  <p>“Her neyse” dedi Kar Adamı.</p>

  <p> </p>

  <p>Ya da satranç ya da günlük yerine, hayat koşullarına odakla­nabilirdi. Bu alanda yapılması gereken epey iş vardı. Bir ke­re, daha çok yiyecek kaynağı bulmalıydı. Niye kökler, böğürt­lenler ve kazıklı kapanlar kullanarak küçük hayvanlar yakalamıyor ve yılan yemeyi denemiyordu? Niye zamanını harcıyordu?</p>

  <p><i>“Kendini zorlama</i> tatlım!" diye soluyor üzgün bir kadın se­si kulağına.</p>

  <p>Bir mağara bulabilse, yüksek tavanlı ve püfür püfür, hat­ta belki içinden su akan güzel bir mağara bulabilse, hayat da­ha güzel olacak. Gerçi çeyrek mil ötede bir tatlı su deresi var. Dere bir yerde genişleyip havuza dönüşüyor. Eskiden serinle­mek için oraya giderdi ama bazen Flurya'nın Çocukları'nın da oraya geldiği olurdu. Yüzüyor ya da kıyıda dinleniyor olur­lardı. Onu ısrarla yüzmeye çağırırlardı. Oysa kendisini çarşaf­sız görmelerini istemiyordu. Onlara kıyasla çok tuhaftı. Onla­rın yanında kendini ucube gibi hissediyordu. Hem onlar olmasa bile hayvanlar olabilirdi: Kurtekler, domuzonlar, va­şaklar. Su, etoburları çeker. Pusu kurup beklerler. Salya akıta akıta. Sonra saldırırlar. Öyle yerler hoş değildir.</p>

  <p>Gökyüzü bulutlanıyor, kararıyor. Kar Adamı ağaçlardan pek bir şey göremese de ışıktaki değişimi algılıyor. Uyukluyor. Rüyasında Antilop’u görüyor. Antilop bir yüzme havuzunda sırt üstü salınıyor. Beyaz taç yaprak biçiminde, kâğıt peçete­den yapılma gibi görünen bir mayo var üstünde. Yapraklar et­rafına yayılıp toplanıyor, bir denizanasının vantuzları gibi. Havuzun rengi parlak pembe. Antilop, Kar Adamı’na bakıp gülümsüyor. Su üstünde kalabilmek için kollarını hafif hafif oynatıyor. Kar Adamı ikisinin de büyük bir tehlike içinde ol­duğunu biliyor. Sonra boğuk bir gürleme duyuluyor... Büyük bir mahzenin kapısının kapanışı gibi.</p>
</body>
</html>
