<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>Telsiz</h2>

  <p>Bilincini yitirdiği, boşlukta geçen bir süreden sonra Kar Ada­mı koltuktan kalkıyor. Koltuğa ne zaman oturduğunu hatırla­mıyor ama oturmuş olmalı. Midesi kasılıp duruyor. Gerçek­ten çok korkmuş, farkında olmasa da. Oysa son derece sakin. Kapı diğer taraftan gelen darbelerle sarsılıyor. Domuzonlar birazdan kapıyı kıracak. Naylon torbadan el fenerini çıkarı­yor, açıyor, yerde biyogiysili iki adamın yattığı diğer odaya gi­diyor. El fenerinin ışığında her tarafa bakıyor. İçeride üç ka­palı kapı var. Dün gece de görmüş olmalı ama dün gece bir çıkış yolu aramıyordu.</p>

  <p>Kapılardan ikisi açılmıyor. Bir şekilde kilitlenmiş olma­lılar. Ya da arkalarına bir şeyler dayalı. Üçüncüsü kolayca açı­lıyor. Karşısında bir merdiven beliriyor, doğuveren bir umut gibi. Dik basamaklar. Domuzonların kısa bacaklı ve tombul olduğunu anımsıyor. Kendisinin tam tersiler.</p>

  <p>Basamakları öyle hızlı çıkıyor ki, ayakları çiçekli çarşafı­na dolanıyor. Arkasından heyecanlı homurtular ve cıyakla­malar geliyor. Sonra devrilen masanın sesi.</p>

  <p>Aydınlık, dikdörtgen bir odaya dalıyor. Burası neresi? Gözcü kulesi. Tabii ya. Tahmin etmeliydi. Ana giriş kapısı­nın iki yanında birer gözcü kulesi var. Site’yi çevreleyen du­var boyunca da yer yer başka kuleler bulunuyor. Kulelerin içinde projektörler, video kamera monitörleri, hoparlörler, kapı kilidi kontrol panelleri, göz yaşartıcı gaz maskeleri, uzun menzilli sprey tabancaları var. İşte ekranlar, işte kontrol pa­nelleri: Hedefi bul, nişan al, düğmeye bas. Sonuçları görme­nize gerek yoktu. Fışkıran kanları filan. En azından çıplak gözle. O kaos dönemi sırasında muhafızlar buradan güruha ateş açmış olmalıydılar... Hâlâ ateş açabiliyorken ve hâlâ gü­ruhlar varken.</p>

  <p>Yüksek teknolojiyle yapılmış bu aletlerin hiçbiri artık çalışmıyor elbette. Elle kontrol edilen yedek silahlar arıyor (domuzonları tepeden taramak hoş olurdu) ama hayır... Bir tane bile yok.</p>

  <p>Sönük ekranlarla kaplı duvarın yanında ufak bir pence­re var: Buradan bakınca domuzonları kuşbakışı görebiliyor, kontrol noktası kabini kapısının önünde nöbet tutan grubu. Rahat görünüyorlar. İnsan olsalar sigara içip çene çalarlardı herhalde. Yine de dikkatliler. Tetikteler. Kar Adamı geri çe­kiliyor. Kendisini görmelerini istemiyor... Yukarıda olduğunu görmelerini.</p>

  <p>Gerçi zaten biliyorlardır. Merdivenden çıktığını anla­mışlardır artık. Ama onu kapana kıstırdıklarını da biliyorlar mı? Çünkü görebildiği kadarıyla başka çıkış yolu yok.</p>

  <p>Şimdilik tehlikede değil... Merdiven çıkamıyorlar, yoksa çoktan yaparlardı. <i>Etrafı keşfedip plan kuracak</i> zamanı var. Tek başına elinden ne gelecekse.</p>

  <p>Muhafızlar burada sırayla kestiriyorlardı herhalde: Bir yan odada bir çift standart portatif karyola var. Üstleri boş. Ceset yok. Belki muhafızlar da herkes gibi RejoovenEsense’den kaçmaya çalışmıştı. Belki onlar da salgından koşarak kaçabileceklerini sanmışlardı.</p>

  <p>Yataklardan biri yapılmış, diğeri dağınık. Dağınık yata­ğın yanında duran, insan sesiyle çalışan dijital bir çalarsaatin ışığı hâlâ yanıp sönüyor. “Saat kaç?” diye soruyor saate ama cevap alamıyor. Saati tekrar programlaması, kendi sesine ayarlaması gerekecek.</p>

  <p>Muhafızlar iyi donanımlıymış: İki oyun makinesi var. Ekranların karşısında oyuncu kulaklıkları duruyor. Askılara asılı giysiler. İş saatleri dışında giydikleri standart tatil kıya­fetleri: Yerde kirli bir havlu, bir çorap. Gece masalarından bi­rinin üstünde bir düzine yazıcı çıktısı. İnternetten indirilmiş resimler. Baş aşağı, kafasının üstünde duran zayıf bir kız, to­puklu sandaletleri dışında anadan doğma. Tavandaki bir kan­caya asılı deri kayışlardan sarkan bir sarışın, ağzı açık, <i>yine vursana</i> dercesine baygın baygın bakıyor. İri takma göğüslü, kırmızı rujlu, iri yarı bir kadın eğilmiş delik dilini çıkarıyor. Hep aynı şeyler.</p>

  <p>Muhafızlar alelacele gitmiş olsa gerek. Belki de aşağıdaki o iki kişiydiler. Biyogiysilerin içindekiler. Akla yakın geliyor. Ama o ikisi gittikten sonra buraya kimse gelmemiş herhalde. Gelmişlerse bile alacak bir şey bulamamışlardır.</p>

  <p>Gece masası çekmecelerinden birinde bir paket sigara var. Paketten yalnızca iki sigara alınmış. Kar Adamı pakete altından vurarak bir sigara çıkarıyor (nemli ama şu anda ce­bindeki iplik parçalarını bile içebilir). Yakmak için etrafa ba­kınıyor. Çöp torbasında kibrit var ama torbası nerede? Yuka­rı koşarken merdivende düşürmüş olmalı. Merdivenin başına gidip aşağı bakıyor. İşte torbası. Alttan dördüncü basamakta. İhtiyatla merdiveni inmeye başlıyor. Tam elini uzatırken bir şey üstüne sıçrayınca hemen geri çekiliyor. Domuzonun basa­maklardan aşağı kaymasını, sonra tekrar saldırmasını izliyor. Loşlukta parlayan gözlerini görüyor. Domuzon sırıtıyor sanki.</p>

  <p>Onu bekliyorlardı. Çöp poşetini yem olarak kullandılar. İçinde onun istediği bir şeyler olduğunu, almaya geleceğini anlamış olmalılar. Zekiler, çok zekiler. Titreyen bacaklarla yukarı geri dönüyor.</p>

  <p>Dinlenme odasının yanında ufak bir banyo var. Tuvalet­li. Tam zamanında. Korku tuvaletini getirdi. Büyük abdestini yapıyor (neyse ki tuvalet kâğıdı bulunduğundan, yaprak kul­lanmasına gerek kalmıyor). Tam sifonu çekecekken, sifonun su deposunun muhtemelen dolu olduğu geliyor aklına. İhti­yacı olan şey sudur belki de. Deponun kapağını kaldırıyor. Evet, dolu. Minik bir vaha. Suyun rengi kızılımsı ama kokusu fena değil. Başını daldırıp kana kana içiyor. O kadar adrena­linden sonra dili damağına yapışmıştı.</p>

  <p>Şimdi kendini daha iyi hissediyor. Paniğe gerek yok. Şimdilik paniğe gerek yok. Küçük mutfakta kibrit buluyor.</p>

  <p>Sigarayı yakıyor. İki nefeste başı dönüyor. Yine de harika bir his.</p>

  <p>“Diyelim doksan yaşındasın. Son bir kez bir kadınla yat­ma şansın var. Ama bunu yaparsan öleceğini biliyorsun. Yine de yapar mıydın?” diye sormuştu Flurya bir keresinde.</p>

  <p>“Kesinlikle” demişti Jimmy.</p>

  <p>“Bağımlısın sen” demişti Flurya.</p>

  <p> </p>

  <p>Kar Adamı mutfak dolaplarını karıştırırken bir şarkı mırıldan­dığını fark ediyor. Kare kare çikolatalar. Hakiki çikolata. Bir kavanoz hazır kahve. Süt tozu. Şeker. Krakerlere sürülmek için karides ezmesi. Yapay ama yenebilir. Bir tüpün içinde peynir. Mayonez. Sebzeli, tavuklu şehriye çorbası. Plastik, kapaklı bir kutuda krakerler. Bir sürü Joltbar gofret. Gerçek bir hazine.</p>

  <p>Kendini hazırladıktan sonra buzdolabını açıyor, muha­fızların burada gerçek yiyecek pek bulundurmadıklarını, bu yüzden çok pis bir kokuyla karşılaşmayacağını umarak. Don­durucuda bırakılmış çürük et kokusu en kötüsüdür. Halk Diyarları’nı yağmaladığı ilk günlerde sık sık aldığı bir kokuydu.</p>

  <p>Sahiden de çok pis kokan bir şey yok. Pörsümüş bir el­ma, gri tüylerle kaplanmış bir portakal. İki şişe bira. Açılma­mış. Hakiki bira! Şişeler kahverengi. İnce boyunlu.</p>

  <p>Birini açıp yarısını bir dikişte içiyor. Sıcak ama kimin umrunda? Sonra masaya oturup karides ezmesini, krakerleri, peyniri ve mayonezi yiyor. Ziyafeti süt tozu ve şeker katılmış bir kaşık kahve tozuyla tamamlıyor. Şehriye çorbasını, çiko­lataları ve Joltbarları sonraya saklıyor.</p>

  <p> </p>

  <p>Dolaplardan birinde kurmalı bir telsiz var. Bu aletlerin piya­saya ilk sürüldüğü zamanı hatırlıyor. Kasırga ve sel gibi, elekt­rikle çalışan cihazları sekteye uğratacak afetlere karşı önlem olarak yapılmışlardı. Ebeveyninde bir tane vardı, hâlâ ebe­veyni varken. Onunla gizlice oynardı. Kolunu çevirince do­lan şarjı yarım saat gidiyordu.</p>

  <p>Bu telsiz sağlam görünüyor. Bu yüzden telsizi açıyor. Herhangi bir şey işitmeyi beklemiyor ama beklentiyle arzu aynı şey değildir.</p>

  <p>Statik uğultusu. Sürüyor. Sürüyor. Önce AM bandını de­niyor, sonra FM’i. Hiçbir şey yok, o <i>kkkkkkkkkkk</i> sesi dışında. Uzayda ilerleyen bir yıldız ışığının sesi gibi. Kısa dalgayı deni­yor. İbreyi yavaş yavaş, özenle oynatıyor. Belki de uzak ülke­lerde kurtulan insanlar vardır... Yeni Zelanda, Madagaskar, Patagonya gibi yerlerde.</p>

  <p>Ama kurtulmuş olamazlar. En azından çoğu. Salgın hava yoluyla yayılmıştı. Arzu ve korku evrenseldi. Birlikte mezar kazıcılar olmuşlardı.</p>

  <p><i>Kkkkk. Kkkkk. Kkkkk.</i></p>

  <p>Ah, konuş benimle, diye yalvarıyor. Bir şeyler söyle. Herhangi bir şey söyle.</p>

  <p>Birden karşılık geliyor. Bir ses. İnsan sesi. Ne yazık ki Rus­ça’ya benzer bir dille konuşuyor.</p>

  <p>Kar Adamı kulaklarına inanamıyor. Tek sağ kalan ken­disi değilmiş demek. Başka biri de sağ kalmış, bir hemcinsi. Bir kısa dalga vericisini çalıştırmayı bilen biri. Böyle biri var­sa, başkaları da vardır herhalde. Ama bu kişinin Kar Adamı’na pek yararı dokunmaz. Fazla uzakta.</p>

  <p>Salak herif! HB fonksiyonunu unuttu. Acil durumlarda bu fonksiyonu kullanmaları söylenmişti. Civarda birileri var­sa HB’yi kullanıyorlardır.</p>

  <p>Düğmeyi çeviriyor. <i>Alıcı</i> fonksiyonunu deneyecek.</p>

  <p><i>Kkkkkkkkkk</i>.</p>

  <p>Sonra hafif bir erkek sesi: “Beni işiten var mı? Birileri var mı? Beni işitiyor musunuz? Tamam."</p>

  <p>Kar Adamı telaşla düğmeleri çeviriyor. Sesini nasıl ilete­cek? Unutmuş. Nerede o kahrolası düğme?</p>

  <p>"Buradayım! Buradayım!” diye bağırıyor.</p>

  <p>Tekrar alıcı düğmesini çeviriyor. Ses yok.</p>

  <p>Pişmanlık duymaya başladı bile. Fazla acele etmiş olma­sın? O konuşan kişi kimdi acaba? Hoşlanacağı biri değil her­halde. Yine de sevinçli. Neredeyse vecd halinde. Yeni ihti­maller var artık.</p>
</body>
</html>
