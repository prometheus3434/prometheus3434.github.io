<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/eldv0.1.css" rel="stylesheet" type="text/css" />
</head>

<body>
  <h2>Kalıntı</h2>

  <p>Jimmy Mart’ın ikinci Cuma’sında (o zamanlar takvim tutu­yordu nedense) ilk kez Flurya’nın Çocukları’nın karşısına çık­tı. Giysilerini çıkarmadı. Verebileceği tavizlerin sınırı vardı. Rejoov’un standart haki tropik şort ve gömleğini giymiş (bin­lerce cepli, koltukaltları ağlı), ayaklarına da en sevdiği sahte deri sandaletlerini geçirmişti. Flurya’nın Çocukları, etrafına toplanıp ona sessizce, merakla baktılar: Hayatlarında ilk kez kumaş görüyorlardı. Çocuklar fısıldaşarak onu gösterdiler.</p>

  <p>"Kimsin?” dedi, Flurya’nın Abraham Lincoln adını ver­diği erkek. Uzun boylu, esmer, zayıftı. Kabalık etmemişti. As­lında sıradan biri böyle konuşsa, Jimmy onu kaba, hatta saldır­gan bulurdu. Ama bu insanlar süslü laflar etmeyi bilmiyordu: Sinsiliği, inceden laf sokuşturmayı, ikiyüzlülüğü öğrenmemiş­lerdi. Basit ve net konuşuyorlardı.</p>

  <p>“Adım Kar Adamı” dedi Jimmy. Bu adı önceden seçmiş­ti. Artık Jimmy olmak istemiyordu, hatta Jim bile. Hele Thickney asla. Thickney olarak hayatı pek iyi gitmemişti. Geçmişi unutmalıydı ... Uzak geçmişi, yakın geçmişi, tüm geçmişleri. Yalnızca şu anda yaşamalıydı, suçluluk duymadan, beklentiler taşımadan. Flurya’nın Çocukları gibi yaparak. Adını değiştiresi bunu kolaylaştırabilirdi.</p>

  <p>"Nereden geldin, ey Kar Adamı?”</p>

  <p>“Antilop ile Flurya’nın diyarından geldim” dedi. "Beni Flurya gönderdi.” Bir bakıma doğruydu. “Antilop da.” Basit ve açık cümleler kuruyordu. Tek taraflı camın ardından An­tilop’u izlerken öğrenmişti bunu yapmayı. Onu dinlerken de tabii.</p>

  <p>“Antilop nereye gitti?”</p>

  <p>“İşleri vardı” dedi Kar Adamı. Aklına başka bir şey gel­memişti: Antilop’un adını söylerken bile ağlayacak gibi oldu.</p>

  <p>“Flurya ile Antilop neden seni bize gönderdiler?” diye sordu, Madam Curie adlı kadın.</p>

  <p>“Sizi başka bir yere götürmem için.”</p>

  <p>“Ama burası bizim yerimiz. Buradan memnunuz.”</p>

  <p>“Antilop ile Flurya, daha iyi bir yerde yaşamanızı istiyor­lar” dedi Kar Adamı. “Yiyeceklerin daha bol olduğu bir yer­de.” Flurya’nın Çocukları başlarıyla onayladılar, gülümsedi­ler. Antilop ile Flurya, onların iyiliğini istiyordu. Bundan asla şüphe duymamışlardı. İkna olmuş gibiydiler.</p>

  <p>“Derin neden gevşek?” dedi çocuklardan biri.</p>

  <p>"Ben sizlerden farklı yaratıldım" dedi Kar Adamı. Bu ko­nuşmayı ilginç bulmaya başlıyordu. Oyun gibiydi. Bu insanlar boş sayfalar gibiydiler. Üstlerine ne isterse yazabilirdi. "Flurya beni çift derili yarattı. Birini çıkarabiliyorum." Tropik gömle­ğini çıkardı. Göğüs kıllarına ilgiyle baktılar.</p>

  <p>“Bunlar ne?”</p>

  <p>“Kuş tüyü. Minik tüyler. Antilop verdi, beni çok sevdiği için. Bak. Gördün mü? Yüzümden de tüy çıkıyor.” Çocuğun, pis sakalına dokunmasına izin verdi. Son günlerde tıraş olma­yı aksatmaya başlamıştı. Ne gereği vardı ki?</p>

  <p>“Evet. Kuş tüyü ne peki?”</p>

  <p>Tabii ya. Hiç kuş görmemişlerdi. “Antilop’un Çocukları’ndan bazıları tüylüdür” dedi. “Onlara kuş denir. Onların ol­duğu yere gideceğiz. O zaman kuş tüyü neymiş öğreneceksi­niz.”</p>

  <p>Kar Adamı kendi becerikliliğine şaşıyordu: Gerçeğin et­rafında zarifçe dans ediyordu. Ama neredeyse fazla kolaydı her şey: Her sözünü sorgusuz sualsiz kabul ediyorlardı. Böyle giderse (günler, haftalar geçtikçe) sıkıntıdan kafayı yerdi. Onları burada bırakabilirim, diye düşündü. Burada kalsınlar. Başlarının çaresine baksınlar. Beni ilgilendirmez.</p>

  <p>Ama bunu yapamazdı. Evet, Flurya’nın Çocukları onu ilgilendirmezdi. Ama öte yandan, onun sorumluluğundaydılar artık. Başka kimleri vardı ki ?</p>

  <p>Kendisinin başka kimi vardı ki?</p>

  <p> </p>

  <p>Kar Adamı gidecekleri yeri önceden belirlemiş, plan kurmuş­tu. Flurya’nın Çocukları’nı deniz kıyısına götürecekti. Oraya kendisi de hiç gitmemişti. Gitmek istiyordu: Nihayet okya­nusu görecekti. Çocukken büyüklerden dinlediği masallarda­ki gibi, sahilde yürüyecekti. Hatta belki yüzebilirdi bile. Fena olmazdı hani.</p>

  <p>Flurya’nın Çocukları, arboretumun yanındaki parkta ya­şayabilirlerdi, haritada yeşil renkle ve ağaç sembolüyle göste­rilen yerde. Orada kendilerini evlerinde hissederlerdi. Hem yiyecek bol bol yeşillik bulurlardı mutlaka. Kendisiyse balık yiyebilirdi. Yanına alacağı şeyleri topladı (fazla ağır olmama­lıydı, çünkü hepsini bizzat taşıyacaktı). Sprey tabancasını gö­rünmez kurşunlarla doldurdu.</p>

  <p>Yola çıkmadan önceki akşam bir konuşma yaptı. Yeni yurtlarına, o daha güzel yere giderlerken, kendisi en önde yü­rüyecekti, yanında iki erkekle. En uzun boylu ikisini seçti. Peşlerinden kadınlarla çocuklar gelecekti, iki yanlarında birer sıra halinde dizilmiş erkeklerle. Geri kalan erkeklerse en arka­da yürüyecekti. Böyle gitmek zorundaydılar, çünkü Flurya en iyisinin bu olduğunu söylemişti. (Yolda karşılaşabilecekleri tehlikelerden bahsetmek istememişti, çünkü o zaman gereğin­den fazla açıklama yapmak zorunda kalırdı). Flurya’nın Ço­cukları kıpırdayan bir şey gördüler mi (küçük ya da büyük, ne olursa olsun), hemen ona söylemeliydiler. Görecekleri bazı şeyler tuhaf gelebilirdi ama paniğe kapılmamalıydılar. Ona za­manında haber verirlerse, o yaratıklar zarar veremezdi.</p>

  <p>"Bize neden zarar versinler ki?” dedi Sojoumer Truth. "Sizi yanlışlıkla incitebilirler” dedi Kar Adamı. "Düştü­ğünüzde toprağın canınızı yakması gibi.”</p>

  <p>"Ama toprak canımızı yakmak istemez.”</p>

  <p>“Antilop, toprağın dostumuz olduğunu söyledi.”</p>

  <p>"Toprak bize besin yetiştirir.”</p>

  <p>“Evet” dedi Kar Adamı. “Ama Flurya toprağı sert yaptı. Yoksa üstünde yürüyemezdik.”</p>

  <p>Bunu anlamaları bir dakika sürdü. Sonra hep birden ka­fa sallayıp onayladılar. Kar Adamı’nın başı dönüyordu. Ettiği lafın mantıksızlığı karşısında sersemlemişti. Ama işe yaramış gibiydi.</p>

  <p>Şafakta kapının şifresini son kez girip, Flurya'nın Çocukları’nı CennetZarı'ndan çıkardı. Flurya’nın yerde duran cesedi­ni gördüler. Ama onu sağken hiç görmediklerinden, Kar Adamı önemsiz bir şey, bir kabuk, bir bitki kabuğu olduğunu söyleyince inandılar. Yaratıcılarının şu halini görmek şoke ederdi onları.</p>

  <p>Antilop’a gelince... Yüzüstü yatıyordu. Üstü ipek bir ku­maşla örtülmüştü. Tanımaları imkânsızdı.</p>

  <p>Kubbeyi çevreleyen ağaçlar yemyeşildi. Her şey eskisi gi­biydi. Ama RejoovenEsense Sitesi’nin normal bölümüne vardıklarında, her tarafta yıkım ve ölüm izleri gördüler. Dev­rilmiş golf arabaları, ıslak ve okunmaz haldeki yazıcı çıktıları, parçalanmış bilgisayarlar. Molozlar, titreşen kumaş parçaları, kemirilmiş cesetler. Kırık oyuncaklar. Akbabalar hâlâ iş ba­şındaydı.</p>

  <p>"Lütfen söyle ey Kar Adamı, nedir bu?”</p>

  <p>Ceset. <i>Ne olacak?</i> "Kaosun parçası” dedi Kar Adamı. “Flurya ile Antilop, dünyayı kaostan temizliyorlar. Sizin için (çünkü sizi seviyorlar). Ama işleri bitmedi henüz.” Bu cevap onları tatmin etmiş gibiydi.</p>

  <p>"Kaos çok kötü kokuyor" dedi bir çocuk.</p>

  <p>"Evet” dedi Kar Adamı gülümsemeye çalışarak. "Kaos hep kötü kokar.”</p>

  <p>Ana Site kapısına beş blok kala, bir yan sokaktan çıkan bir adam sendeleyerek üstlerine geldi. Hastalığın sondan ikinci safhasındaydı. Alnı kanıyordu. "Beni de götürün!” diye bağırdı. Ne dediği güç anlaşılıyordu. Sesi öfkeli bir hayvanın sesi gibiydi.</p>

  <p>“Olduğun yerde kal” diye haykırdı Kar Adamı. Flur­ya’nın Çocukları şaşkınca (ama korkmadan) bakıyorlardı. Adam yaklaştı, tökezledi, düştü. Kar Adamı onu vurdu. Has­talığın Flurya’nın Çocukları’na bulaşmasından korkuyordu. Genleri, hastalığa bağışıklık sağlayacak kadar farklı olabilir miydi? Flurya onları bağışıklı kılmış olmalıydı. Değil mi?</p>

  <p>Site suruna vardıklarında, başka birini gördüler. Bir ka­dın. Bekçi kulübesinden ağlayarak fırlayıp bir çocuğu kaptı.</p>

  <p>“Yardım edin!” diye yalvardı. “Beni burada bırakmayın!” Kar Adamı onu da vurdu.</p>

  <p>Flurya’nın Çocukları iki olayı da merakla izledi: Kar Adamı’nın elindeki küçük sopadan çıkan sesle, o insanların iki büklüm olmaları arasında bağlantı kuramadılar.</p>

  <p>“Şu yere düşen şey nedir, ey Kar Adamı? Erkek midir, kadın mı? O da çift derili, senin gibi.”</p>

  <p>“Hiçbir şey değil. Flurya’nın gördüğü kötü bir rüyanın bir parçası.”</p>

  <p>Rüyanın ne olduğunu biliyorlardı: Rüya görebiliyorlardı. Flurya rüyaları ortadan kaldırmayı başaramamıştı. <i>Rüya gör­mek özümüzde var,</i> demişti. Şarkı söyleme özelliğini de kaldı­ramamıştı. <i>Şarkı söylemek özümüzde var.</i> Rüya görmek ve şar­kı söylemek, iç içeydiler.</p>

  <p>“Neden Flurya böyle kötü bir rüya görüyor?”</p>

  <p>“Siz görmeyesiniz diye kendisi görüyor” dedi Kar Adamı. “Bizim için acı çekmesi ne acı.”</p>

  <p>“Çok üzgünüz. Ona teşekkür ediyoruz.”</p>

  <p>“Kötü rüya yakında bitecek mi?”</p>

  <p>“Evet” dedi Kar Adamı. “Çok yakında.” Sonuncusunu çok yakından vurmuştu. O kadın kuduz köpekten farksızdı. Şimdi elleri titriyordu. İçkiye ihtiyacı vardı.</p>

  <p>“Flurya uyanınca mı bitecek?”</p>

  <p>“Evet. Uyanınca.”</p>

  <p>“Umarız çok yakında uyanır.”</p>

  <p> </p>

  <p>Hep birlikte yürüyerek Sahipsiz Arazi’den geçtiler. Otlamak, yaprak ve çiçek toplamak için duruyorlardı arada sırada. Ka­dınlarla çocuklar el eleydi. Çoğu şarkı söylüyordu. Sesleri kristal gibiydi. Açılan hurma yaprakları gibiydi. Sonra Halk Diyarı sokaklarından geçtiler. Bir tören alayı ya da dinsel bir grup gibiydiler. İkindi fırtınaları sırasında binalara sığındılar. Bu kolay oldu, çünkü kapılarla pencerelerin anlamı kalma­mıştı artık. Fırtınadan sonra tazeleşen havada yürüyüşlerine devam ettiler.</p>

  <p>Yolda gördükleri binalardan bazılarının hâlâ dumanı tü­tüyordu. Açıklama gerektiren bir sürü soru soruldu. Şu <i>duman nedir? Flurya yarattı. Şu yerde yatan çocuğun neden gözleri yok? Flurya öyle istedi.</i> Vesaire.</p>

  <p>Kar Adamı uyduruyordu. İyi bir çoban olmadığının far­kındaydı. İçlerini rahatlatmak için, vakur ve güvenilir, bilge ve müşfik görünmeye çalışıyordu. Hayatı boyunca rol yap­mıştı. Bunun ödülünü alıyordu şimdi.</p>

  <p>Nihayet parkın sonuna vardılar. Kar Adamı yalnızca iki hasta insanı daha vurmak zorunda kaldı. Kendini çok kötü hissetmedi. Ne de olsa onlara iyilik yapıyordu. Kendini kötü hissetmesine başka şeyler yol açıyordu.</p>

  <p> </p>

  <p>O akşam nihayet sahile vardılar. Ağaçların yaprakları hışırdı­yor, deniz usulca dalgalanıyor, batan güneş suyu pembeye ve kırmızıya boyuyordu. Kumlar beyazdı. Deniz kuleleri kuşlarla kaplıydı.</p>

  <p>“Burası çok güzel.”</p>

  <p>“Hey, bak! Kuş tüyü dediğin şunlar mı?”</p>

  <p>“Buranın adı ne?”</p>

  <p><i>“Yurt’</i> dedi Kar Adamı.</p>
</body>
</html>
