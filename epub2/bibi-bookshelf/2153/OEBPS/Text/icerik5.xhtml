<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p id="b15"><b>İLERLEME RAPORU 15</b></p>

  <p><i><b>Temmuz 12 –</b></i> Nemur, Strauss, Burt ve projedeki birkaç kişi daha beni psikoloji ofisinde bekliyorlardı. Beni mutlulukla karşıladıkları havasını yaratmaya çalıştılar ama Algernon’u verdiğimde, Burt’ün onu alırken ne kadar endişe duyduğunu görebiliyordum. Hiç kimse bir şey söylemedi, ama onu atlatıp Vakıf’la temasa geçtiğim için Nemur’un beni hemen affetmeyeceğini biliyordum. Ama bu gerekliydi. Beekman’a geri dönmeden önce, projeyle ilgili bağımsız bir çalışma başlatmak için bana izin vereceklerinden emin olmalıydım. Her yaptığım için Nemur’a hesap vermek zorunda kalmak, zaman israfından başka bir işe yaramayacaktı.</p>

  <p>Vakıf’ın kararı ona da bildirilmişti ve beni karşılayış şekli soğuk ve resmiydi. Elini uzattı ama yüzünde bir gülümseme yoktu. “Charlie,” dedi, “geri döndüğün ve bizimle çalışacağın için çok mutluyuz. Jayson beni arayarak Vakıf’ın projede seni çalıştıracağını söyledi. Laboratuvar, çalışanlarıyla birlikte senin emrinde. Bilgisayar merkezi, senin çalışmanın önceliği olacağına dair bizi temin etti – ve tabii, eğer benim de bir faydam olursa...”</p>

  <p>Candan görünmek için elinden geleni yapıyordu, ama yüzündeki ifadeden kuşku içinde olduğunu görebiliyordum. Ne de olsa, benim deneysel psikoloji konusunda herhangi bir deneyimim yoktu. Onun yıllar boyu uğraşıp da geliştirdiği teknikler hakkında ben ne biliyordum ki? Yani, dediğim gibi candan görünüyordu ve hükmü askıya almaya hazır gibiydi. Şu anda yapabileceği başka bir şey yoktu. Algernon’un davranışı konusunda bir fikirle ortaya çıkmadığım takdirde, bütün bu çalışmanın üzerine sifon çekilmiş olacaktı, ama sorunu çözdüğüm takdirde bütünüyle yeni bir ekibi devreye sokmuş olacaktım.</p>

  <p>Laboratuvara girdim. Burt, çoklu problem kutularından birinin içindeki Algernon’u izliyordu. İçini çekerek başını olumsuz anlamda salladı. “Çok şey unutmuş,” dedi. “Karmaşık tepkilerinin pek çoğu adeta silinip gitmiş. Problemleri benim beklediğimden çok daha ilkel düzeyde çözebiliyor.”</p>

  <p>“Ne gibi?” diye sordum.</p>

  <p>“Yani, eskiden basit kalıpları rahatlıkla sezebiliyordu. Örneğin o panjurlu-kapı koşusunda belirli kalıplar vardır: Her bir kapı, her üç kapıdan biri, sadece kırmızı kapılar veya sadece yeşil kapılar gibi. Ama o şimdi bu koşuyu üç kez yapmış olmasına rağmen ve hâlâ deneme-yanılma yöntemini kullanıyor.”</p>

  <p>“Uzun bir süreden beri laboratuvardan uzak kalmış olmasının bir etkisi olamaz mı bu?”</p>

  <p>“Olabilir. Duruma yeniden alışmasını bekleyeceğiz ve yarın ne olduğuna bakacağız.”</p>

  <p>Daha önce laboratuvarda pek çok kez bulunmuştum, ama şimdi bana sunduğu her şeyi öğrenmek üzere buradaydım. Diğerlerinin yıllarca öğrenmek için uğraştığı işlemleri, ben birkaç gün içinde öğrenmek zorundaydım. Ben tüm resmi görene kadar, Burt ve ben laboratuvarı saatlerce bölüm bölüm dolaştık. İşimiz bitince, bir kapıyı açıp bakmadığımızı fark ettim.</p>

  <p>“Orada ne var?”</p>

  <p>“Dondurucu ve yakma fırını.” Ağır kapıyı ittirdi ve ışığı açtı. “Yakmadan önce, numunelerimizi burada donduruyoruz. Çürümeyi önleyebildiğimiz takdirde, kokuyu da kontrol edebiliyoruz.” Gitmek için arkasını döndü, ama ben orada durdum.</p>

  <p>“Algernon olmaz,” dedim. “Bak, eğer... Yani... Ben onun buraya atılmasını istemiyorum. Onu bana verin. Onunla ben ilgileneyim.” Gülmedi. Olur der gibi başını salladı. “Nemur ona bundan böyle ne istersem yapmasını söylemiş.”</p>

  <p>Zaman önümdeki en büyük engeldi. Eğer soruların yanıtlarını bulmak istiyorsam, çalışmaya süratle girişmem gerekti. Burt’ten sürüyle kitap listesi, Srauss’tan ve Nemur’dan da notlar aldım. Sonra, tam çıkarken, aniden tuhaf bir duyguya kapıldım.</p>

  <p>“Söyler misiniz?” dedim Nemur’a, “deney hayvanlarını yaktığınız fırına bir baktım da... Benim için ne gibi planlarınız olduğunu merak ettim.”</p>

  <p>Sorum karşısında afalladı. “Ne demek istiyorsun?”</p>

  <p>“Bu işin başından beri, işler ters gidecek olursa ne yapacağınızı planlamış olduğunuzdan eminim,” dedim. “Bana ne olacağını da söyler misiniz?”</p>

  <p>Sessiz durunca, ısrar ettim. “Deneyle ilgili her şeyi bilmeye hakkım var, geleceğim de dahil olmak üzere...”</p>

  <p>“Bilmemen için bir neden yok.” Durdu ve yanmakta olan sigarasını tekrar yaktı. “Sanırım, bu işin başından beri kalıcılık peşinde olduğumuzu biliyorsun ve hâlâ da aynı şeyin peşindeyiz... Gerçekten de öyle...”</p>

  <p>“Bundan eminim,” dedim.</p>

  <p>“Tabii, seni bu deneye sürüklemek çok büyük bir sorumluluktu. Ne kadarını hatırladığını veya projenin en başındaki şeylerin ne kadarını bir araya getirmeyi başardığını bilemiyorum, ama biz sana bunun geçici olma riskinin çok yüksek olduğunu açıkça anlattık.”</p>

  <p>“Bunu o zaman ilerleme raporlarımda da yazılı olarak ifade ettim,” diye kabul ettim, “ama bununla ne demek istediğinizi anlamış değildim. Ama şimdi bu önemli değil, çünkü artık durumun farkındayım.”</p>

  <p>“Yani, biz bu riski seninle almaya karar vermiştik,” diye devam etti, “çünkü bu deneyde senin ciddi olabilecek herhangi bir zarar görme şansının çok düşük olduğunu biliyorduk ve tam tersine, deneyin senin için faydalı olacağını düşünmüştük.”</p>

  <p>“Bunu savunmanız gerekmez.”</p>

  <p>“Ama takdir edersin ki, yakın akrabalarından birinden izin almamız gerekiyordu. Böyle bir karar vermek için sen ehil değildin.”</p>

  <p>“Bütün bunları biliyorum. Kız kardeşimden bahsediyorsunuz, yani Norma’dan. Gazetelerde okuyorum. Onu hatırladığım kadarıyla, benim infaz edilmem için de size izin vermiş olabilir o.”</p>

  <p>Kaşlarını kaldırdı ama söylediklerimin üzerinde durmadı. “Ona, deneyin başarısız olması halinde seni çalıştığın fırına veya yaşadığın o odaya geri gönderemeyeceğimizi söyledik.”</p>

  <p>“O neden?”</p>

  <p>“Birincisi, sen aynı kalmayabilirdin. Ameliyat ve yapılan hormon iğneleri ilk anda fark edilmeyen bazı etkiler yaratmış olabilirdi. Ameliyattan sonra yaşadıkların da senin üzerinde iz bırakabilirdi. Yani, senin zeka geriliğini karmaşık bir hale getiren birtakım komplikasyonlar oluşabilirdi; kısacası aynı insan olman mümkün olmayabilirdi–”</p>

  <p>“Mükemmel. Bir kere çarmıha gerilmek yetmiyormuş gibi...”</p>

  <p>“İkincisi de, aynı zihinsel düzeye geri dönüp dönemeyeceğini bile bilmemiz mümkün değildi. Fonksiyonel olarak, daha ilkel bir düzeye de gerileyebilirdin.”</p>

  <p>Sırtımı mindere yapıştırmak istiyordu – kendi kafasındaki yükü atarak...</p>

  <p>“Bu konuda birkaç söz söyleyebilecek konumdayken,” dedim, “her şeyi bilsem iyi olacak. Benimle ilgili planlarınız neydi?”</p>

  <p>Omuzlarını silkti. “Vakıf senin Warren Devlet Bakımevi’ne gönderilmeni ayarlamıştı.”</p>

  <p>“Ne halt etmeye!”</p>

  <p>“Kız kardeşinle yapılan anlaşmanın bir maddesinde, bakımevinin bütün ödemelerinin Vakıf tarafından yapılması ve senin de hayatın boyunca kişisel ihtiyaçların için kullanmak üzere düzenli bir aylık gelirinin olması kararlaştırılmıştı.”</p>

  <p>“Ama neden orası? Dışarıda kendimi idare edebilecek durumdaydım ben, Herman Amca öldüğünde beni oraya göndermek istedikleri zaman bile... Donner dışarıda çalışayım ve yaşayayım diye beni oradan hemen almıştı. Neden oraya geri dönmem gerekiyor?”</p>

  <p>“Kendine dışarıda bakabilirsen, Warren’da kalman gerekmeyebilir. Daha hafif vakaların orada kalmamasına izin veriliyor. Ama biz senin için önceden bazı tedbirler almak zorundaydık – ne olur ne olmaz diye.”</p>

  <p>Haklıydı. Şikayet etmem için bir neden yoktu. Her şeyi inceden inceye düşünmüşlerdi. Warren en mantıklı yerdi – yani, hayatımın geri kalan günlerini geçirmek için beni koyacakları derin dondurucu...</p>

  <p>“Neyse ki yakma fırını değilmiş,” dedim.</p>

  <p>“Ne?”</p>

  <p>“Bir şey değil. Sadece bir şaka...” Sonra aklıma bir şey geldi. “Söyler misiniz, Warren’ı ziyaret etmek mümkün mü, yani insan konuk olarak oraya gidip gezebilir ve etrafta dolanabilir mi?”</p>

  <p>“Evet, sanırım orası sürekli halka açık olan bir yerdir – halkla ilişkiler çerçevesi içinde düzenli turlar da düzenleniyor. Ama neden sordun?”</p>

  <p>“Çünkü ben orayı görmek istiyorum. O konuda hâlâ bir şeyler yapabilecek kadar kontroller elimdeyken ne olacağını anlamak istiyorum. Bunu benim için ayarlayabilir misiniz – mümkün olan en kısa zamanda?”</p>

  <p>Benim Warren’ı ziyaret etme fikrimden hiç hoşlanmadığını görebiliyordum. Ona göre, ben ölmeden önce içinde oturmak için kendime bir tabut ısmarlıyordum. Ama onu suçlayamıyorum, çünkü benim kim olduğumu anlama çabalarımın ve varlığımın tüm anlamının, sadece geçmişimle değil, geleceğimle ilgili olasılıkları ve sadece nereden geldiğimi değil, nereye gittiğimi de bilmekten geçtiğini bir türlü anlayamıyor. Labirentin sonunda ölüm olduğunu bilmemize rağmen (ve bu benim her zaman bildiğim bir şey değildi – çok değil, kısa bir süre önce içimdeki ergen, ölümün sadece yaşlı insanlara geldiğini düşünüyordu), şimdi beni ben yapan yolun, labirentte tutturduğum o yol olduğunu görüyorum. Ben bir nesne değil, – pek çok var olma şekli arasında – bir var olma şekliyim ve hangi yolları takip ettiğimi ve hangilerini bıraktığımı bilmek, benim ne olmakta olduğumu anlamama yardımcı olacak.</p>

  <p>O akşam ve ondan sonraki bir iki gün kendimi psikoloji metinlerine gömdüm: Klinik psikolojisi, kişilik psikolojisi, psikometri, öğrenme psikolojisi, deneysel psikoloji, hayvan psikolojisi, davranışsal psikoloji, gestalt psikolojisi, analitik psikoloji, fonksiyonel psikoloji, dinamik psikoloji, örgensel psikoloji ve tüm diğer eski ve modem fraksiyonlarla, ekollerle ve düşünce sistemleriyle ilgili metinler okudum. İnsanın en çok canını sıkan şey, bizim psikologlarımızın insan zekası, bellek ve öğrenmeyle ilgili tüm inançlarını birtakım hüsnü kuruntulara dayandırmış olması...</p>

  <p>Fay gelip laboratuvarı gezmek istiyor ama ona gelmemesini söyledim. Şimdi en son istediğim şey Alice ile Fay’in karşılaşması. Başımda yeterince dert var zaten.</p>

  <p><br /></p>

  <p id="b16"><b>İLERLEME RAPORU 16</b></p>

  <p><i><b>Temmuz 14 –</b></i> Gökyüzü griydi ve yağmur serpiştiriyordu, yani Warren’a gitmek için iyi bir gün değildi. O günü düşündüğüm vakit benliğimi saran depresyonun nedeni de bu olabilirdi. Veya kendimi aldatıyordum ve belki de beni rahatsız eden şey, oraya gönderilme olasılığıydı. Burt’ün arabasını ödünç aldım. Alice benimle birlikte gelmek istedi, ama orayı yalnızken görmeliydim. Fay’e de oraya gittiğimi söylemedim.</p>

  <p>Long Island’daki Warren çiftlik bölgesine varmak arabayla bir buçuk saat sürüyordu. Orayı bulmakta hiç zorluk çekmedim. Uçsuz bucaksız gri renkli araziye dar bir yan yolun iki yanındaki beton sütunların arasından geçilerek giriliyordu. Binanın üzerinde güzelce parlatılmış bir levhada <i>Warren Devlet Bakımevi ve Eğitim Okulu</i> yazısı görülüyordu.</p>

  <p>Yolun kenarındaki levhada saatte 15 mil ibaresi vardı, o yüzden bloklar boyunca uzanan binaların önünden geçerken sürat yapmamaya özen gösterdim ve idari binayı aramaya koyuldum.</p>

  <p>Çayırın bir ucundan bir traktör benim tarafıma doğru gelmeye başladı. Traktörü kullanan adamın dışında, arkada oturan iki adam daha vardı. Başımı çıkararak sordum: “Bay Winslow’un ofisinin nerede olduğunu söyleyebilir misiniz?”</p>

  <p>Sürücü traktörü durdurdu ve ileriye doğru sol tarafı gösterdi. “Ana Hastane’de. Sola dönün ve sağdan devam edin.”</p>

  <p>Traktörün arka tarafındaki bir tutamağa tutunarak yolculuk eden ve gözlerini bana dikmiş olan genç adama bakmaktan kendimi alıkoyamadım. Tıraşlı değildi ve yüzünde belli belirsiz boş bir gülümseme vardı. Güneş olmamasına rağmen, başına ön tarafını çocuklar gibi gözlerinin üzerine indirdiği bir gemici şapkası geçirmişti. Bakışlarımız bir an için karşılaştı – gözlerini kocaman açmış, bir şey sormak ister gibi bakıyordu – ama ben gözlerimi hemen başka bir yöne çevirdim. Traktör tekrar hareket ettiğinde, arabanın arka aynasından, onun da merakla bana bakmakta olduğunu gördüm. Bu beni allak bullak etti... Çünkü bu genç adam bana Charlie’yi hatırlatmıştı.</p>

  <p>Baş psikologun bu kadar genç olması beni şaşırtmıştı. Uzun boylu, zayıf, yüzünde yorgun bir ifade olan bir adamdı. Ama sakin bakışlı gözleri, bu genç ifadenin arkasında güçlü bir kişinin olduğunu belli ediyordu.</p>

  <p>Arazide beni kendi arabasıyla dolaştırdı. Rekreasyon alanlarını, hastaneyi, okulu, idari binaları ve <i>köşkler</i> olarak tanımladığı hastaların kaldığı iki katlı tuğla binaları gösterdi.</p>

  <p>“Warren’ın çevresinde tel örgü filan görmedim,” dedim.</p>

  <p>“Hayır, sadece meraklı kişileri uzakta tutmak için girişte bir kapı ve çitler var.”</p>

  <p>“Ama onların uzaklaşmalarını... arazinin dışına çıkmalarını nasıl... nasıl... önleyebiliyorsunuz?”</p>

  <p>Omuzlarını silkti ve gülümsedi. “Aslında önleyemiyoruz. Başını alıp gidenler oluyor, ama bunların çoğu geri döner.”</p>

  <p>“Onların arkasından gitmiyor musunuz?”</p>

  <p>Sorumun arkasında ne olduğunu anlamak ister gibi bana baktı. “Hayır. Eğer başları derde girerse, bunu kasaba halkından hemen öğreniriz... Veya polis onları bulup geri getirir.”</p>

  <p>“Peki ya bulamazsanız?”</p>

  <p>“Onlarla ilgili olarak kendilerinden veya başkalarından bir haber gelmezse, onların dış dünyayla tatmin edici bir uyum içine girmiş olduklarını var sayarız. Bay Gordon, şunu anlamanız gerek: Burası bir hapishane değil. Devlet bizim onları geri getirmek için mantık çerçevesi içinde elimizden geleni yapmamızı zorunlu kılıyor ama dört bin kişinin aynı anda yakından takip edilmesi için yeterli donanıma sahip değiliz. Buradan ayrılmayı başaranların hepsi yüksek-moron dediğimiz kişiler – bunlar sayıca da pek fazla olmuyor zaten. Şimdilerde buraya daha çok, sürekli gözetim gerektiren, beyni hasar görmüş kişiler geliyor. Ama yüksek-moronlar etrafta daha hür bir şekilde dolaşabiliyorlar ve dışarıda geçirdikleri birkaç hafta sonra, oralarda umduklarını bulamayan pek çoğu buraya geri dönüyor. Dünya onları istemiyor ve onlar da bunu çok çabuk anlıyorlar.</p>

  <p>Arabadan indik ve <i>köşkler</i>den birine doğru yürümeye başladık. Yerlerde bembeyaz karolar vardı, binanın içi dezenfektan kokuyordu. Birinci katın lobisi yetmiş beş kadar çocuğun öğle yemeği zilinin çalmasını beklediği bir rekreasyon odasına açılıyordu. Gözüm tek başına köşedeki bir sandalyede oturmakta olan yaşça daha büyük bir çocuğa takıldı. Diğerlerinden – on dört, on beş yaşlarındaki – bir tanesini, kollarının arasına almış, onu bebek sallar gibi sallıyordu. İçeri girdiğimizde hepsi dönüp bize baktı ve aralarında daha cesur olanlar yanımıza kadar gelip, gözlerini bana dikti.</p>

  <p>Genç psikolog yüzümdeki ifadeyi görünce, “Kafanızı onlara takmayın,” dedi. “Size zarar vermezler.”</p>

  <p>Gömlek kollarını sıvamış ve kolalı beyaz etekliğinin üzerine kot kumaşından bir önlük takmış olan iri yapılı, gencecik, hoş bir kadın yanımıza geldi. Kemerine taktığı bir dizi anahtar her hareket ettiğinde şıkır şıkır ses çıkarıyordu. Yüzünün sol tarafının büyük ve şarap renkli bir doğum lekesiyle kaplı olduğunu, ancak yana döndüğü vakit görebildim.</p>

  <p>“Bugün kimseyi beklemiyorduk, Ray,” dedi. “Konuklarınızı genellikle Perşembe günleri getiriyordunuz.”</p>

  <p>“Thelma, bu bey Beekman Üniversitesi’nden Bay Gordon. Sadece çevreyi dolaşmak ve burada yaptıklarımızla ilgili bir fikir edinmek istiyor. Senin için günün fark etmeyeceğini biliyordum, Thelma. Senin için her gün doğru zamandır.”</p>

  <p>Kısa bir kahkaha attı, “ama şilteleri Çarşamba günleri ters yüz ediyoruz. O yüzden Perşembe günü her yer daha iyi kokuyor.”</p>

  <p>Yüzündeki lekeyi fark etmemeyeyim diye sürekli olarak benim sol tarafımda durmaya özen gösterdiğini fark ettim. Beni yatakhanede, çamaşırhanede, tedarik odalarında ve – kurulmuş masalarıyla merkez büfeden yemeklerin getirilmesinin beklendiği – yemek salonunda gezdirdi. Konuşurken gülümsüyordu ve yüzündeki ifadeyle ve başının tepesinde topuz şeklinde topladığı saçlarıyla bir Lautrec balerinine benziyordu, ama direkt olarak gözlerimin içine hiç bakmıyordu. Burada, onun gözetimi altında yaşamanın nasıl bir şey olabileceğini merak ediyordum.</p>

  <p>“Bu binadakiler oldukça iyi durumdalar,” dedi. “Ama nasıl olduğunu bilirsiniz. Her katta yetmiş beş tane olmak üzere, üç yüz çocuk var ve sadece biz beş kişi onlara bakıyoruz. Onları kontrol altında tutmak çok zor... Ama buralar <i>düzensiz</i> köşklerden çok daha iyi. <i>Oradaki</i> personel pek uzun süreli olmuyor. Bebeklerle durum o kadar vahim değil, ama büyüdükleri ve hâlâ kendilerine bakamadıkları vakit, berbat bir durum oluşuyor.”</p>

  <p>“Siz çok iyi birine benziyorsunuz,” dedim. “Ev-gözetmeni olarak sizin gibi birisine sahip oldukları için çocuklar çok şanslı.”</p>

  <p>Hâlâ ileriye doğru bakmaya devam ederek, içten gelen bir şekilde güldü. Gülerken beyaz dişleri görünüyordu. “Diğerlerinden ne daha iyiyim ne de daha kötü. Çocuklarımı çok seviyorum. İşimiz kolay değil ama onların size ne kadar ihtiyaçları olduğunu düşündüğünüzde, büyük bir tatmin duygusu yaşıyorsunuz.” Gülücüğü bir an için dondu. “Normal çocuklar çok çabuk büyüyor ve size olan ihtiyaçları çabuk bitiyor. Ama bu çocuklar sizin vereceğiniz her şeye muhtaç – tüm hayatları boyunca hem de.” Kendi ciddiyetinden utanmış gibi yeniden güldü. “İşimiz zor, ama değiyor.”</p>

  <p>Aşağıda, Winslow’un bizi beklediği yerde yemek zili çaldı ve çocuklar sıra halinde yemek salonuna girdiler. Küçük bir çocuğu kucağında sallayan yaşça daha büyük olan çocuğun, aynı çocuğu elinden tutup masaya getirdiğini gördüm.</p>

  <p>“Şu işe bir bakın,” dedim, o tarafa doğru işaret ederken.</p>

  <p>Winslow da onaylar gibi başını salladı. “Büyük olanın adı Jerry ve diğeri Dusty. Bu tür şeylere biz burada sıkça rastlıyoruz. Etrafta onlar için vakit ayıracak biri olmadığı zaman, birbirlerinden sevgi ve şefkat alabileceklerini biliyorlar.”</p>

  <p>Okula doğru giderken, diğer köşklerden birinin önünde bir çığlık sesi duydum. Bunu bir ağlama ve iki üç başka ses daha takip etti. Bu binanın pencerelerinde parmaklıklar vardı.</p>

  <p>Winslow o sabah ilk kez biraz rahatsız gibi göründü. “Burası özel güvenlik köşkü,” diye izah etti. “Burada duygusal açıdan hasta olan düşük zekalılar var. Fırsat bulduklarında ya kendilerine, ya da diğerlerine zarar verirler. Onları K köşküne koyuyoruz ve her zaman kilit altında tutuyoruz.”</p>

  <p>“Duygusal anlamda hasta olanlar mı? Onların akıl hastanelerinde olması gerekmez mi?”</p>

  <p>“Evet, tabii,” dedi, “ama buna karar vermek çok zor. Duygusal rahatsızlık sınırına yakın olanların bazıları, ancak burada bir süre geçirdikten sonra çökme belirtileri veriyor. Diğer bazıları için mahkeme kararı var ve onlar için yerimiz olmamasına rağmen buraya kabul etmekten başka çaremiz olmuyor. Asıl sorun, burada kimse için yer olmaması. Bekleme listemizin ne kadar uzun olduğunu biliyor musunuz? Tam bin dört yüz kişi sırada bekliyor. Ve bu yılın sonuna kadar <i>belki</i> yirmi beş veya otuz kişi için yerimiz olabilecek.”</p>

  <p>“Peki, bu bin dört yüz kişi nerede şimdi?”</p>

  <p>“Evlerinde. Dışarıda, burada veya başka bir kurumda yer açılsın diye bekliyorlar. Gördüğünüz gibi, bizim yer sıkışıklığımız sıradan bir hastanede yer olmamasına benzemiyor. Bizim hastalarımız buraya genellikle hayatlarının sonuna kadar yaşamak için geliyorlar.”</p>

  <p>Cam-beton karışımı, geniş panaromik pencereli, tek katlı bir bina olan yeni okul binasına geldiğimizde, bu koridorlarda bir hasta olarak dolaşmanın nasıl bir şey olduğunu hayal etmeye çalıştım. Kendimi erkeklerden ve küçük çocuklarından oluşan bir sıranın ortalarında görür gibi oldum. Belki ben de tekerlekli sandalyedeki bir çocuğu ittiriyor veya elinden tuttuğum birisine rehberlik ediyor veya benden küçük bir çocuğu kucağıma alıp sallıyor olacaktım.</p>

  <p>Daha büyük yaştaki bir grup çocuğun bir öğretmenin denetimi altında tahta sıralar yaptığı doğrama işinin öğretildiği sınıfların birinde, etrafımızı sardılar ve meraklı gözlerle beni incelemeye koyuldular. Öğretmen testereyi elinden bıraktı ve bize doğru geldi.</p>

  <p>Winslow, “Bay Gordon Beekman Üniversitesinden geliyor,” dedi. “Hastalarımızdan bazılarını görmek istiyor. Burayı satın almayı düşünüyor.”</p>

  <p>Öğretmen güldü ve öğrencilerine elini salladı. “Şey, yani eğer b-burayı s-satın alırsa, bizi de b-birlikte s-satın alması gerekir. Ve çalışmamız için b-bize b-biraz daha t-t-tahta getirmesi...”</p>

  <p>Öğretmen bana atölyeyi gezdirirken, çocukların çok tuhaf bir şekilde sessiz durdukları dikkatimi çekti. Yeni bitirilmiş olan sıraları zımparalamaya ve verniklemeye devam ettiler ama hiçbirisi konuşmadı.</p>

  <p>Benim içimden geçeni bilmiş gibi “Bunlar b-benim s-sessiz çocuklarım, anlarsınız ya,” dedi. “D-dilsiz ve s-sağır olanlar...”</p>

  <p>“Onlardan elimizde yüz altı tane var,” diye izah etti Winslow, “federal hükümetin sponsorluk yaptığı özel bir proje kapsamında...”</p>

  <p>Bu ne inanılmaz bir şeydi! Diğer insanlara göre, ne kadar az şeye sahipti bu insanlar. Düşük zekalı, sağır ve dilsiz – ve buna rağmen büyük bir şevkle sıraları zımparalıyorlardı.</p>

  <p>Büyük bir parça tahtayı mengeneyle sıkıştıran çocuklardan biri yaptığı işe ara vererek durdu, Winslow’un kolunu dürtükledi ve işi bitmiş birkaç parçanın sergileme raflarının üzerinde kurumakta olduğu köşeyi gösterdi. Çocuk, parmağıyla önce ikinci rafta duran bir lamba ayağını, sonra da kendisini gösterdi. Lamba ayağının işçiliği kötüydü, durduğu yerde sallanıyordu, ahşap dolgu macunu her taraftan taşmıştı ve vernik de hem fazla kaçmış, hem de düzgün sürülmemişti. Ama Winslow ve öğretmen heyecanla çocuğu övdüler ve çocuk, benim de onu övmemi bekler gibi gururlu bir şekilde gülümseyerek bana baktı.</p>

  <p>“Evet,” diye onayladım ve telaffuz ederken sözcükleri abartarak “Çok iyi... Çok güzel...” dedim. Bunu söyledim, çünkü onun buna ihtiyacı vardı, ama içimden kendimi öyle boş hissediyordum ki... Çocuk bana tekrar gülümsedi ve biz gitmek üzereyken yanımıza gelip güle güle demek için koluma dokundu. Boğulur gibi oldum ve yeniden koridora çıkana kadar duygularımı kontrol etmekte zorlandım.</p>

  <p>Okul müdürü kısa boylu, tombalak ve anaç görünümlü bir kadındı. Beni özenle hazırlanmış bir çizelgenin önüne oturttu. Çizelgede çeşitli hasta tiplerine, her bir kategoride görev yapmakta olan öğretmen sayısına ve onların üzerinde çalışma yaptıkları konulara yer verilmişti.</p>

  <p>“Tabii,” diye açıkladı, “Biraz daha yüksek zeka düzeyi olanları artık alamıyoruz. Altmış veya yetmiş civarında olanlar, şehirdeki okulların özel sınıflarına kabul ediliyor veya sosyal tesislerde bakılıyorlar. Buradakilerin çoğu dışarıda idare edebilecek durumda olanlar. Bunlar koruyucu ailelere veriliyor ya da misafirhanelere yerleştiriliyor veya çiftliklerde, fabrikalarda, çamaşırhanelerde basit işler yapmak üzere vasıfsız işçi olarak çalıştırılıyorlar–”</p>

  <p>“Veya fırınlarda,” diye araya girdim.</p>

  <p>Kaşlarını çattı. “Evet. Sanırım onu da yapabilirler. Her neyse, biz buradaki çocukları <i>düzenli</i> ve <i>düzensiz</i> diye sınıflandırıyoruz (yaşları ne olursa olsun ben onlara hep çocuklarımız diyorum, onların hepsi burada birer çocuk). Çocukların düzeyine göre yapılan bu sınıflandırma, onların yaşadığı köşklerin idaresini çok daha kolay bir hale getiriyor. Düzensiz olanların bazıları beyinlerinde ağır derecede hasar olan çocuklar, bunlar yataklarında bakılıyorlar ve hayatlarının sonuna kadar da öyle kalacaklar.”</p>

  <p>“Veya bilim onlara yardım edecek bir yol bulana kadar.”</p>

  <p>“Oh,” diye gülümsedi ve “korkarım ki bu çocuklar yardım edilemez düzeyde olanlar,” diye özenle açıkladı.</p>

  <p>“Hiç kimse yardım edilemez düzeyde değildir.”</p>

  <p>Dikkatle yüzüme baktı, bu kez biraz tereddüt ediyor gibiydi. “Evet, evet, tabii, haklısınız. Ümidimizi yitirmemeliyiz.”</p>

  <p>Onun sinirlerini oynattığımın farkındaydım. Beni buraya onun çocuklarından biri olarak getirselerdi ne olurdu diye düşünerek gülümsedim. Acaba beni <i>düzenli</i> çocukların sınıfına mı dahil ederdi, yoksa ötekine mi?</p>

  <p>Winslow’un ofisine geri dönerek, onun çalışmaları hakkında konuşurken kahve içtik. “Burası iyi bir yer,” dedi. “Personelin içinde psikiyatristimiz yok – sadece her iki haftada bir dışarıdan gelen bir danışmanımız var. Ama bu da yetiyor. Psikolog kadrolarımızdaki herkes kendisini işine adamış durumda. Bir psikiyatrist de tutabilirdim ama o parayla iki psikolog tutabiliyorum ve bunlar buradaki çocuklara kendilerinden bir parça vermekten korkmayan kişiler.”</p>

  <p>“ ‘Kendilerinden bir parça vermek’ derken ne kastediyorsunuz?”</p>

  <p>Bir an için beni inceledi ve bezgin görüntüsünün altında bir öfke kıvılcımı belirdi. “Para ve malzeme verebilecek olan sürüyle insan var, ama vaktini ve sevgisini verecek insan çok az çıkıyor. Bunu kastediyorum.” Sesi haşinleşmişti. Odanın karşı tarafındaki kitap rafının üzerinde durmakta olan bir bebek biberonunu gösterdi.</p>

  <p>“Şu şişeyi görüyor musunuz?”</p>

  <p>Ofisine girdiğimden beri benim de onun ne olduğunu merak ettiğimi söyledim.</p>

  <p>“Kollarına yetişkin bir adamı alıp bu şişeyle onu beslemeye hazır olan kaç kişi tanıyorsunuz? Veya bir hastanın onu baştan aşağı idrar ve dışkıyla sıvaması riskini göze alabilecek? Şaşırmış gibisiniz. Anlayamazsınız, nasıl anlayabilirsiniz ki, siz araştırmalarınızı fildişi bir kulede yapıyorsunuz, öyle değil mi? Bizim hastalarımız gibi en basit insani deneyimden mahrum olmanın nasıl bir şey olduğunu siz nereden bilebilirsiniz ki?”</p>

  <p>Kendimi gülümsemek için zorlayamadım, sanırım o da bunu yanlış yorumladı çünkü ayağa kalkarak konuşmamızı ani bir şekilde bitirdi. Eğer günün birinde kalmak üzere buraya gelirsem ve o da tüm hikayeyi öğrenirse, onun da beni anlayacağından eminim. O, beni anlayabilecek türden bir adam.</p>

  <p>Warren’dan arabayla ayrılırken ne düşüneceğimi bilemez bir haldeydim. Soğuk gri rengin yarattığı duygu – bir teslimiyet hissi – her bir yanımı çepeçevre sarmıştı. Görüşmelerimde bu insanları dünyaya kazandırmak için girişilmesi gereken herhangi bir rehabilitasyondan veya tedaviden söz edilmemişti. Kimse ümit sözcüğünü ağzına almamıştı. Konu sadece yaşayan ölülerdi – veya daha da kötüsü, hiçbir zaman tam anlamıyla yaşıyor ve biliyor olamayan insanlar ve onların yarattığı duyguydu. Doğdukları andan itibaren solmuş ve kurumuş olan canların ve her gün gözlerini geçen zamana ve boşluğa dikmeye mahkum olanların yarattığı duygu...</p>

  <p>Bakımevinin yüzünde kırmızı lekesi olan kadın yöneticisini, kekeme atölye öğretmenini, anaç müdireyi ve yorgun bakışlı genç psikoloğu düşündüm ve seçtikleri yolların onları bu sessiz dimağlara kendilerini adamak ve onlar için çalışmak için buralara kadar nasıl getirdiğini merak ettim. Kollarında o küçük çocuğu tutan o genç adam gibi her biri, bir parçasını kendisinden daha aza sahip olanlara vererek tatmin oluyordu.</p>

  <p>Peki, ya bana gösterilmeyen şeyler?</p>

  <p>Ben de hayatımın geri kalan günlerini diğerleriyle geçirmek için pek yakında Warren’a gelebilirim... Bekliyorum.</p>

  <p><br /></p>

  <p><i><b>Temmuz 15 –</b></i> Anneme yapacağım ziyareti erteleyip duruyorum. Onu hem görmek istiyorum, hem de istemiyorum. Bana ne olacağından emin olmadan onu görmek istemiyorum. Önce çalışmamın nasıl gittiği ve neler keşfedeceğimi görmem gerek.</p>

  <p>Algernon artık labirentte koşmayı reddediyor; genel olarak motivasyonu azalmış durumda. Bugün yine onu görmeye gittim ve bu kez Strauss da oradaydı. Burt, Algernon’a zorla yemek yedirirken hem o, hem de Nemur rahatsız olmuş gibiydiler. O beyaz, küçük pudra pomponunun çalışma masasının üzerine sıkıştırılıp ağzına damlalıkla besin verilmesini görmek bende de tuhaf bir duygu yarattı.</p>

  <p>Algernon böyle davranmaya devam ederse, onu iğnelerle beslemek zorunda kalacaklar. Onu o minicik bantların altında kıvranırken görünce, sanki kendi kollarım ve bacaklarım da bağlanmış gibi hissettim. Öğürmeye ve boğulur gibi olmaya başladım. Temiz hava almak için laboratuvarın dışına çıktım. Kendimi onunla özdeşleştirmekten vazgeçmem gerek.</p>

  <p>Murray’in Barı’na gittim ve birkaç içki yuvarladım. Sonra Fay’i aradım ve birlikte mutat ziyaretlerimizi yapmaya başladık. Fay onu artık dansa götürmediğim için bana bozuk. Dün gece de bana sinirlendi ve beni bırakıp gitti. Çalışmamla ilgili en ufak bir fikri dahi yok, umurunda da değil ve onunla bu konu hakkında konuşmaya çalıştığım vakit sıkıldığını gizlemek için hiçbir çaba göstermiyor. O rahatsız edilmek istemiyor ve ben de onu suçlayamıyorum. Benim görebildiğim kadarıyla o sadece üç şeye ilgi duyuyor: Dans etmek, resim yapmak ve seks. Ve aramızdaki tek ortak şey seks... Onun benim çalışmamla ilgilenmesini beklemek çok aptalca... O yüzden, o da dansa bensiz gitmeye başladı. Geçenlerde bana birkaç gece önce rüyasında benim daireme geldiğini ve tüm kitap ve notlarımı ateşe verdiğini gördüğünü söyledi. Sonra ikimiz o alevlerin arasında dans etmişiz. Dikkatli olmam gerek. Fay, giderek dominant oluyor. Bu gece benim dairemin de giderek onunkine benzemeye başladığını – yani bir rezalet haline geldiğini – fark ettim. Şu içkiyi de biraz azaltmalıyım.</p>

  <p><br /></p>

  <p><i><b>Temmuz 16 –</b></i> Alice dün gece Fay’le tanıştı. İkisi yüz yüze geldiklerinde ne olacağını merak edip duruyordum. Alice, Burt’ten Algernon’la ilgili haberi alınca beni görmeye geldi. Algernon’un durumunun ne anlama geldiğini biliyor ve o yüzden bu işin başında beni teşvik ettiği için kendisini hâlâ sorumlu hissediyor.</p>

  <p>Kahve içtik ve geç vakitlere kadar konuştuk. Fay’in Stardust Dans Salonu’na gittiğini biliyordum. Ama sabah saat bir-kırk beşte, Fay’in aniden yangın merdiveninde belirmesiyle şaşkınlığa uğradık. Hafif hafif vurduktan sonra, yarı açık olan pencereyi ittirip açtı ve elinde bir şişeyle vals yaparak odaya girdi.</p>

  <p>“Davetsiz konuğunuz var,” dedi, “ama kendi içeceklerimi getirdim.”</p>

  <p>Alice’in üniversitedeki projede çalışmakta olduğunu ona söylemiştim ve Alice’e de daha önce Fay’den bahsetmiştim, o yüzden karşılaşmaları onları şaşırtmadı. Bir iki saniye birbirlerini tarttıktan sonra, sanattan ve benden bahsetmeye başladılar, öyle ki ben o anda odada değil, dünyanın herhangi başka bir yerinde olabilirdim. Birbirlerinden hoşlandılar.</p>

  <p>“Ben kahve getireyim,” dedim ve onları yalnız bırakmak için mutfağa gittim.</p>

  <p>Geri döndüğümde, Fay ayakkabılarını çıkarmış, yere oturmuş ve şişeden cin içiyordu. Alice’e, güneş banyosu yapmanın beden için çok önemli olduğunu ve dünyanın ahlaki sorunlarını çözmek için çıplaklar kampı açmak gerektiğine inandığını anlatıyordu.</p>

  <p>Alice, Fay’in topluca bir çıplaklar kampına katılmamız önerisine çılgınlar gibi güldükten sonra öne doğru eğilerek Fay’in ona koyduğu içkiyi aldı.</p>

  <p>Şafak vaktine kadar oturup konuştuk. Alice’i eve bırakmak için ısrar ettim. Gerekli olmadığını söyleyerek itiraz etti, ama Fay bu saatte şehre yalnız başına çıkmak için insanın deli olması gerektiğini söyledi. Bunun üzerine aşağıya inip bir taksi çağırdım.</p>

  <p>Yolda giderken Alice, “Onda bir şey var,” dedi. “Ne olduğunu bilmiyorum. Açık kalpliliği, insanlara güvenmesi, bencil olmaması...”</p>

  <p>Aynı fikirdeydim.</p>

  <p>“Ve seni seviyor,” dedi Alice.</p>

  <p>“Hayır, o herkesi seviyor,” diye ısrar ettim. “Ben onun için sadece koridorun karşı tarafındaki komşuyum.”</p>

  <p>“Sen ona aşık değil misin?”</p>

  <p>Hayır anlamında başımı salladım. “Sen hayatımda sevdiğim tek kadınsın.”</p>

  <p>“Bu konuyu açmayalım.”</p>

  <p>“O zaman beni önemli bir sohbet kaynağından mahrum etmiş oluyorsun.”</p>

  <p>“Beni tek bir konu endişelendiriyor, Charlie. İçki. O akşamdan kalma durumlarının bazıları kulağıma geldi.”</p>

  <p>“Burt’e söyle, gözlemlerini ve raporlarını deneysel verileri için saklasın. Onun seni bana karşı zehirlemesine izin veremem. İçki konusuyla baş edebilirim.”</p>

  <p>“Hep böyle derler.”</p>

  <p>“Benim dediğimi duydun mu hiç?”</p>

  <p>“Fay’e sadece bu konuda karşıyım,” dedi. “Seni içkiye alıştırdı ve çalışmana müdahale ediyor.”</p>

  <p>“O konuyla da baş edebilirim.”</p>

  <p>“Bu çalışma şimdi çok önemli, Charlie. Sadece dünya ve milyonlarca tanımadığımız insan için değil, ama senin için de... Charlie, senin bu sorunu kendin için de çözmen gerekiyor. O yüzden, kimsenin senin ellerini bağlamasına izin verme.”</p>

  <p>“Şimdi gerçek ortaya çıkıyor,” diye takıldım. “Onu daha az görmemi istiyorsun, değil mi?”</p>

  <p>“Öyle bir şey söylemedim.”</p>

  <p>“Ama söylemek istediğin oydu. Eğer o benim çalışmama müdahale ediyorsa, ikimiz de biliyoruz ki onu hayatımdan çıkarmam gerekecek.”</p>

  <p>“Hayır, onu hayatından çıkarman gerektiğine inanmıyorum. O senin için iyi. Onun gibi bir kadının yanında olmasına ihtiyacın var.”</p>

  <p>“Benim için en iyi sen olurdun.”</p>

  <p>Yüzünü diğer tarafa çevirdi. “Onun olduğu şekilde değil.” Sonra yine bana baktı. “Bu gece buraya ondan nefret etmeye hazır olarak geldim. Onu ilişki içinde olduğun pespaye ve aptal bir fahişe olarak görmek istiyordum ve aranıza girerek sen istemesen de seni ondan kurtarma planlarım vardı. Ama şimdi, onunla tanıştıktan sonra, onun davranışlarını yargılama hakkımın olmadığını görüyorum. Onun senin için iyi olduğunu düşünüyorum. Böylece, ben de içimi boşaltmış oldum. Tasvip etmesem de ondan hoşlanıyorum. Yine de, bütün bunlara rağmen, eğer onunla içki içmekten ve bütün vaktini onunla gece kulüplerinde ve dans salonlarında eğlenerek geçirmekten vazgeçemiyorsan, o zaman o senin önünde bir engel oluşturuyor demektir. Bu da sadece senin çözebileceğin bir sorun.”</p>

  <p>“Sadece benim çözebileceğim sorunlardan bir tane daha mı?” diyerek güldüm.</p>

  <p>“Bunun üstesinden gelebilecek misin? Onunla aşırı ilgilisin. Bunu görebiliyorum.”</p>

  <p>“O kadar da değil.”</p>

  <p>“Durumunla ilgili olarak onunla konuştun mu?</p>

  <p>“Hayır.”</p>

  <p>Belli etmek istemese de, bir şekilde rahatladığını ve gevşediğini fark ettim. Kendimle ilgili sırrı saklamakla, Fay’e bağlı kalma konusunda herhangi bir söz vermemiş oluyordum. İkimiz de biliyorduk ki, ne kadar harika bir insan olursa olsun, Fay benim durumumu anlayacak çapta değildi.</p>

  <p>“Ona ihtiyacım var,” dedim, “ve bir bakıma onun da bana... Ve birbirimize bu kadar yakın yerlerde yaşıyor olmamız da, tabii ki işimizi kolaylaştırdı, hepsi bu. Ama buna aşk diyemem – ikimizin arasında var olan şeyle aynı değil...”</p>

  <p>Bakışlarını ellerine indirdi ve kaşlarını çattı. “İkimizin arasında var olan şeyin ne olduğunu bildiğimden emin değilim.”</p>

  <p>“Seninle sevişme fırsatı elime geçtiğinde Charlie’nin dehşete kapılmasına neden olacak kadar çok derin ve özel bir şey...”</p>

  <p>“Ve onunla aynı şey olmuyor mu?”</p>

  <p>Omuzlarımı silktim. “Onunla olan ilişkimin önemli olmadığını da zaten öyle anlıyorum. Charlie’nin paniklemesine neden olacak kadar anlamlı değil.”</p>

  <p>“Harika!” diyerek güldü. “Ve çok da ironik. Ondan bu şekilde bahsettiğin vakit, ikimizin arasına girdiği için ondan nefret ediyorum. Sence, sana... yani ikimize hiç... izin...”</p>

  <p>“Bilmiyorum. Umuyorum.”</p>

  <p>Onu kapıda bıraktım. El sıkıştık ve nedense bu el sıkışma tuhaf bir şekilde bir sarılmanın olabileceğinden daha içten ve samimiydi.</p>

  <p>Eve dönüp Fay ile seviştim, ama aklımda hep Alice vardı.</p>

  <p><br /></p>

  <p><i><b>Temmuz 27 –</b></i> Gece gündüz çalışıyorum. Fay’in itirazlarına rağmen, laboratuvara portatif bir karyola getirttim. Çok hükmedici olmaya başladı ve yaptığım çalışmalardan nefret ediyor. Bana öyle geliyor ki, hayatımda bir başka kadın olsaydı ona tahammül edebilirdi ama kendimi tamamen onun aklının ermediği konulara vermiş olmamı bir türlü kabul edemiyor. İşlerin bu raddeye gelmesinden korkuyordum, ama ona olan sabrım da taşmak üzere. Çalışmamdan uzak geçirdiğim her ana acıyorum – ve vaktimi çalmaya yeltenen kişilere hiç sabır gösteremiyorum.</p>

  <p>Vaktimin çoğu ayrı bir dosyada muhafaza ettiğim notları yazmakla geçiyor ama zaman zaman biraz da alışkanlıktan olsa gerek, ruh hallerimi ve düşüncelerimi de yazmadan edemiyorum.</p>

  <p>Zeka kalkulusu çok büyüleyici bir alan. Bir bakıma, bu benim tüm hayatım boyunca ilgili duyduğum bir konu. İşte, şimdi elimin altında bugüne kadar edindiğim tüm bilgileri uygulayabileceğim bir imkan var.</p>

  <p>Zaman şimdi yeni bir boyut kazanıyor – bir yanıt arayışında çalışırken, o çalışmanın içinde kaybolup gitmek... Etrafımdaki dünya ve geçmiş hayatım çok uzaklarda kalmış ve netliğini kaybetmiş gibi. Sanki zaman ve mekan, karamel şekeri gibi oradan buradan çekilmiş, kıvrılarak ve bükülerek eciş bücüş bir hale getirilmiş... Tek gerçek olan şey, burada, ana binanın dördüncü katındaki kafesler, fareler ve laboratuvar donanımı...</p>

  <p>Burada gece veya gündüz yok. Bir ömür boyu sürmesi gereken araştırmayı birkaç haftaya sıkıştırmam gerek. Dinlenmem gerektiğini biliyorum, ama neler olup bittiğiyle ilgili gerçeği öğrenene kadar bunu yapamam.</p>

  <p>Alice şimdi bana çok yardımcı oluyor. Bana sandviçler ve kahve getiriyor ve herhangi bir talepte bulunmuyor.</p>

  <p>Neler algıladığıma gelince: Her şey açık ve net, her bir duyumsamam coşkulu ve aydınlık, öyle ki onların içerdiği kırmızılar, sarılar ve maviler pırıl pırıl parlıyor. Burada uyumanın tuhaf bir etkisi var. Laboratuvardaki hayvanların, köpeklerin, maymunların ve farelerin kokusu beni anılar dünyasına geri götürüyor ve yeni bir duyumsama mı yaşadığımı, yoksa geçmişi mi hatırladığımı anlayamıyorum. Hissettiklerimin ne oranda anı, ne oranda burada ve şimdiki zamanda olduğunu söylemek mümkün değil. Anılardan ve gerçek olan şeylerden tuhaf bir bileşim oluşuyor. Geçmiş ve şimdiki zaman; beynimdeki merkezlerde depolanan uyarıcılara ve bu odadaki uyarıcılara verdiğim tepki ve öğrendiğim her şey eriyerek, gözümün önünde dönmekte olan ve tüm yüzeylerini muhteşem ışık patlamaları halinde görebildiğim bir evrene dönüşüyor...</p>

  <p><br /></p>

  <p>Kafesinin orta yerinde oturmakta olan bir maymun, uykulu gözlerini bana dikmiş, ihtiyar bir adamınkilere benzeyen kırışık elleriyle yanaklarını ovuşturuyor... Çii... çiii... çiiiiii... diye bağırıyor ve kafesin tellerinden hız alarak dalgın dalgın boşluğa bakan bir maymunun daha oturmakta olduğu salıncağa zıplıyor. Sonra çiş yapıyor, dışkılıyor, yelleniyor ve gözlerini dikerek bana bakıyor ve gülüyor... çii... çiii... çiiiii... diye.</p>

  <p>Etrafta zıplıyor, oradan oraya atlıyor, sekiyor, diğer maymunun kuyruğunu yakalamaya çalışıyor, ama salıncaktaki maymun, uzakta olduğu için gereksiz yere telaşlanmadan, sadece bir ıslık sesi çıkararak onu başından savıyor. Cici maymun... Tatlı maymun... Kocaman gözlü ve ıslık gibi ses çıkaran kuyruğu olan maymun... Onu bir yer fıstığı vererek besleyebilir miyim? Oradaki levhada hayvanları beslemeyin diye yazıyor. Bu bir şempanze... Onu okşayabilir miyim? Boş verin, hadi gelin fillere bakalım.</p>

  <p>Dışarıda güneş ışığı gibi parlayan, bahar giysileri içinde kalabalık bir insan topluluğu var.</p>

  <p>Algernon kendi pisliği içinde, hareket etmeden yatıyor, kokular her zamankinden daha keskin. Peki, ya ben?</p>

  <p><br /></p>

  <p><i><b>Temmuz 28 –</b></i> Fay’in yeni bir erkek arkadaşı var. Dün gece onunla birlikte olmak için eve gitmiştim. Önce bir şişe içki almak için odama uğradım, sonra yangın merdivenine doğru seğirttim. Neyse ki girmeden önce içeriye bir bakmayı akıl etmişim. İkisi yan yana koltuğun üzerindeydiler. Ne tuhaf, onları umursamıyorum. Sanki rahatladım bile...</p>

  <p>Sonra, Algernon’la çalışmak için laboratuvara gittim. Algernon’un zaman zaman uyuşukluktan çıktığı anlar oluyor. Düzenli olarak, değişken bir labirentten geçmek zorunda, ama başarısız olduğu ve kendisini bir çıkmaz içinde bulduğu vakitler, çok saldırgan oluyor. Laboratuvara gidince labirentin içine bir baktım. Algernon gayet atik tetik görünüyordu ve beni tanıyormuş gibi yanıma kadar geldi. Çalışmaya hevesliydi ve kafesten tel örgüyle çevrili labirente açılan kapıyı açınca, doğru yollardan geçerek süratle ödül kutusuna vardı. Labirenti tam iki kez başarıyla geçti. Üçüncü seferinde, yarıya kadar gelebildi, bir kesişme noktasına gelince durdu ve ani bir hareketle yanlış yere saptı. Ne olacağını tahmin edebiliyordum, o yüzden onu çıkmaz sokağa sapmadan önce oradan çıkarmak istedim. Ama kendimi tutarak onu izlemeyi sürdürdüm.</p>

  <p>Algernon kendisini aşina olmadığı bir yolda bulunca, yavaşladı ve hareketleri kararsız olmaya başladı: Başlıyor, duruyor, gerisin geriye gidiyor, kendi etrafında dönüyor, tekrar ileriye doğru bir hamle yapıyor ve sonunda ona yanlış yaptığını ikaz eden hafif bir şok yediği çıkmaz sokağa giriyordu. O aşamada, farklı bir yol araştırmak için geri dönmek yerine, daireler çizmeye ve bir plağın oyuklarını kazıyan gramofon iğnesi gibi gıcırtılı sesler çıkarmaya başladı. Sonra kendisini tekrar tekrar labirentin duvarlarına fırlattı, oradan oraya zıpladı, geri taklalar atarak tekrar tekrar yerlere düştü. İki kez tırnaklarını tel örgüye geçirdi, vahşice cırladı, kendisini bıraktı, sonra ümitsizce yeni bir çaba içine girdi. Nihayet durdu ve kendisini küçük ve sert bir top haline getirdi.</p>

  <p>Onu oradan aldığımda, bu pozisyonunu bozmak için bir gayret göstermedi ve katatonik bir sarhoşluk içinde kaldı. Başını, kol ve bacaklarını oynattığımda, onların da pelte gibi olduğunu gördüm. Onu kafesine koydum ve sarhoşluğu geçene ve normal bir şekilde etrafta dolaşana kadar başında bekledim.</p>

  <p>Benim anlamadığım şey, Algernon’un regresyonunun nedeni – bu özel bir durum mu? Yoksa münferit bir olay mı? Veya işlemin temelinde yatan genel bir başarısızlık durumu mu söz konusu? Hangi kuralın geçerli olduğunu bulmam gerek.</p>

  <p>Eğer bunun nedenini bulabilirsem ve bu zeka geriliği konusunda bugüne kadar keşfedilmiş olan diğer her şeye bir nebze olsun katkıda bulunur ve benim gibi olan kişilere yardım imkanı sağlarsa, kendimi tatmin olmuş hissedeceğim. Bana ne olacağı önemli değil, henüz dünyaya gelmemiş bazı insanların hayatına bir şeyler katabilirsem eğer, kendimi binlerce kez normal bir hayat yaşamış gibi hissedeceğim.</p>

  <p>Bu da bana yeter.</p>

  <p><br /></p>

  <p><i><b>Temmuz 31 –</b></i> Artık çok yaklaştım. Bunu hissediyorum. Bu hızla gidersem kendimi öldüreceğimi söylüyorlar, ama şu ana kadar mevcut olduğunu bile bilmediğim bir berraklık ve güzelliğin doruk noktasında yaşadığımı anlamıyorlar. Benliğimin tüm parçaları bu çalışmaya odaklanmış durumda. Onu gündüzleri tenimin üzerindeki gözeneklerin içine sünger gibi çekiyorum. Geceleri ise – uykuya dalmadan önceki anlarda – fikirler beynimin içinde havai fişekler gibi infilak ediyor. Bir problemin çözüldüğü anda yaşanan patlama kadar insana mutluluk veren başka hiçbir şey yok.</p>

  <p>Bu kaynayan enerjiyi ve yaptığım her şeyi dolduran keyfi alıp götürecek hiçbir gücün olmaması ne kadar inanılmaz bir şey... Sanki son birkaç ay içinde özümsediğim tüm bilgiler bir araya gelmiş ve beni bir ışığın ve kavrayışın zirvesine oturtmuş gibi hissediyorum. Güzelliğin, sevginin ve gerçeğin bir yumak halinde bütünleşmiş bir hali bu. Bu mutluluğun ta kendisi... Ve bulmuşken, nasıl terkederim onu? Yaptığım şeye aşığım, çünkü bu problemin yanıtı tam burada, beynimin içinde ve yakında – çok yakında – bir patlamayla bilinçlilik durumuna geçecek. Sadece bu problemi çözeyim lütfen. Tanrı’ya, beynimin içindekinin aradığım yanıt olması için dua ediyorum, ama eğer öyle değilse, o zaman da herhangi başka bir yanıtı da kabul edeceğim ve sahip olduklarım için minnettar olmaya çalışacağım.</p>

  <p>Fay’in yeni erkek arkadaşı Stardust Dans Salonu’ndan bir dans öğretmeni. Onu suçlayamıyorum, çünkü onunla o kadar az vakit geçiriyorum ki...</p>

  <p><br /></p>

  <p><i><b>Ağustos 11 –</b></i> Son iki gündür hep çıkmaz sokaklardayım. Hiçbir şey olmuyor. Bir yerde yanlış bir dönemece girmiş olmalıyım, çünkü pek çok sorunun yanıtını bulmama rağmen, benim için en büyük önemi arz eden sorunun yanıtını bulamıyorum: Algernon’un regresyonu, deneyin temel hipotezini nasıl etkiliyor?</p>

  <p>Neyse ki, beynin işleyişi hakkında epeyce bilgim var, dolayısıyla bir tıkanıklığın beni fazla endişelendirmesine izin vermiyorum. Paniklemek ve ümitsizliğe düşmek (veya daha da kötüsü, gelmeyeceğini bildiğim bazı yanıtları zorlamak) yerine, zihnimdeki yükü bir süre atmam ve problemi kendi suyunda pişmeye bırakmam gerek. Bilinç düzeyinde gidebileceğim kadar gitmiş bulunuyorum, şimdi sıra farkındalık düzeyinin altındaki gizemli işlemlere geldi. İzah edilmesi mümkün olmayan şeylerden biri de, öğrendiğim ve yaşadığım şeylerin problemin uygulanma şeklini nasıl etkilediği. Kim bilir, insanların yeterli bilgisi olmadığı veya yaratıcılık sürecine ve kendilerine yeterince inanmadıkları ve beyinlerinin bütününün çalışmasına izin vermedikleri için kaç problem çözümsüz kalmıştır?</p>

  <p>O yüzden dün öğleden sonra çalışmaları bir kenara bırakıp Bayan Nemur’un kokteyl partisine gitmeye karar verdim. Parti, kocasının bağış almasında etkili olan Welberg Vakfı’nın yönetim kurulundaki iki adamın onuruna veriliyordu. Oraya Fay’i de götürmeyi planlamıştım ama o, bir randevusu olduğunu ve dansa gitmeyi tercih ettiğini söyledi.</p>

  <p>Akşama, cana yakın olma ve arkadaş edinme niyetiyle başladım. Ama bugünlerde insanlara ulaşmakta zorluk çekiyorum. Bu benden mi, yoksa onlardan mı kaynaklanıyor bilemiyorum, ama sohbet çabalarım birkaç dakika içinde etkisizleşiyor ve bariyerler oluşuyor. Benden korktukları için mi böyle oluyor? Yoksa aslında beni hiç ırgalamadıkları ve ben de onlar hakkında aynı duygular içinde olduğum için mi?</p>

  <p>Bir içki alıp kocaman odanın içinde dolanmaya başladım. Küçük sohbet grupları halinde oturmakta olan kümeler vardı, ama hiçbiri benim kaynaşmak istediğim türden değildi. Nihayet, Bayan Nemur beni bir köşeye sıkıştırdı ve beni kurul üyelerinden Hyram Harvey ile tanıştırdı. Bayan Nemur, kırklı yaşların başında, sarı saçlı, çok makyajlı ve uzun kırmızı tırnakları olan, alımlı bir kadın. Bir kolunu Harvey’in koluna geçirmişti. “Araştırma nasıl gidiyor?” diye sordu. Bilmek istiyormuş.”</p>

  <p>“Olabileceği kadar iyi... Şu sıralarda çok zor bir problemi çözmeye çalışıyorum.”</p>

  <p>Bir sigara yakarak bana gülümsedi. “Projedeki herkesin işe girişerek yardımcı olmaya karar verdiğiniz için size minnettar olduğunu biliyorum. Ama sizin olan bir çalışmaya emek vermeyi daha çok tercih edeceğinizi sanıyorum. Kendinizin tasarladığı ve yarattığı bir çalışma... Başka birisine ait olan bir işin üzerinde çalışmak çok sıkıcı olmalı.”</p>

  <p>Kuşkusuz, çok sivriydi. Hyram Harvey’e, kocasının hakkını teslim etmeyi unutmaması mesajını veriyordu. Ama onunla söz dalaşına girmeden edemedim. “Hiç kimse hiçbir zaman yeni bir şey başlatmıyor, Bayan Nemur,” dedim. “Herkes çalışmasını diğerlerinin hataları üzerine inşa ediyor. Bilimde gerçekten orijinal olan hiçbir şey yoktur. Önemli olan, her bir bilim adamının eldeki bilginin toplamına yaptığı katkıdır.</p>

  <p>“Tabii,” dedi, benimle değil, daha çok yaşlı konuğuyla konuşuyordu. “Bay Gordon’un bu minik problemleri çözmek için daha önceden el altında olmaması çok yazık.” Güldü. “Ama bir dakika – oh, neredeyse unutuyordum, siz zaten herhangi bir psikolojik deneye katkı sağlayacak durumda değildiniz ki...”</p>

  <p>Harvey güldü ve ben de sesimi çıkarmasam daha iyi olur diye düşündüm. Bertha Nemur nasıl olsa son sözü bana bırakacak değildi ve bu atışmayı biraz daha sürdürdüğümüz takdirde işler iyiden iyiye çığırından çıkabilirdi.</p>

  <p>Dr. Strauss ile Burt’ün Welberg Vakfı’ndan gelen diğer kişiyle, George Raynor ile konuştuğunu gördüm. Strauss şöyle diyordu: “Problem, Bay Raynor, bu tür projelerde çalışmak için yeterli fonlara sahip olabilmek ve para konusunun insanın elini kolunu bağlamaması. Parayı sadece belirli amaçlar için tahsis ettikleri vakit, bu tür projelerde iş yapmakta zorlanıyoruz.”</p>

  <p>Raynor olumsuz anlamda başını salladı ve elindeki puroyu etrafındaki küçük gruba doğru savurdu. “Asıl problem, kurulu bu tür araştırmaların pratik bir değeri olduğuna inandırmak.”</p>

  <p>Bu kez de Strauss hayır der gibi başını salladı. “Benim söylemek istediğim şey, bu paranın araştırma için ayrılmış olması. Kimse projenin faydalı bir şeyle sonuçlanacağını önceden bilemez. Sonuçlar genellikle olumsuz olur. Biz araştırmalarımızda neyin olduğunu değil, neyin olmadığını öğreniriz. Ve bu da, olayı bu noktada devralan kişiye olumlu bir keşif yapmış kadar yararlı olur. En azından ne yapmaması gerektiğini öğrenmiştir.”</p>

  <p>Gruba yaklaştığımda, daha önce tanıştırılmış olduğum Raynor’un karısını fark ettim. Otuz yaşlarında, siyah saçlı, güzel bir kadındı. O da gözlerini bana dikmiş, daha doğrusu oradan bir şeyin fışkırmasını bekliyormuş gibi, başımın tepesine bakıyordu. Ben de bakışlarımı ona diktim, rahatsız olarak Dr. Strauss’a doğru döndü. “Peki, şu anda üzerinde çalıştığınız proje ne durumda? Bu teknikleri diğer düşük zekalılar için de kullanabileceğinizi düşünüyor musunuz? Bu dünyada kullanılabilecek olan bir şey mi?”</p>

  <p>Strauss omuzlarını silkti ve bana doğru baktı. “Bir şey söylemek için hâlâ çok erken. Kocanız Charlie’yi bu projeye sokabilmemiz için bize yardımcı oldu, pek çok şey büyük ölçüde onun neler bulup çıkaracağına bağlı.”</p>

  <p>“Tabii,” diye araya girdi Bay Raynor, “sizinki gibi alanlarda, <i>kuramsal</i> araştırmanın bir zorunluluk olduğunu hepimiz biliyoruz. Ama laboratuvar dışında kalıcı sonuçlar elde edebilmek için pratik anlamda gerçekten uygulanabilir bir yöntem üretebilseydik ve dünyaya bundan somut bir fayda çıkacağını gösterebilseydik, imajımız için ne kadar iyi olurdu...”</p>

  <p>Tam ben konuşmak üzereyken, ne söyleyeceğimi muhtemelen tahmin eden Strauss ayağa kalktı ve kolunu omzuma koydu. “Beekman’da biz hepimiz Charlie’nin yürüttüğü çalışmanın son derece önemli olduğunu düşünüyoruz. Onun görevi şimdi, bizi nerelere kadar götürürse götürsün, gerçeği bulmak. Biz halkla ilgili konularla baş etmeyi ve toplumun eğitilmesini sizin vakıflarınıza bırakıyoruz.”</p>

  <p>Raynorlar’a gülümsedi ve beni onlardan uzaklaştırdı.</p>

  <p>“Benim,” dedim, “söylemek istediğim şey bu değildi.”</p>

  <p>“Olmadığını ben de biliyorum,” diye fısıldadı dirseğime asılarak. “Ama gözlerindeki parıltıdan onları paralamak istediğini fark ettim. Ve ben buna izin veremezdim, öyle değil mi?”</p>

  <p>“Sanırım, haklısınız,” diye kabul ettim, kendime bir martini daha alarak.</p>

  <p>“Bu kadar çok içmen sence akıllıca bir davranış mı?”</p>

  <p>“Hayır, ama gevşemek istiyorum ve sanırım bunun için yanlış yere gelmiş bulunmaktayım.”</p>

  <p>“O zaman biraz ağırdan al,” dedi, “ve bu gece beladan uzak dur. Bu insanlar aptal değil. Onlar hakkında neler düşündüğünü biliyorlar, ayrıca senin onlara ihtiyacın olmayabilir ama bizim var.”</p>

  <p>Ona bir selam çaktım. “Gayret ederim, ama şu Bayan Raynor’u benden uzak tutsanız iyi olur. Poposunu bir kere daha bana sallarsa, ona iyi bir pandik atarım, ona göre.”</p>

  <p>“Şışşş!” diye tısladı. “Seni duyacak.”</p>

  <p>“Şışşş! diye tekrarladım. “Özür dilerim. Şu köşede durup, kimsenin yolunu tıkamayayım bari.”</p>

  <p>Üstüme ince bir pus iniyordu ama ben gözlerini dikmiş bana bakan kişileri görebiliyordum. Sanırım kendi kendime bir şeyler homurdanıyordum – ama herkesin duyabileceği şekilde. Neler söylediğimi hatırlamıyorum. Kısa bir süre sonra, insanların alışılmışın dışında, çok erken bir saatte partiden ayrıldığını fark ettim ama Nemur gelip de önüme dikilene kadar buna fazla önem vermedim.</p>

  <p>“Sen kim olduğunu sanıyorsun da bu şekilde davranıyorsun? Hayatımda bu denli bir terbiyesizlikle karşılaşmamıştım.”</p>

  <p>Ayağa kalkmaya çalışarak, “Hadi bakalım, neden böyle konuşuyorsunuz?” dedi.</p>

  <p>Strauss kendisine hakim olmaya çalıştı, ama ağzından tükürükler saçarak boğulur gibi, “Böyle konuşuyorum çünkü sen ya çok nankörsün, ya da durumu hiç anlamamışsın. Bize değilse bile bu insanlara karşı borçlu olduğunu görmüyor musun – hem de bir değil, birkaç nedenden dolayı.”</p>

  <p>“Ne zamandan beri kobayların minnettar olması gerekiyor?” diye bağırdım. “Sizin amaçlarınıza hizmet ettim ve şimdi de yaptığınız hataları sizin için düzeltmeye çalışıyorum. Söyleyin bakalım, bu beni neden birilerine karşı borçlu yapıyormuş?”</p>

  <p>Strauss tartışmayı kesmek için araya girmeye yeltendi, ama Nemur onu engelledi. “Bir dakika. Şunu duymak istiyorum. Sanırım, bir konuyu açıklığa kavuşturmamız gerek.”</p>

  <p>“Çok içki içti,” dedi karısı.</p>

  <p>“O kadar da değil,” diye homurdandı Nemur. “Gayet açık ve net konuşup duruyor. Onun pek çok şeyine katlandım. O bizim çalışmamızı – mahvetmediyse de – tehlikeye attı ve şimdi nasıl bir savunması olduğunu onun kendi ağzından duymak istiyorum.”</p>

  <p>“Boş ver,” dedim. “Hakikati gerçekten öğrenmek isteyeceğini sanmıyorum.”</p>

  <p>“Ama istiyorum, Charlie. En azından senin versiyonunu... Ben – geliştirdiğin onca yetenek, öğrendiğin onca şey ve yaşadığın tüm deneyimler – kısacası, senin için yapılan bütün bu şeyler için bir minnettarlık duyup duymadığını öğrenmek istiyorum. Yoksa eskiden daha iyi olduğunu mu düşünüyorsun?”</p>

  <p>“Bazı bakımlardan, evet...”</p>

  <p>Hepsi şoke olmuşlardı.</p>

  <p>“Son birkaç ay içinde çok şey öğrendim,” dedim. “Sadece Charlie Gordon hakkında değil, hayat ve insanlar hakkında... Ve kimsenin, moron da olsa, dâhi de olsa, Charlie Gordon’u aslında hiç umursamadığını da keşfettim. Öyle olunca, benim ne düşündüğüm ne fark eder ki?”</p>

  <p>“Oh,” diye güldü Nemur. “Demek kendine acıyorsun. Ne bekliyordun ki? Bu deney senin zekanı geliştirmek içindi, seni popüler yapmak için değil. Senin kişiliğine ne olacağı bizim kontrolümüz altında değildi ve sen de herkesin sevdiği, geri zekalı genç bir adamdan kibirli, bencil ve asosyal bir pislik haline geldin.”</p>

  <p>“Sorun, sevgili profesör, zeki bir insan olduktan sonra bile beni kafesin içinde tutmak ve özlemini çektiğiniz onuru size kazandıracak şekilde gerektiği zaman sergilemek istemenizden kaynaklanıyor. Ama şu işe bakın ki, ben de bir insanım.”</p>

  <p>Öfkeliydi ve onun bu kavgaya son vermek ile beni bir kez daha yere sermek arasında gidip geldiğini görebiliyordum. “Adil davranmıyorsun, her zamanki gibi. Sana her zaman iyi davrandığımızı biliyorsun – senin için elimizden geleni yaptık.”</p>

  <p>“Evet, her şeyi yaptınız, beni bir insan olarak görmenin dışında. Deneyden önce benim bir hiç olduğumu söyleyerek durmadan böbürlendiniz ve şimdi neden öyle yaptığınızı anlıyorum. Çünkü eğer ben bir hiç idiysem, beni yaratan kişiler siz oluyordunuz ve bu da sizi benim efendim ve patronum konumuna getiriyordu. Minnet duygularımı günün her saatinde göstermediğim için bana içerliyorsunuz. Ama ister inanın, isten inanmayın ben size minnettarım. Ama benim için yaptıklarınız – harika şeyler olmakla birlikte – size bana bir deney hayvanıymışım gibi davranma hakkını vermez. Ben şimdi bir bireyim ama o laboratuvara adım atmadan önce Charlie de öyleydi. Şoke olmuş gibisiniz! Evet, aniden benim her zaman – daha önce de – bir birey olduğumu anladınız, öyle değil mi? Ve bu sizin zeka düzeyi 100’den düşük olan kişilerin üzerinde durmaya değmeyeceğine dair olan inancınıza ters düşüyor. Profesör Nemur, bana baktığınızda vicdanınızın sizi rahatsız ettiğini düşünüyorum.”</p>

  <p>“Seni yeterince dinledik,” diye ani bir çıkış yaptı. “Sen sarhoşsun.”</p>

  <p>“Ah, hayır,” diye onu rahatlamaya çalıştım. “Çünkü eğer sarhoş olursam, bildiğinizden daha farklı bir Charlie Gordon görürsünüz. Evet, karanlıklarda yürüyen öteki Charlie hâlâ burada. Benim içimde.”</p>

  <p>“Delirmiş galiba,” dedi Bayan Nemur. “Sanki iki tane Charlie Gordon varmış gibi konuşuyor. Bu duruma bir el koysanız iyi olur, doktor.”</p>

  <p>Dr. Strauss olumsuz anlamda başını salladı. “Hayır. Onun ne demek istediğini ben biliyorum. Son günlerde yaptığımız terapi seanslarında da böyle bir durum ortaya çıkmıştı. Son bir iki ay içinde tuhaf bir çözünme oldu onda. Kendisini deneyden önceki haliyle – bilincinde hâlâ işler durumda olan, ayrı ve farklı bir birey olarak – algılama türünde bazı deneyimler yaşadı. Sanki eski Charlie onun bedenini kontrol altına almak için mücadele ediyormuş gibi hissediyordu.”</p>

  <p>“Hayır.” Ben asla öyle bir şey söylemedim. Kontrol altına almak için mücadele etmiyor. Charlie orada, buna hiç kuşku yok, ama o benimle mücadele etmiyor. O hiçbir zaman bana hakim olmaya veya beni yapmak istediğim bir işten alıkoymaya çalışmadı.” Ama sonra aklıma Alice geldi ve sözlerimi düzelttim. “Şey, yani hemen hemen hiçbir zaman... Az önce hepinizin hakkında konuştuğu alçak gönüllü ve kendini geri planda tutan Charlie, şimdi sabırla bekliyor. Birkaç yönden ona benzediğimi kabul etmeliyim, ama tevazu ve geri planda kalmak bunlara dahil değil. Bu özelliklerin bir insana bu dünyada ne kadar az şey getirdiğini öğrenmiş bulunuyorum.</p>

  <p>“Sen sinik bir adam oldun,” dedi Nemur. “Bu fırsatın senin için tüm ifade ettiği şey bu... Senin dehan dünyaya ve hemcinslerine olan inancını mahvetti.”</p>

  <p>“Bu, bütünüyle doğru değil,” dedim yavaşça. “Ama ben zekanın tek başına hiçbir anlam taşımadığını öğrendim. Burada, sizin üniversitenizde zeka, eğitim ve bilgi büyük idoller haline gelmiş. Ama şimdi biliyorum ki, hepinizin atladığı bir şey var: Sevgi ve şefkat eli değmeyen zeka ve eğitim beş para etmez.”</p>

  <p>Yakınlardaki bir büfeden kendime bir martini daha koydum ve vaazıma devam ettim.</p>

  <p>“Beni yanlış anlamayın,” dedim. “Zeka bir insanın sahip olabileceği en büyük lütuflardan biri... Ama ne yazık ki, bilgi arayışı sevgi arayışını kapı dışarı ediyor. Bu da benim son zamanlarda keşfettiğim şeylerden biri. Size şunu hipotez olarak sunuyorum: Sevgi alma ve sevgi verme yeteneğinden yoksun olan zeka, zihinsel ve ahlaki çöküşe, nevroza ve muhtemelen psikoza bile yol açar. Ve ben-merkezci bir amaca odaklanan ve insan ilişkilerini dışlayan bir beynin, sadece şiddete ve acıya neden olacağını da eklemek istiyorum.</p>

  <p>“Zeka düzeyim düşükken, pek çok arkadaşım vardı. Şimdi hiç yok. Oh, çok insan tanıyorum. Hem de pek çok... Ama hiçbiri gerçek dost değil. Fırındaki dostlarım gibi değil hiç biri. Ne benim için anlam ifade eden, ne de benim bir anlam ifade ettiğim bir arkadaşım yok.” Konuşurken gevelemeye başladığımı ve başımda bir hafiflik olduğunu fark ettim. “Bu sağlıklı bir şey olamaz, öyle değil mi?” diye ısrar ettim. “Yani, siz ne düşünüyorsunuz? Bunun... Bunun sağlıklı olduğunu düşünüyor musunuz?”</p>

  <p>Strauss yanıma gelerek kolumu tuttu.</p>

  <p>“Charlie, belki biraz yatsan iyi olacak. Çok fazla içtin.”</p>

  <p>“Neden hepiniz bana öyle bakıyorsunuz? Söylediklerimin neresi yanlış? Yanlış bir şey söyledim mi? Doğru olmayan bir şey söylemek gibi bir niyetim yoktu.”</p>

  <p>Sözcüklerin ağzımın içinde büyüdüğünü hissediyordum, yüzüme sanki novokain iğneleri yapmışlardı. Sarhoştum – ve tamamen kontrolden çıkmıştım. Tam o sırada, sanki bir şalter indi ve ben yemek salonunun kapısının eşiğinden bu sahneyi seyretmeye başladım. Kendimi öteki Charlie olarak görüyordum. Orada, büfenin yanında duruyordu, elinde içkisi, gözleri korkudan fal taşı gibi açılmış...</p>

  <p>“Ben her zaman doğru olan şeyi yapmaya çalışırım. Annem bana her zaman insanlara karşı nazik olmamı söylerdi, çünkü öyle davranırsan belaya bulaşmazsın ve her zaman da çok dostun olur derdi.”</p>

  <p>Orasının burasının oynamasından ve kıvranmasından tuvalete gitmesi gerektiğini anlıyordum. Oh, aman Tanrım, burada, onların yanında olmasın. “Özür dilerim, gitmem gerek...” Her nasıl olduysa, o sarhoş halimle, Charlie’yi onların olduğu yerden uzaklaştırmayı ve tuvalete doğru yönlendirmeyi başardım.</p>

  <p>Oraya tam vaktinde ulaştı ve birkaç saniye sonra ben yeniden kontrolü elime geçirdim. Yanağımı duvara dayadım ve sonra soğuk suyla yüzümü yıkadım. Hâlâ biraz içki sersemiydim ama az sonra düzeleceğimden emindim.</p>

  <p>İşte, tam o sırada Charlie’nin lavabonun arkasındaki aynadan beni seyrettiğini fark ettim. Onun ben değil de Charlie olduğunu nasıl anladığımı bilmiyorum. Belki de yüzündeki o boş ve sorgulayan ifade nedeniyle... Korku dolu gözleri kocaman açılmıştı, sanki benden gelecek tek bir sözcükle geri dönecek ve ayna dünyasının derinliklerine doğru koşup ortadan kaybolacaktı. Ama koşmadı. Ağzı açık, çenesi düşmüş bir şekilde dik dik bana bakmakla yetindi.</p>

  <p>“Merhaba,” dedim, “nihayet benimle yüz yüze gelmeye karar verdin.”</p>

  <p>Ne demek istediğimi anlamamış, bir açıklama beklermiş ama bunu nasıl isteyeceğini bilmezmiş gibi kaşlarını çattı, ama birazcık... Sonra, soru sormaktan vazgeçti, dudağının köşesini hafifçe kıvırarak küçümser gibi gülümsedi.</p>

  <p>“Orada kal, tam benim önümde,” diye bağırdım. “Senin beni kapı aralıklarından ve seni yakalayamayacağım karanlık köşelerden seyretmenden bıktım usandım.”</p>

  <p>Dik dik baktı.</p>

  <p>“Sen kimsin, Charlie?”</p>

  <p>Hiç tepki vermedi, sadece gülümsüyordu.</p>

  <p>Onaylar gibi başımı salladım, o da aynısını yaptı.</p>

  <p>“Peki, ne istiyorsun?”</p>

  <p>Omuzlarını silkti.</p>

  <p>“Oh, hadi, “ dedim, “bir şey istiyor olmalısın. Beni ne zamandır takip ediyorsun–”</p>

  <p>Bakışlarını aşağıya indirdi ve ben de onun nereye baktığını görmek için ellerime baktım. “Bunları geri istiyorsun, değil mi? Benim buradan defolup gitmemi bekliyorsun, böylece geri gelebilir ve bıraktığın yerden devam edebilirsin. Seni suçlamıyorum. Bu beden senin ve bu beyin de – ve bu yaşadığım da senin hayatın, ondan çok iyi faydalanmamış olsan dahi. Onu senden almaya benim hakkım yok. Hiç kimsenin yok. Benim ışığımın senin karanlığında daha iyi olduğunu kim söyleyebilir? Ölümün seni karanlığından daha iyi olduğunu kim iddia edebilir? Ben kimim ki böyle bir şeyi söyleyebileyim?</p>

  <p>“Ama sana başka bir şey söyleyeceğim, Charlie.” Ayağa kalkıp aynadan uzaklaştım. “Ben senin dostun değilim. Ben senin düşmanınım. Mücadele etmeden zekamdan vazgeçmeye hiç niyetim yok. O mağaranın içine yeniden girmek istemiyorum. Benim şimdi gidebileceğim hiçbir yer yok artık, Charlie. Onun için benden uzak durmalısın. Benim bilinçaltımda, yani ait olduğun yerde kalabilirsin ama beni takip etmekten vazgeç. Boyun eğmeyeceğim – onlar ne düşünürlerse düşünsünler. Kendimi ne kadar yalnız hissedersem edeyim. Onların bana verdiğini muhafaza edeceğim. Dünya için ve senin gibi olan insanlar için büyük şeyler yapacağım.” Kapıya doğru dönerken, elini bana doğru uzattığı gibi bir hisse kapıldım. Ama bütün bunlar aptalcaydı. Sadece sarhoştum ve aynadaki de benim yansımamdan başka bir şey değildi.</p>

  <p>Dışarı çıktığım vakit, Strauss beni bir taksiye bırakmak istedi, ama ben eve yalnız başıma gitmekte ısrar ettim. Bütün istediğim biraz temiz havaydı ve kimsenin benimle birlikte gelmesini istemiyordum. Kendi başıma yürümek istiyordum.</p>

  <p>Şimdi kendimi gerçek halimle görebiliyordum: Nemur zaten benim ne hale geldiğimi söylemişti. Ben kibirli ve egoist bir pisliktim. Charlie’nin tersine, arkadaş edinmekten ve başkalarını veya onların sorunlarını düşünmekten acizdim. Sadece ve sadece kendimle meşguldüm. O aynada uzunca bir süre boyunca kendimi Charlie’nin gözlerinden görme fırsatım olmuştu – kendime bakmış ve gerçek halimi görmüştüm. Ve utanıyordum.</p>

  <p>Saatler sonra, kendimi yaşadığım binanın önünde buldum, yukarı çıkıp loş ışıklı koridordan geçtim. Fay’in odasından geçerken, ışığın yandığını gördüm ve kapısına doğru ilerledim. Ama kapıyı vurmak üzereyken, onun kıkırdadığını duydum, bir adam da ona gülerek yanıt veriyordu.</p>

  <p>Geç kalmıştım.</p>

  <p>Sessizce daireme girdim, kıpırdanmaya ve ışığı açmaya cesaret edemeden bir süre karanlıkta durup bekledim. Orada durup gözlerimin önündeki girdabı seyretmeye koyuldum.</p>

  <p>Bana neler oldu? Neden dünyada bu kadar yalnızım ben?</p>

  <p><br /></p>

  <p><i><b>Sabah 4:30 –</b></i> Çözümle ilgili ampul beynimde nihayet yandı, hem de tam uyumak üzereyken. Aydınlanmıştım! Her şey yerli yerine oturuyordu ve ben şimdi başından beri görmem gereken şeyi ancak görmüştüm. Artık bana uyku yoktu. Laboratuvara gidip bulduğumu bilgisayarın sonuçlarıyla karşılaştırmalıydım. Deneyde nerede hata yaptıkları nihayet ortaya çıkmıştı. Onu bulmuştum.</p>

  <p>İyi de, şimdi benim halim ne olacak?</p>

  <p><br /></p>

  <p><i><b>Ağustos 26 –</b></i> Profesör Nemur’a Mektup (Kopyası)</p>

  <p><br /></p>

  <p><i>Sevgili Profesör Nemur:</i></p>

  <p><i>Size ayrı bir zarfta ve uygun gördüğünüz takdirde yayımlanmak üzere “Algernon-Gordon Efekti: Arttırılmış Zekanın Yapısı ve İşlevi Üzerine Bir Çalışma” başlıklı raporumun bir kopyasını gönderiyorum.</i></p>

  <p><i>Bildiğiniz gibi, benimle ilgili deneyler tamamlandı. Tüm formüllerimi rapora ekledim, ayrıca ekler bölümünde verilerin matematiksel analizini de bulabilirsiniz. Tabii ki, bunların da doğrulanması gerekir.</i></p>

  <p><i>Sonuçlar apaçık ortadadır. Benim gerçekleştirdiğim hızlı yükselişin yarattığı sansasyon, olgusal gerçeklerin üstünü örtmemelidir. Dr. Strauss ile birlikte geliştirdiğiniz ameliyat-iğne tekniklerinin pratik açıdan uygulanabilirliğinin şu an için, insan zekasının arttırılmasına olan katkısının pek az olduğu veya hiç olmadığı görülmelidir.</i></p>

  <p><i>Algernon’la ilgili verilerin üzerinden gidecek olursak: Algernon, fiziksel olarak hâlâ genç olmasına rağmen, zihinsel olarak gerilemiş durumdadır. Motor aktivitesi bozulmuştur; glandüler işleyişinde genel bir azalma olmuştur; koordinasyon kaybında artış olmuştur; ve progresif bellek kaybı yaşamaktadır.</i></p>

  <p><i>Raporumda da gösterdiğim gibi, benim yeni formülüm uygulandığı takdirde, bunların ve diğer fiziksel ve zihinsel bozulma sendromlarının önceden tahmin edilebilmesi, istatistik; olarak anlamlı sonuçlara dayandırılarak mümkün olabilecektir. İkimize de uygulanan cerrahi uyarıcının tüm zihinsel işlemlerimizde bir yoğunlaşma ve hızlanmaya neden olmasına rağmen, benim anlayışınıza sığınarak “Algernon-Gordon Efekti” adını verdiğim ‘hata’, bütün bu zeka gelişimindeki süratin mantıksal artışıyla ilgilidir. Bu raporda kanıtlanan hipotezi, en basit şekilde aşağıdaki şekilde açıklayabilirim:</i></p>

  <p><br /></p>

  <p style="text-align: center;">YAPAY OLARAK ENDÜKLENEN ZEKA, ARTIŞIN NİCELİĞİYLE DOĞRU ORANTILI BİR SÜRATLE ÇÖKER.</p>

  <p><i>Yazabildiğim müddetçe, düşüncelerimi ve fikirlerimi bu ilerleme raporlarına eklemeye devam edeceğim. Bu, benim yalnızken yaşadığım az sayıda keyiflerden biri ve aynı zamanda da bu araştırmanın tamamlanması için kesinlikle elzem olan bir uğraş. Gerçi, belirtilere bakacak olursak, benim kendi zihinsel çöküşüm de oldukça süratli olacak.</i></p>

  <p><i>Verileri pek çok kez, bir hata bulma ümidiyle defalarca kontrol ettim, ama ne yazık ki, her seferinde varmış olduğum sonuçların sineye çekilmesi gerektiği ortaya çıktı. Yine de, insan beyninin işleviyle ilgili bilgilere ve insan zekasının yapay olarak arttırılması konusunda şu anda geçerli olan hükümlere bir nebze katkıda bulanabildiğim için minnettarım.</i></p>

  <p><i>Önceki gece Dr. Strauss bir deneydeki başarısızlığının ve bir teoriyi çürütmenin bilimsel öğrenmeye en az başarılı olmak kadar katkıda bulunduğunu söylemişti. Bunun ne kadar doğru olduğunu şimdi anlıyorum. Buna rağmen, bu alanda benim yapmış olduğum katkının, bu konuya emek veren kişilerin, yani benim için onca şey yapmış olan insanların çalışmalarının külleri üzerine inşa edilmiş olması bana üzüntü veriyor.</i></p>

  <p style="text-align: right;"><i>Saygılarımla,</i></p>

  <p style="text-align: right;"><i>Charles Gordon</i></p>

  <p><br /></p>

  <p style="text-align: right;"><i>İlişikte: Rapor</i></p>

  <p style="text-align: right;"><i>Kopya: Dr. Strauss</i></p>

  <p style="text-align: right;"><i>Welberg Vakfı</i></p>
</body>
</html>
