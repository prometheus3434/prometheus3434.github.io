<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="baslik1"><b>MORON-DÂHİNİN NEREDE OLDUĞUNDAN KIZ KARDEŞİNİN HABERİ YOK</b></p>

  <p><i>(Daily Press ’e özel)</i></p>

  <p>Brooklyn, N. Y., Haziran 14 – Annesi Bayan Rose Gordon ile birlikte 4136 Marks Sokağı, Brookly, N.Y. adresinde oturan Bayan Norma Gordon ağabeyinin nerede olduğundan hiç haberi olmadığını söyledi. Bayan Gordon “ondan on yedi yıldır hiç haber almadık ve onu hiç görmedik,” dedi.</p>

  <p>Bayan Gordon, Beekman Üniversitesi Psikoloji Departmanı başkanının Charlie’yi bir deneyde kullanmak üzere izin istemek için kendisini aradığı geçen Mart ayına kadar ağabeyinin ölmüş olduğuna inandığını söyledi.</p>

  <p>“Annem bana onun Warren’a (Warren, Long Island’daki Warren Devlet Bakımevi) gönderilmiş olduğunu söylemişti,” diyen Bayan Gordon, “ve onun birkaç yıl sonra orada öldüğünü duymuştuk. Onun hayatta olduğu hakkında en ufak bir bilgimiz yoktu,” diye ekledi.</p>

  <p>Bayan Warren, ağabeyinin nerede olduğu hakkında bilgisi olan kişilerin ev adresinden aileyle temasa geçmesini rica etti.</p>

  <p>Eşi ve kızıyla birlikte yaşamayan baba Matthew Gordon ise, Bronx’ta bir berber dükkanı işletmektedir.</p>

  <p><br /></p>

  <p>Bir süre haberle ilgili yazıya baktım ve sonra ikinci sayfaya geri dönerek fotoğrafı tekrar inceledim. Onları nasıl anlatabilirim?</p>

  <p>Rose’un yüzünü hatırladığımı söyleyemem. Bu güncel fotoğraf çok net olmasına rağmen, onu hâlâ çocukluğumun sis perdesi arkasında görür gibiyim. Onu biliyorum ama onu tanımıyorum. Bir sokakta yan yana geçseydik onu tanımazdım, ama şimdi onun benim annem olduğunu bildiğim için bazı silik ayrıntıları çıkarabiliyorum – evet!</p>

  <p>Zayıf bir kadın o, abartılı hatları var. Sivri burunlu ve çeneli. Onun gevezeliklerini ve kuş gibi cırlamasını duyar gibiyim. Saçları ciddi bir topuz halinde arkada toplanmış. Koyu renk bakışlarıyla içimi deliyor. Beni kucağına almasını ve benim iyi bir çocuk olduğumu söylemesini istiyorum ama aynı zamanda da onun atacağı şaplaklardan korunmak için kaçmak... Onun resmine bakmak beni tir tir titretiyor.</p>

  <p>Ve Norma – o da ince yüzlü. Yüz hatları o kadar keskin değil, güzel ama anneme çok fazla benziyor. Saçlarının omuzlarına düşmesi onun görüntüsünü yumuşatıyor. İkisi birden oturma odasındaki koltuğa oturmuşlar.</p>

  <p>Bana o korkunç anıları hatırlatan şey Rose’un yüzüydü. O benim için iki kişi gibiydi ve onun ne zaman bu kişilerden hangisi olacağını hiç bilemiyordum. Belki bir el hareketiyle, bir kaş kaldırmayla veya bir surat asmayla bunu başkalarına belli edebiliyordu – örneğin kız kardeşim fırtınanın ne zaman gelmekte olduğunu bilirdi ve annemin heyheyleri geldiğinde ortalıklarda dolaşmazdı. Ben ise her zaman hazırlıksız yakalanırdım. Beni rahatlatması için ona geldiğim zaman bile, öfkesi benim üzerimde patlardı.</p>

  <p>Diğer zamanlarda şefkat gösterir, beni ılık bir banyo gibi sarar ve elleriyle saçlarımı ve alnımı okşardı. Onun şu sözleri çocukluğumun kapısının üzerine kazılı kalmıştı:</p>

  <p>O tüm diğer çocuklar gibi.</p>

  <p>O iyi bir çocuk.</p>

  <p>Şu anda gözlerimin önünde erimekte olan bir fotoğrafta kendimi babamla birlikte sepet biçiminde bir beşiğin üzerine eğilirken görüyorum. Babam beni elimden tutmuş ve bana “Bak, işte kardeşin burada. Ona dokunmamalısın, çünkü o daha çok küçük. Ama büyüdüğü vakit, senin de oynayacak bir kız kardeşin olacak,” demişti.</p>

  <p>Annemi beşiğin yanındaki kocaman bir yatakta yatarken görüyorum, bembeyaz ve solgun. Kolları, orkide desenli yorganın üzerine hamur gibi yayılmış. Başını endişeyle kaldırıyor. “Ona dikkat et, Matt–”</p>

  <p>Bu, onun bana karşı farklı davranmaya başlamasından önceydi. Şimdi düşünüyorum da bunun nedeni, o vakitler Norma’nın benim gibi olup olmayacağını henüz bilmiyor olmasıydı herhalde. Annemin sesi, dualarının kabul olunduğundan emin olmasından ve Norma’nın normal zeka belirtileri göstermesinden sonra değişmeye başlamıştı. Sadece sesi değil, bana dokunması, bakışı duruşu bile – her şeyi değişmişti. Sanki bedeninin manyetik kutupları yer değiştirmiş ve daha önce kendisine doğru çektiği şeyleri şimdi geri püskürtmeye başlamıştı. Şimdi görüyorum ki, Norma bizim bahçemizde bir çiçek gibi açtığında, ben yabani bir ot olmuştum. Sadece kimsenin beni görmediği köşelerde ve karanlık yerlerde yaşamama izin verilecekti.</p>

  <p>Annemin yüzünü gazetede görünce, aniden ondan nefret ettiğimi fark ettim. Benim bir moron olduğumu söyleyen ve onun benden uzaklaşarak en fazla sevgiye ihtiyacım olduğu vakit bana her geçen gün daha az sevgi vermesine neden olan o doktorlara, hocalara ve diğer insanlara inanmakta o kadar acele etmeseydi daha iyi olmaz mıydı?</p>

  <p>Şimdi onu görmenin ne faydası vardı? Benim hakkımda bana ne söyleyebilirdi ki? Ama yine de, merak ediyordum. Nasıl davranacaktı acaba?</p>

  <p>Onu görmek ve eskiden nasıl olduğumu öğrenmek için gerilere gitmeli miyim? Yoksa onu unutmalı mıyım? Geçmişi öğrenmeye değer mi? Ona şunları söylemek benim için neden bu kadar önemli? “Anne, bana bak. Ben artık geri zekalı değilim. Normalden de iyiyim. Ben bir dâhiyim” mi demeliyim ona?</p>

  <p>Onu aklımdan çıkarmaya uğraştıkça, başka anılar da geçmişten gelip şimdiki zamanı ve şimdiyi zehirlemeye başlıyor. İşte başka bir anı daha – ben çok daha büyükken...</p>

  <p>Bir kavga.</p>

  <p>Charlie yatakta yatıyor, tüm bedeni sıkı sıkıya örtüyle kaplı. Karanlıklar ve aydınlıklar dünyasını birleştirmek için yarı açık kapıdan içeriye sızan ince sarı ışığın dışında, odası karanlık. Charlie bir şeyler duyuyor, anlamadığı ama hissettiği... Çünkü kulaklarını tırmalayan bu seslerin ondan bahsettiklerini biliyor. Bu seslerin tonu, annesinin ve babasının ondan bahsettikleri zaman asılan yüzlerini her geçen gün biraz daha güçlü bir şekilde ona çağrıştırıyor.</p>

  <p>İnce ışık şeridinden sızan yumuşak tondaki o sesler, tartışma tonuna dönüştüğünde Charlie uyumak üzeredir. Annesinin her istediğini yaptırdığı isteri krizine dönüşme işaretleri veren o tiz sesini duyuyor. “Onun evden uzaklaştırılması gerek. Onun kızımla aynı evde kalmasını artık istemiyorum. Dr. Portman’ı çağır ve ona Charlie’yi Warren Devlet Bakımevi’ne göndermek istediğimizi söyle.”</p>

  <p>Babamın sesi sert ve sağlam. “Ama biliyorsun ki Charlie ona zarar veremez. Öyle yapmamız, bu yaştaki bir çocuk için büyük bir fark yaratmayacak.”</p>

  <p>“Nereden biliyorsun? Belki de o yaştaki bir çocuğun evin içinde öyle biriyle... onun gibi biriyle birlikte büyümesi sakıncalıdır.”</p>

  <p>“Dr. Portman dedi ki...”</p>

  <p>“Portman dedi ki! Portman dedi ki! Onun ne dediği umurumda bile değil! Böyle bir ağabeyi olmak bir çocuk için ne demek, bir düşün. Bütün bu yıllar boyunca hata etmişim, onun büyüyünce diğer çocuklar gibi olacağını sanmıştım. Şimdi bunu itiraf ediyorum. Onun evden uzaklaştırılması daha iyi olacak.”</p>

  <p>“Bir kızın oldu diye, onu artık istemediğine mi karar verdin?”</p>

  <p>“Bunun benim için kolay olduğunu mu sanıyorsun? İşleri benim için neden daha da zorlaştırıyorsun? Bütün bu yıllar boyunca insanlar bana onu evden uzaklaştırmamı söyledi. Ne diyeyim, haklıymışlar. Evet, onu göndermemiz gerek. Belki kendisi gibi olanların kaldığı bir ev onun için daha faydalı olur. Neyin doğru, neyin yanlış olduğunu artık bilmiyorum. Bütün bildiğim, kızımı onun için feda etmek istemediğim...”</p>

  <p>Charlie ikisinin arasında neler geçtiğini anlamamakla birlikte korkuyor ve etrafını saran karanlığı delmek istercesine gözleri açık bir vaziyette örtülerin altında gizleniyor.</p>

  <p>Ama şimdi onu görebiliyorum, gerçekten korkmuş değil o... Onu besleyen kişinin ani hareketlerinden ürken bir kuş veya sincap gibi sadece kendisini geriye çekiyor – istemsiz ve sezgisel olarak. Yarı açık kapıdan süzülen ışık aydınlık bir görüntü gibi geri geliyor. Örtülerin altına sığınmış olan Charlie’yi öyle görünce, onu rahatlatabilmeyi ve ona herhangi bir yanlış yapmadığını, annesinin bu davranış biçimini kız kardeşinin doğumundan önceki haline dönüştürmenin onun elinde olmadığını söylemek istiyorum. Orada, yatağın içinde yatmakta olan Charlie onların neler söylediğini anlamamıştır ama şimdi onları düşünmek canımı yakıyor. Eğer geçmişe geri dönmek mümkün olsaydı, anneme beni ne kadar incittiğini anlatabilirdim.</p>

  <p>Şimdi ona gitmenin zamanı değil. En azından kafamdaki sorunları çözmeden önce değil.</p>

  <p><br /></p>

  <p>Neyse ki, bir tedbir olarak bankadaki birikimimi New York’a gelir gelmez çekmiştim. Sekiz yüz seksen altı dolar beni uzun süre idare etmez belki ama kendimi toparlamak için biraz vaktim olacak.</p>

  <p>Times Meydanı’na sadece bir blok uzaklıkta, 41. Sokak üzerindeki Camden Oteli’ne yerleştim. New York! Onun hakkında neler neler okumuştum! Gotham... Eritme potası... Hudson-üzerindeki Bağdat. Işıklarla ve seslerle dolu bir şehir. Bütün hayatım boyunca metroyla birkaç durak ötede yaşamış ve çalışmış olmama rağmen Times Meydanı’na sadece tek bir kere – Alice’le birlikte – gelmiş olmam ne kadar inanılmazdı.</p>

  <p>Onu aramamak için kendimi güç tutuyorum. Birkaç kez aramaya yeltenip, sonra vazgeçtim. Ondan uzak durmam gerek.</p>

  <p>Kafamda yazmam gereken öyle çok karışık düşünce var ki... İlerleme raporlarımı kendime yazdığım müddetçe, hiçbir şey kaybolmayacak; kayıtlar eksiksiz olacak. Bir süre karanlıkta kalabilirler; ben de otuz yıldan fazla bir süre karanlıkta değil miydim? Ama şimdi yorgun hissediyorum kendimi. Dün uçakta hiç uyuyamadım ve gözlerimi açık tutamıyorum. Yarın kaldığım bu noktadan yeniden yazmaya başlarım.</p>

  <p><br /></p>

  <p><i><b>Haziran 16 –</b></i> Alice’i aradım, ama yanıt vermesini beklemeden telefonu kapattım. Bugün mobilyalı bir daire buldum. Doksan beş dolar, benim kira için harcamayı planladığımdan daha fazla bir miktar, ama bina Onuncu Cadde Kırk Üçüncü Sokak’ta ve kitap okumak ya da çalışmak için kütüphaneye on dakikada gidebiliyorum. Tuttuğum daire dördüncü katta, dört odası var, içinde bir de piyano var. Ev sahibesi bugünlerde kiralama servisinin onu geri alacağını söyledi ama ben belki de daha önce piyano çalmayı öğrenirim.</p>

  <p>Algernon çok tatlı bir ahbap. Yemek vakti gelince, kanat ayaklı, açılabilen küçük masanın üzerindeki yerini alıyor. Çubuk krakere bayılıyor, dün de ben TV’de futbol maçı seyrederken biramdan bir yudum aldı. Sanırım yaptığı tezahürat Yankeeler içindi.</p>

  <p>İkinci yatak odasındaki mobilyaların çoğunu sanırım çıkaracağım ve o odayı Algernon için kullanacağım. Şehir merkezinden ucuza bulabileceğim plastik kırpıntılarından ona üç boyutlu bir labirent yapmayı planlıyorum. Formda kaldığından emin olmak için ona karmaşık bazı labirentleri çözmeyi öğretmek istiyorum. Ama onu motive etmek için yiyecekten başka bir şey bulmayı deneyeceğim. Onu problem çözmeye teşvik edecek başka ödüller de olmalı diye düşünüyorum.</p>

  <p>Yalnız başıma olmak bana okuma ve düşünme fırsatı veriyor ve özellikle de anıların bana geri gelmeye başladığı şu sıralarda geçmişimi yeniden keşfedebiliyor, gerçekte kim ve ne olduğumu anlamaya çalışıyorum. Bir şeyler ters giderse, hiç olmazsa bunu başarmış olurum.</p>

  <p><br /></p>

  <p><i><b>Haziran 19 –</b></i> Bugün koridorun karşı tarafındaki komşum Fay Lillman’la tanıştım. Ellerim kollarım bakkaldan aldıklarımla dolu olarak eve geri geldiğimde, anahtarı almamış olduğumu fark ettim, ama bu arada binanın ön tarafındaki yangın merdiveninin oturma odamın penceresiyle koridorun karşı tarafındaki daireyi birleştirdiğini hatırladım.</p>

  <p>Radyonun sesi çok yüksek ve gürültülü geliyordu, o yüzden önce hafifçe sonra oldukça sert bir şekilde kapıya vurdum.</p>

  <p>“Girin! Kapı açık!”</p>

  <p>Kapıyı ittim ve donakaldım, çünkü pembe sutyen ve külot giymiş bir sarışın, bir şövalenin karşısına oturmuş resim yapıyordu.</p>

  <p>Kapıyı tekrar kapatırken “Özür dilerim!” diye yutkundum. Dışarıdan bağırdım. “Ben sizin koridorun karşı tarafındaki komşunuzum. Anahtarımı almamışım. Yangın merdivenini kullanarak pencereme ulaşmak istiyordum.”</p>

  <p>Kapı sonuna kadar açıldı ve yüz yüze geldik. İç çamaşırları hâlâ üzerindeydi. Kalçalarına dayadığı ellerinde birer fırça tutuyordu.</p>

  <p>“Girin diye seslendiğimi duymadınız mı?” Elini sallayarak içeriye girmemi işaret etti ve bir karton dolusu çöpü ayağıyla bir kenara ittirdi. “Şunların üstünden atlayarak girin.”</p>

  <p>Giyinik olmadığını unuttuğunu – veya bunun farkında olmadığını – düşünmüştüm, o yüzden nereye bakacağımı bilemiyordum. Bakışlarımı ondan uzakta tutmaya çalışıyor, duvarlarda, tavana, daha doğrusu onun dışındaki her yere bakıyordum.</p>

  <p>Dairesinin içi tam bir rezaletti. Düzinelerce minik katlanır çerez masası ve bunların üzerinde de, çoğu kurumuş yılan görüntüsünü almış, sıkılmış boya tüpleri vardı, ama tüplerin bazılarından dipdiri, renkli şeritler sızmaktaydı. Boya tüpleri, fırçalar, tenekeler, paçavralar, çerçeve ve tuval parçaları her bir yana dağılmıştı. Havaya ağır bir boya, bezir yağı ve terebentin kokusu sinmişti – ama birkaç dakika sonra burnuma hafiften bir bayat bira kokusu da geldi. İçi aşırı doldurulmuş üç sandalye ve iğrenç yeşil renkli bir koltuğun üstü, giysilerle doluydu ve yerde ayakkabılar, çoraplar ve iç çamaşırları yatıyordu. Sanki yürürken soyunmak ve her adımda yerlere bir şeyler fırlatmak gibi bir âdeti vardı bu kızın. Her bir taraf ince bir toz tabakasıyla kaplıydı.</p>

  <p>“Ah, siz Bay Gordon’sunuz,” dedi beni baştan aşağı süzerek. “Buraya taşındığınızdan beri sizi bir kez görmek için can atıyordum. Otursanıza.” Sandalyelerden birinin üzerinden bir tomar giysiyi çekip aldı ve zaten kalabalık olan koltuğun üzerine fırlattı. “Demek sonunda komşularınızı ziyaret etmeye karar verdiniz. İçecek bir şey vereyim mi?”</p>

  <p>Bir şeyler söylemiş olmak için “Siz bir ressamsınız,” diye bir şeyler geveledim. Giyinik olmadığını her an fark edeceği ve çığlık atarak yatak odasına kaçacağı korkusu içindeydim. Gözlerimi oraya buraya çeviriyor, onun dışındaki her şeye bakıyordum.</p>

  <p>“Ne tür bira içersiniz? Yemeklik şerinin dışında evde başka bir şey yok şu anda. Yemeklik şeri istemezsiniz, öyle değil mi?”</p>

  <p>“Kalamam,” dedim, kendime hakim olarak ve bakışlarımı çenesinin sol tarafındaki benden ayıramadan. “Anahtarımı almayı unutmuşum. Yangın merdiveninden geçmek istiyordum. Pencerelerimizi bu merdiven birleştiriyor da...”</p>

  <p>“Ne zaman isterseniz,” diye beni temin etti. “O berbat, patentli kilitler insanın başına dert oluyor. Ben de burada yaşamaya başladığım ilk hafta boyunca tam üç kez böyle kapıda kalmıştım – bir keresinde koridorda tam yarım saat boyunca çırılçıplak beklemek zorunda kaldım. Sütü almak için kapıyı açmıştım ki, kahrolası kapı pat diye arkamdan kapandı. Kahrolası kilidi çekip kopardım ve o zamandan beri de kapının kilidi yok.”</p>

  <p>Suratımı asmış olmalıyım ki, gülmeye başladı. “Bu lanet olası kilitlerin neler yaptığını anladınız mı şimdi? İnsanı kapıda bıraktırırlar ve pek bir şey korudukları da söylenemez, öyle değil mi? Geçen yıl bu kahrolası binada tam on beş daire soyuldu, bunların hepsi de güya kilitli dairelerdi. Benim kapım hep açık olmasına rağmen bugüne kadar kimse buraya girmedi. Aslına bakarsanız, girselerdi de burada dişe dokunacak bir şey zaten pek bulamazlardı.”</p>

  <p>Benimle bira içmek için ısrar edince, sonunda kabul ettim. Mutfağa bira almak için gidince, odayı yeniden incelemeye başladım. Arkamda kalan duvarın tamamen temizlenmiş olduğunu daha önceden fark etmemiştim – tüm eşyalar odanın bir tarafına veya ortasına doğru çekilmişti, böylece (altındaki tuğlalar meydana çıkacak şekilde sıvası dökülmüş olan) duvar bir sanat galerisi görevi görüyordu. Tablolar tavana kadar üst üste yığılmıştı veya yerde birbirine dayanmış şekilde duruyordu. Bunların bazıları kendi portreleriydi, iki tane de nü vardı. Ben içeri girdiğimde şövalenin üzerinde çalışmakta olduğu tablo, onu yarı beline kadar gösteren bir nü idi. Bu tabloda saçlarını (şimdi olduğu gibi sarı örgülerini bir taç halinde başının üzerinde toplamamıştı) omuzlarına kadar açık bırakmıştı. Uzun dalgalı saçlarının bir kısmını önüne doğru dökmüştü, bir kısmı da göğüslerinin arasında duruyordu. Uçları gerçekçi olamayacak kadar lolipop kırmızısı olan memelerini kalkık ve diri olarak yansıtmıştı. Onun birayla geri dönmekte olduğunu fark edince, şövalenin yanından aceleyle uzaklaştım, ayağım yerdeki kitaplara takıldı ama duvardaki küçük sonbahar manzarasıyla ilgileniyormuş gibi yapmayı başardım.</p>

  <p>Partal bir sabahlık giymiş olduğunu görünce içim rahatladı – gerçi sabahlığın üzerinde yanlış yerlerde pek çok delik vardı – ve ilk kez ona doğrudan bakabildim. Gerçek anlamda güzel sayılmazdı belki ama mavi gözleri ve küstah bir şekilde minik ve kalkık olan burnu, ona gürbüz ve atletik hareketleriyle bağdaşmayan bir kedi havası veriyordu. Otuz beş yaşlarında olmalıydı, narin ve orantılı bir yapısı vardı. Biraları parke zeminin üzerine koydu, koltuğun önünde onların yanına kıvrıldı ve aynısını yapmam için bana da işaret etti.</p>

  <p>“Yeri sandalyelerden daha rahat buluyorum,” dedi birasını tenekeden içerken. “Ya siz?”</p>

  <p>Bunu hiç düşünmediğimi söyledim, güldü ve benim dürüst bir ifadem olduğunu söyledi. Kendisinden söz etmek ister gibi bir havası vardı. Greenwich Köyü’nden uzak duruyormuş, çünkü eğer oraya giderse resim yapmak yerine bütün gününü barlarda ve kafelerde geçirirmiş. “Burası daha iyi, en azından sahtekarlardan ve amatörlerden uzaktayım. Burada ne istersem onu yapıyorum ve kimse yanıma gelip dudak bükmüyor. Sen o dudak bükücülerden değilsin, değil mi?”</p>

  <p>Pantolonuma ve ellerime yapışan pütürlü tozları fark etmemiş gibi davranarak omuz silktim. “Sanırım hepimiz bazı şeylere dudak bükeriz. Örneğin siz de sahtekarları ve amatörleri küçümsüyorsunuz.”</p>

  <p>Bir süre sonra artık kendi daireme geçmem gerektiğini söyledim. Bir yığın kitabı pencerenin önünden çekti ve ben de gazetelerin ve boş bira tenekeleriyle dolu kesekağıtlarının üzerine tırmandım. İçini çekerek, “Bir ara,” dedi, “bunların depozitosunu almaya gitmem gerek.”</p>

  <p>Pencerenin eşiğine çıktım ve oradan yangın merdivenine geçtim. Penceremi açtıktan sonra market poşetlerini almak üzere geri döndüm, ama daha ona teşekkür etmeye fırsat bulamadan benim arkamdan yangın merdivenine çıktı. “Sizin evinizi de bir görelim bakalım. Oraya hiç girmedim. Sizden önce orada Wagner kız kardeşler oturuyordu, bana günaydın bile demezlerdi.” Benim arkamdan pencereden sürünerek geçti ve çıkıntının üzerine oturdu.</p>

  <p>“İçeri buyurun,” dedim elimdeki son market poşetini de masanın üzerine koyarken.</p>

  <p>“Aman Tanrım! Bu kadar tertipli bir ev daha önce hiç görmedim. Kendi başına yaşayan bir erkeğin evini bu denli düzenli tutacağını kim hayal edebilir ki?”</p>

  <p>“Her zaman böyle değildim,” diye özür diledim. “Buraya taşındığımdan beri böyle oldum. Burası ben geldiğimde de böyle tertipliydi ve ben de aynen öyle muhafaza etmek için kendimi zorunlu hissettim. Şimdi bir şeyin yeri değişse, rahatsız oluyorum.”</p>

  <p>Pencerenin eşiğinden inerek etrafı kolaçan etmeye başladı.</p>

  <p>Aniden, “Hey,” dedi, “dans etmeyi sever misin? Yani–” Kollarını uzattı ve bir Latin ritimli bir şarkı mırıldanarak karmaşık adımlar atmaya başladı. “Bana dans ettiğini söyle ve şuracıkta bir âlem yapayım.”</p>

  <p>“Sadece fokstrot yapmayı bilirim, “ dedim, “ama iyi yapıyor filan değilim.”</p>

  <p>Omuzlarını silkti. “Ben dans etmeye bayılırım, ama tanıştığım insanların hiçbiri – yani benim beğendiklerim – iyi dans edemiyorlar. O yüzden arada bir cicilerimi giyip kendimi şehir merkezindeki Stardust Dans Salonu’na atıyorum. Oraya takılan heriflerin çoğu tüyler ürperticidir ama iyi dans ederler.”</p>

  <p>Etrafa bakınırken içini çekti. “Bu kadar kahrolası bir şekilde düzenli olan yerlerde hoşuma gitmeyen şeyi sana söyleyeyim mi? Bir sanatçı olarak... Beni sinirlendiren şey çizgilerdir. Duvarlardaki, yerlerdeki, köşelerde kutulara dönüşen düz çizgiler – bunlar bana tabutları hatırlatıyor. Benim için bu kutulardan kurtulmanın tek yolu var, bir iki tek atmak. O zaman bütün çizgiler dalgalı ve kıvrımlı olmaya başlıyor ve ben dünya hakkında daha iyi şeyler hissetmeye başlıyorum. Her şey böyle dümdüz, çizgi gibi olduğu vakit, ruh sağlığım bozuluyor. Böö! Burada yaşıyor olsaydım bütün gün içmem gerekirdi.”</p>

  <p>Aniden dönüverdi ve yüz yüze geldik. “Baksana, bana ayın yirmisine kadar bir beşlik verebilir misin? Nafaka çekim o gün gelecek. Genellikle böyle olmaz, ama geçen hafta bir sorun yaşadım da.”</p>

  <p>Ben daha ağzımı açamadan, bir çığlık attı ve köşedeki piyanoya doğru atıldı. “Ben de bir zamanlar piyano çalardım. Birkaç kez sizin de bir şeyler tıngırdattığınızı duydum ve kendi kendime bu adam acayip iyi dedim. İşte daha görmeden önce sizinle tanışmak istememin nedeni bu. O kadar uzun zamandan beri piyano çalmadım ki...” Ben kahve yapmak için mutfağa giderken, o da piyanonun başına oturmuş, aletin etini kemiğinden ayırmaya başlamıştı.</p>

  <p>“İstediğiniz vakit gelip pratik yapabilirsiniz,” dedim. İçinde yaşadığım yerle ilgili olarak neden birden bu kadar özgür davrandığımı bilmiyorum, ama karşısındaki insandan katışıksız cömertlik bekleyen bir şey vardı onda. “Ön kapıyı henüz açık bırakmıyorum ama pencere kilitli değil ve ben burada olmasam bile yapmanız gereken tek şey yangın merdivenlerini tırmanmak. Kahvenize süt ve şeker ister misiniz?”</p>

  <p>Yanıt vermeyince, oturma odasına geçip baktım. Orada değildi, pencereye doğru ilerlediğimde Algernon’un odasından gelen sesini duydum.</p>

  <p>“Hey, bu da nesi?” benim yaptığım üç boyutlu, plastik labirenti inceliyordu. İyice baktıktan sonra bir çığlık daha attı. “Modern yontuculuk! Kutular ve düz çizgiler!”</p>

  <p>“Bu özel bir labirent,” diye izah ettim. “Algernon için yaptığım karmaşık bir öğrenme aygıtı.”</p>

  <p>Ama o heyecanla labirentin etrafında dolanıp duruyordu. Modern Sanatlar Müzesi’nde böyle bir şey için deli olurlar.”</p>

  <p>“Bu bir yontu değil,” diye ısrar ettim. Algernon’un içinde yaşadığı kafesin labirentin içine açılan kapısını açtım ve onun labirentin içine girmesini bekledim.</p>

  <p>“Aman Tanrım!” diye fısıldadı. “İçinde <i>canlı unsur</i> olan bir yontu. Charlie, hurda arabalardan ve teneke konserve kutularından beri bu alandaki en müthiş başarı bu.”</p>

  <p>Ona izah etmeye çalıştım, ama bu canlı unsurun yontu dünyasında bir çığır açacağını söylemekte ısrar ediyordu. Vahşi gözlerindeki pırıltıyı görene kadar benimle dalga geçtiğini anlamadım. “Bu, kendi kendine varlığını sürdüren bir sanat türü olabilir,” dedi. “Sanatseverler için yaratıcı bir deneyim, yani. Bir fare daha alırsın ve bunların bebekleri olunca, bir tanesini hep canlı unsuru üretmesi için tutarsın. Böylece eserin ölümsüz olur ve bütün o sosyetik kişiler sohbetlerinde böbürlenmek için bunun bir kopyasını satın alırlar. Buna nasıl bir ad vermeyi düşünüyorsun?”</p>

  <p>“Tamam,” dedim iç çekerek, “teslim oluyorum.”</p>

  <p>“Hayır,” diyerek suratını astı. Algernon’un hedef kutuya giden yeri bulduğu plastik kubbenin üzerine hafifçe birkaç kez vurdu. “<i>Teslim oluyorum</i> bana göre fazla klişe. Şöyle desen nasıl olur? <i>Hayat dediğin şey nedir ki? Labirentlerden oluşan bir kutu...</i> ”</p>

  <p>“Sen delirmişsin!” dedim.</p>

  <p>“Evet, kesinlikle!” Kendi etrafında dönerek bir reverans yaptı. “Ne zaman fark edeceğini merak ediyordum.”</p>

  <p>Tam o sırada kahve taştı.</p>

  <p>Kahvesinin yarısına geldiğinde, yutkundu ve sergide tanıştığı biriyle yarım saat sonra bir randevusu olduğunu, gitmesi gerektiğini söyledi.</p>

  <p>“Biraz para istemiştin,” dedim.</p>

  <p>Yarı açık duran cüzdanıma doğru bir hamle yaptı ve oradan beş dolarlık bir banknot çekip çıkardı. “Gelecek haftaya kadar,” dedi, “çekim gelene kadar... Milyonlarca teşekkürler.” Parayı buruşturdu, Algernon’a bir öpücük fırlattı ve ben daha ağzımı bile açamadan yangın merdivenine açılan pencereden dışarı çıkarak ortadan kayboldu, Orada durup salak salak onun gidişini seyrettim.</p>

  <p>Öyle alımlıydı ki... Öyle hayat dolu ve heyecanlıydı ki... Sesi, gözleri – onunla ilgili her şey davetkardı. Ve şu pencerenin dışında ve benden sadece bir yangın merdiveni uzaklıkta yaşıyordu.</p>

  <p><br /></p>

  <p><i><b>Haziran 20 –</b></i> Belki de babamı görmek için acele etmemeliydim; veya onu görmeye hiç gitmemeliydim. Bilmiyorum. Hiçbir şey beklediğim gibi gelişmiyordu. Babamın Bronx’da bir yerde bir berber dükkanı açtığını duymuştum, dolayısıyla onu bulmak zor olmayacaktı. Onun New York’taki bir tedarikçi firmaya mal sattığını hatırlıyordum. Bu bilgi beni, Bronx’taki Wentworth Sokağı üzerinde <i>Gordon’un Berber Dükkan</i>ı adı altında bir berber dükkanı hesabı olan Metro Berber Dükkanı Malzemelerine götürdü.</p>

  <p>Babam her zaman kendi berber dükkanını açmaktan bahsederdi. Bu satış işinden nasıl nefret ediyordu! Bu konuda evde ne savaşlar yaşanmıştı! Annem, satıcılık işinin en azından saygın bir meslek olduğunu ama kocasının bir berber olmasını asla kabul edemeyeceğini bağırır dururdu. Ve oh, Margaret Phinney “berberin karısı” oldu diye ona kim bilir nasıl kıs kıs gülerdi? Ya kocasının Uyarı Sistemi Kazaları Şirketi’nin denetçisi olduğunu iddia eden Lois Meiner’e ne demeli? Burnu zaten Kaf dağında olan bu kadın, onu küçümsemez miydi?</p>

  <p>Babam satıcı olarak çalıştığı ve (özellikle de <i>Satıcının Ölümü</i> oyununun film versiyonunu seyrettikten sonra) her bir gününden nefret ettiği bütün o yıllar boyunca, kendi işinin patronu olmayı hayal edip durmuştu. Bu konu, para biriktirmekten bahsettiği ve benim saçlarımı bodrum katında tıraş ettiği daha o zamanlar onun aklına takılmış olmalıydı. İyi kestiğini söyleyip böbürlenirdi, Scales Caddesi’ndeki o ucuz berberlerde kestireceğimden çok daha iyisini yaptığını söylerdi. Annemi terk ettiği gün, satıcılık işini de terk etmişti ve ben ona bu yüzden saygı duyuyordum.</p>

  <p>Onu görme fikri beni heyecanlandırıyordu. Onunla ilgili anılarım sıcacıktı. Babam beni olduğum gibi kabul etmeye razıydı. Norma’dan önce: Evdeki tartışmalar eğer para veya komşuları etkilemekle ilgili değilse, benimle ilgili olurdu. Babam bu tartışmalarda benim öteki çocuklar gibi olmaya zorlanmamamı ve rahat bırakılmamı savunurdu. Norma’dan sonra: Diğer çocuklar gibi olmasam da, kendime ait bir hayatım olmasından yana tavır almıştı. Hep beni savunmuştu. Onun yüzündeki ifadeyi görmek için sabırsızlanıyordum. Bir şeyler paylaşabileceğim biriydi o benim için.</p>

  <p>Wentworth Sokağı, Bronx’un harap bir bölgesindeydi. Sokaktaki dükkanların çoğunun vitrinlerinde “Kiralık” levhası vardı ve bazıları da kapalıydı. Ama otobüs durağının olduğu bloğun ortalarındaki bir dükkanın penceresinde, şeker renkli ışıklar çıkararak dönen bir berber işareti gözüme çarptı.</p>

  <p>Dükkanda, cama en yakın sandalyede oturmuş dergi okuyan berberin dışında kimsecikler yoktu. Başını kaldırıp bana baktığında babamı tanıdım – eskisi gibi tıknaz ve kırmızı yanaklıydı ama çok daha yaşlanmıştı. Saçları dökülmüş ve şakakları iyice kırlaşmıştı. Ama babamın ta kendisiydi. Beni kapıda görünce, elindeki dergiyi bir kenara fırlattı.</p>

  <p>“Beklemeyeceksiniz. Sizi hemen alıyorum.”</p>

  <p>Tereddüt ettim. Bunu yanlış algıladı. “Genellikle bu saatlerde açık olmayız, bayım,” dedi. “Düzenli müşterilerimden birinin randevusu vardı ama gelmedi. Ben de kapatmak üzereydim. Dinlendirmek için ayaklarımı uzatmış olduğum için şanslısınız. Burası, Bronx’taki en iyi saç kesimini ve sakal tıraşını yapan yerdir.”</p>

  <p>Dükkanın içine girince, o da etrafta koşuşturmaya başladı. Makaslarını, taraklarını ve temiz bir havlu çıkardı.</p>

  <p>“Gördüğünüz gibi her şey tertemizdir. Bu civardaki berber dükkanları için aynı şeyi söylemek mümkün değil tabii. Saç ve sakal tıraşı mı?”</p>

  <p>Koltuğa yerleştim. Ben onu bu kadar iyi tanımışken, onun beni tanımamış olması inanılır gibi değildi. Ama bir yandan da on beş yıldır beni görmediğini kendime hatırlatıyordum ve görünüşüm özellikle de son bir iki ay içinde çok değişmişti. Boynuma çizgili bir havlu sardıktan sonra aynadaki aksimi inceledi, yüzünde hafiften bir tanıma ifadesi görür gibi oldum.</p>

  <p>Sendikanın verdiği fiyat listesine bakarak, “Hepsini istiyorum,” dedim. “Saç kesimi, sakal tıraşı, şampuan, güneş yanığı...”</p>

  <p>Kaşları yukarıya doğru kalktı.</p>

  <p>“Çok uzun zamandır görmediğim birisiyle buluşacağım,” diye açıkladım. “Ona çok iyi görünmek istiyorum da...”</p>

  <p>Onun benim saçımı kesmesi dehşet verici bir olaydı. Usturayı kayışa sürterek bileylerken çıkan kulak tırmalayıcı mırıltı tüylerimi diken diken etti. Eliyle başımı yumuşakça arkaya doğru itti ve ustura boğazımın üzerinde gidip gelmeye başladı. Gözlerimi kapatıp bekledim. Yeniden ameliyat masasına yatmış gibi hissediyordum.</p>

  <p>Aniden boğaz adalemde bir düğümlenme, sonra da hiçbir ikaz vermeden bir seğirme oldu. Ustura tam ademelmasının üzerinden boğazıma bir çentik attı.</p>

  <p>“Hey!” diye bağırdı. “Yüce Tanrım... rahat durun. Hareket ettiniz. Hey, çok özür dilerim.”</p>

  <p>Bir havluyu muslukta ıslatmak için koşturdu.</p>

  <p>Aynadan o parlak kırmızı baloncuğu ve boğazımdan aşağıya inen ince çizgiyi seyrediyordum. Ama o, çizgi boğazımdaki havluya ulaşmadan yetişti. Heyecan içindeydi ve çok mahcup görünüyordu.</p>

  <p>Onun gibi kısa ve iri cüsseli biri için çok atik olan hareketlerini izlerken, bu aldatmaca için suçluluk hissi duymaya başladım. Kim olduğumu ona söylemek istiyordum. O zaman kollarını omzuma koyacak ve ikimiz eski günlerden bahsedebilecektik. Ama boğazımdaki kesiğin üzerine kan durdurucu bir tozla kompres yapmasını bekledim.</p>

  <p>Beni sessizce tıraş ettikten sonra bronzlaşma lambasını koltuğumun yanına getirdi. Gözlerimin üzerine hamamelisle ıslattığı soğuk, beyaz tamponlar yerleştirdi. Orada otururken, içimdeki o kıpkırmızı karanlıkta, beni evden alıp götürdüğü o son gecede neler olup bittiğini olduğu gibi gördüm.</p>

  <p>Charlie diğer odada uyuyor ama annesinin çığlıklarıyla uyanıyor. Kavga sesleri arasında uyumayı öğrenmiş – çünkü bunlar bu evde günlük olaylar... Ama bu gece bu isteri krizinin çok önemli bir nedeni var gibi görünüyor. Yastığına gömülüp dinlemeye koyuluyor.</p>

  <p>“Elimde değil! O buradan gitmeli! Kızımızı da düşünmemiz gerek. Çocuklar alay ettiği için onun her gün okuldan ağlayarak eve gelmesine izin veremem. Ağabeyi yüzünden normal bir hayat yaşama şansını onun elinden alamayız.”</p>

  <p>“Ne yapmak istiyorsun? Onu sokağa mı atalım?”</p>

  <p>“Buradan uzaklaştıralım. Onu Warren Devlet Bakımevi’ne gönderelim.”</p>

  <p>“Bu konuyu sabah konuşsak...”</p>

  <p>“Hayır. Senin bütün yaptığın konuşmak, konuşmak, konuşmak... Başka bir şey yaptığın yok. Onu bir gün dahi burada istemiyorum. Onu şimdi – bu gece götürmelisin.”</p>

  <p>“Deli olma, Rose. Bu saatte ne yapılabilir ki? Çok bağırıyorsun, herkes seni duyacak.”</p>

  <p>“Umurumda bile değil. O bu gece bu evden çıkacak. Ona bakmaya bile tahammül edemiyorum artık.”</p>

  <p>“Çekilmez oluyorsun, Rose. Ne yaptığını sanıyorsun sen?”</p>

  <p>“Seni uyarıyorum. Onu al ve buradan götür.”</p>

  <p>“İndir o bıçağı!”</p>

  <p>“Kızımın hayatının mahvolmasına izin vermeyeceğim.”</p>

  <p>“Sen delisin. Bırak o bıçağı.”</p>

  <p>“Ölsün daha iyi. Asla normal bir hayat yaşayamayacak. Daha iyi olur eğer...”</p>

  <p>“Sen çıldırmışsın. Tanrı aşkına, kendine hakim ol!”</p>

  <p>“O zaman al götür onu. Şimdi – bu gece.”</p>

  <p>“Tamam. Bu gece onu Herman’a götüreyim ve belki yarın onu Warren Devlet Bakımevi’ne yerleştirmenin bir yolunu buluruz.”</p>

  <p>Sonra sessizlik. Karanlığın içinde, evin üzerinden bir ürperti geçtiğini hissediyorum. Sonra babasının sesi geliyor, annesininkinden daha az panik dolu. “Onun yüzünden neler yaşadığını biliyorum ve korkuların nedeniyle seni suçlayamam. Ama kendine hakim olmak zorundasın. Onu Herman’a götüreceğim. Bu seni tatmin edecek mi?”</p>

  <p>“Benim de tüm istediğim bu. Kızının da bir yaşam hakkı var, öyle değil mi?”</p>

  <p>Matt, Charlie’nin odasına geliyor, onu giydiriyor ve oğlan olan biteni anlamasa da, korkuyor. Kapıdan çıkarlarken, annesi başka bir tarafa bakıyor. Belki de, çocuğun artık onun hayatından çıktığına – artık var olmadığına – kendisini inandırmak istiyor. Dışarı çıkarlarken Charlie mutfak masasının üzerinde, annesinin rosto keserken kullandığı uzun et bıçağını görüyor ve içinde, annesinin onun canını yakmak istediğine dair belli belirsiz bir his uyanıyor. Annesi ondan bir şey alıp Norma’ya vermek konusunda çok kararlı.</p>

  <p>Geri dönüp ona baktığında, onun yerden bir bez alarak mutfaktaki musluk taşını temizlediğini görüyor...</p>

  <p><br /></p>

  <p>Saç kesimi, sakal tıraşı, bronzlaşma işi ve diğer işlemler bittikten sonra koltukta gevşemiş bir şekilde oturmayı sürdürdüm. Kendimi hafiflemiş, temizlenmiş ve çekici hissediyordum. Matt boynumdaki havluyu çekip çıkardı ve saçımın arkasını görmem için ikinci bir ayna tuttu. Ön aynaya bakıp kendimi arka aynada görmek tuhaf bir duyguydu. Matt’in bir ara elinde tuttuğu aynayı hafifçe eğmesiyle birlikte oluşan açı, müthiş bir derinlik illüzyonu oluşturdu; sanki ucu bucağı olmayan koridorlardaydım... Kendime bakıyordum... Kendime bakıyordum... Kendime bakıyordum... Kendime...</p>

  <p>Hangi kendime? Ben kimdim?</p>

  <p>Ona hiçbir şey söylememeyi düşündüm. Bilmesi ne işe yarayacaktı ki? Buradan çıkıp gitmeli ve kim olduğumu ona açıklamamalıydım. Sonra, onun bilmesini istediğimi hatırladım. Benim hayatta olduğumu ve bir birey olduğumu kabul etmesi gerekiyordu. Ertesi gün dükkanına gelen müşterilerine sakal ve saç tıraşı yaparken benimle ilgili hava atmasını istiyordum. O zaman her şey daha gerçek olurdu. Benim onun oğlu olduğumu bilirse, işte o zaman ben de tam anlamıyla birisi, bir birey olacaktım.</p>

  <p>“Sakallarımı tıraş ettiğinize göre, belki şimdi beni tanıyabilirsiniz,” dedim ayağa kalkarken. Beni tanıdığına dair bir işaret vermesini bekliyordum.</p>

  <p>Suratını astı. “Kimsin sen? Bu bir şaka mı?”</p>

  <p>Ona şaka yapmadığımı ve dikkatlice bakarsa ve iyice düşünürse benim kim olduğumu bilebileceğini söyledim. Omuzlarını silkti ve makaslarıyla taraklarını toparlamaya koyuldu. “Tahmin oyunlarına girişecek zaman değil,” dedi. “Dükkanı kapatma saati yaklaştı. Borcunuz üç dolar elli sent.”</p>

  <p>Beni tanımadıysa ne olmuştu sanki? Bu belki de gülünç bir fanteziydi. Elini uzatmış parasını bekliyordu, ama ben cüzdanıma davranmadım. Beni hatırlamalıydı. Beni bilmesi, tanıması gerekiyordu.</p>

  <p>Ama hayır – tabii ki hayır – öyle bir şey olmadı. Ağzımda ekşi bir tat oluşmuş ve avuçlarım terlemeye başlamıştı. Biraz sonra kusacağımdan emindim, ama bunu onun önünde yapmak istemiyordum.</p>

  <p>“Hey, iyi misiniz?”</p>

  <p>“Evet... Biraz... Bekleyin...” Krom kaplı sandalyelerden birine doğru tökezleyerek gittim ve kanın başıma geri gelmesi için öne eğildim. Güçlükle nefes alıyordum. Midem çalkalanıp duruyordu. Oh, Tanrım, lütfen şimdi bayılmayayım. Onun önünde rezil olmama izin verme.</p>

  <p>“Su... Biraz su, lütfen...” Aslında sudan çok onun oradan uzaklaşmasını istiyordum. Onca yıldan sonra beni öyle görmesini istemiyordum. Elinde bir bardak suyla geri geldiğinde, kendimi biraz daha iyi hissetmeye başlamıştım.</p>

  <p>“Alın, bunu için. Biraz dinlenin. Hemen iyileşirsiniz.” Serin suyu yudumlarken gözlerini bana dikti ve aklından yarı yarıya çıkmış olan bazı anılarıyla boğuştuğunu görür gibi oluyordum. “Ben sizi gerçekten bir yerlerden tanıyor muyum?” diye sordu.</p>

  <p>“Hayır... İyiyim. Birkaç dakika içinde giderim.”</p>

  <p>Ona nasıl söyleyebilirdim? Ne söyleyecektim ki? Hey, bana bir baksana, ben Charlie’yim, defterden sildiğin oğlunum mu diyecektim? Seni suçluyor filan değilim ama işte buradayım, her zamankinden çok daha iyi bir şekilde hem de... Beni sına. Bana sorular sor. Yirmi dil biliyorum, eski ve yeni olmak üzere; bir matematik dehasıyım ve ben öteki dünyaya göçtükten sonra bile beni hatırlayacakları bir piyano konçertosu yazıyorum.</p>

  <p>Ona bunları nasıl söyleyebilirdim?</p>

  <p>Bu dükkanda oturup, onun başımı okşayarak “Aferin, iyi çocuk,” demesini beklemek kadar gülünç bir şey olamazdı. Onun onayını bekliyor, ayakkabımın bağcıklarını bağlamayı ve süveterimi iliklemeyi öğrendiğim vakit yüzünde beliren o mutlu parıltıyı görmek istiyordum. Ben buraya onun yüzündeki o ifadeyi görmek için gelmiştim, ama bunun olmayacağını biliyordum.</p>

  <p>“Bir doktor çağırmamı ister misiniz?”</p>

  <p>Ben onun oğlu değildim. O çocuk başka bir Charlie idi. Zeka ve bilgi sahibi olmak beni değiştirmişti ve benim bu şekilde gelişmem kendisini küçülttüğü için – fırındaki diğer insanlar gibi – o da benden nefret edecekti ve ben bunu istemiyordum.</p>

  <p>“İyiyim,” dedim. “Size sorun yarattığım için özür dilerim.” Ayağa kalkarak bacaklarımı sınadım. “Yediğim bir şeyden olmalı. Siz dükkanınızı kapatın.”</p>

  <p>Kapıya doğru ilerlerken, arkamdan sert bir şekilde seslendi. “Hey, bekle bir dakika bakalım!” Gözleri benimkilere şüpheyle bakıyordu. “Ne iş çeviriyorsun sen?”</p>

  <p>“Anlayamadım.”</p>

  <p>Elini uzatmış, başparmağıyla işaret parmağını birbirine sürtüyordu. “Bana üç elli borcun var.”</p>

  <p>Ödemeyi yaparken özür diledim, ama samimiyetime inanmadığını görebiliyordum. Ona beş dolar verdim, üstünü saklamasını söyledim ve arkama bakmadan berber dükkanını aceleyle terk ettim.</p>

  <p><br /></p>

  <p><i><b>Haziran 21 –</b></i> Üç boyutlu labirente giderek daha karmaşık zaman sekansları ekledim, ama Algernon bunları da kolaylıkla öğreniyor. Onu su veya yiyecekle motive etmeye de gerek kalmadı. Problemi çözebilmek adına öğreniyor gibi görünüyor – başarılı olmak, onun için yeterli bir ödül olmuş gibi.</p>

  <p>Ama Burt’ün de toplantıda söylediği gibi, davranışlarında çelişki var. Bazen koştuktan sonra ve hatta koşarken bile, öfkelenerek kendisini labirentin duvarlarına fırlatıyor veya bir kenara kıvrılıp işbirliği yapmayı reddediyor. Bu bir hüsran belirtisi mi? Yoksa daha da derin başka bir duygu mu?</p>

  <p><br /></p>

  <p><i><b>Akşamüstü 5:30 –</b></i> O çılgın Fay bugün akşamüstü elinde beyaz bir dişi fareyle yangın merdiveninden çıkageldi. Bu yalnız yaz gecelerinde Algernon’a arkadaşlık etsin diye getirdiğini söylediği fare, Algernon’un yarısı kadardı. Süratle benim itirazlarımın üstesinden geldi ve Algernon’un bir arkadaşının olmasının onun için iyi olacağına dair beni süratle ikna etti. Küçük “Minnie”nin sağlıklı ve iyi ahlaklı olduğuna kanaat getirdikten sonra ben de itiraz etmekten vazgeçtim. Bir dişiyle karşı karşıya geldiğinde ne yapacağını da ayrıca merak ediyordum. Ama Minnie’yi Algernon’un kafesine koyar koymaz, Fay beni kolumdan yakalayarak odanın dışına çıkardı.</p>

  <p>“Sende hiç romantizm yok mu?” dedi. Radyoyu açtı ve meydan okur gibi bana doğru gelmeye başladı. “Sana en güncel adımları öğreteceğim.”</p>

  <p>Fay gibi bir kıza insan nasıl kızılabilir ki?</p>

  <p>Her neyse, Algernon artık yalnız olmadığı için, ben de mutluyum.</p>

  <p><br /></p>

  <p><i><b>Haziran 23 –</b></i> Dün gece geç vakit koridorda gülüşme sesleri duydum, daha sonra birisi kapıma vurdu. Fay ve bir adam...</p>

  <p>“Merhaba, Charlie,” diye kıkırdadı beni görünce. “Leroy, bu Charlie. Benim karşı komşum. Harika bir sanatçı. İçinde canlı unsuru olan yontular yapıyor.”</p>

  <p>Leroy duvara çarpmak üzereyken onu tuttu. Sinirli bir şekilde bana baktı ve mırıldanarak selamlaştı.</p>

  <p>“Bu, Stardust Dans Salonu’ndan Leroy,” diye açıkladı Fay. “Harika bir dansçıdır kendisi.” Kendi dairesine doğru gitmeye yeltendi ve adamı ittirerek, “Hey,” diye kıkırdadı. “Neden Charlie’yi de davet edip birlikte bir parti yapmıyoruz?”</p>

  <p>Leroy bunun iyi bir fikir olduğunu düşünmüyordu.</p>

  <p>Özür dileyerek geriye doğru çekildim. Kapıyı kapattıktan sonra, gülerek onun dairesine girdiklerini duydum. Bir şeyler okumaya çalıştım ama aklıma bir sürü şey takılıyordu: Büyük beyaz bir yatak... Beyaz, serin çarşaflar ve ikisi kollarını birbirlerine dolamış...</p>

  <p>Alice’e telefon etmek istedim, ama bunu yapmadım. Kendime neden böyle işkence ediyordum ki? Alice’in yüzünü bile tam olarak hatırlamıyordum. Gözlerimin önünde Fay vardı, kıpır kıpır mavi gözleri ve başının üzerinde taç şeklinde topladığı sarı örgüleriyle onu dilediğim zaman çıplak, dilediğim zaman da giyinik olarak görebiliyordum. Fay’in görüntüsü netti ama Alice hep sislerin arkasında kalıyordu.</p>

  <p>Bir saat kadar sonra Fay’in dairesinden bağırma seslerinin geldiğini duydum, daha sonra Fay bir çığlık attı ve oraya buraya fırlatılan şeylerin sesi duyuldu. Yardıma ihtiyacı olabilir düşüncesiyle yataktan indiğim anda, kapı hızla kapandı – Leroy küfrederek gitti. Birkaç dakika sonra, oturma odamın penceresinde hafif tıkırtılar oldu. Cam açıktı ve Fay içeriye doğru kayarak pencere eşiğinde oturdu. Üzerinde güzel bacaklarını meydana çıkaran siyah, ipek bir kimono vardı.</p>

  <p>“Merhaba,” diye fısıldadı, “bir cigaran var mı?”</p>

  <p>Ona bir sigara verdim. Pencere eşiğinden kayarak koltuğa geçti. “Oh, yırttık!” diye iç çekti. “Genelde kendi başımın çaresine bakabiliyorum ama bunların bazıları öyle aç oluyor ki, onları geri püskürtmek için bundan başka yapacak bir şey olmuyor.”</p>

  <p>“Yani onu geri püskürtmek için mi buraya getirdin?”</p>

  <p>Sesimin tonunu derhal fark etti ve bana sert bir bakış fırlattı. “Bu yaptığımı onaylamıyor musun?”</p>

  <p>“Ben kim oluyorum da seni onaylayacağım? Ama halka açık bir dans salonundan adamın tekini alıp da evine getirirsen, onun sana sırnaşmasını da beklemen gerek.”</p>

  <p>Başını olumsuz anlamda salladı. “Ben Stardust Dans Salonu’na dans etmeyi sevdiğim için gidiyorum ve evime bir erkek getirdiğim vakit ille de onunla yatmak zorunda olduğumu kabul etmiyorum. Onunla yattığımı düşünmüyorsun, değil mi?”</p>

  <p>Az önce, ikisini birbirine sarılmış durumda canlandırdığım resim birden pat diye bir sabun baloncuğu gibi yeniden beliriverdi.</p>

  <p>“Ama o adam sen olsaydın,” dedi, “durum farklı olurdu.”</p>

  <p>“Ne demek istiyorsun?”</p>

  <p>“Ne duyuyorsan onu... Eğer sen isteseydin, seninle yatardım.”</p>

  <p>Soğukkanlılığımı korumaya çalıştım. “Teşekkürler,” dedim. “Bunu aklımda tutarım. Sana bir fincan kahve yapayım mı?”</p>

  <p>“Charlie, seni anlayamıyorum. Erkeklerin beni beğenip beğenmediklerini çoğunlukla hemen anlarım. Ama sen benden korkuyor gibisin. Eşcinsel filan değilsin, değil mi?</p>

  <p>“Kahretsin, hayır!”</p>

  <p>“Yani eğer öyleysen bunu benden saklaman gerekmez, çünkü o zaman sadece iyi arkadaş oluruz seninle. Ama benim bilmem gerekir.”</p>

  <p>“Eşcinsel değilim. Bu gece, o adamla birlikte dairene girdiğinde, onun yerinde olmayı istedim.”</p>

  <p>Öne doğru eğildi ve kimononun dekoltesinden göğüsleri göründü. Bana sarıldı ve benim bir şeyler yapmamı bekledi. Benden ne beklenildiğini biliyordum ve kendime bunu yapmamamın herhangi bir nedeni olmadığını söyledim. Artık o panik duygusunun gelmeyeceğine dair içimde bir inanç vardı. İlk adımı atan da ben değildim üstelik. Ve o, bugüne kadar karşılaştığım tüm kadınlardan çok farklıydı. Belki de şu andaki duygusal düzeyim için en doğru olan kişi oydu.</p>

  <p>Kollarımla onu sardım.</p>

  <p>“Çok farklısın,” diye cıvıldadı, “az kalsın beni beğenmediğine inanmaya başlayacaktım.”</p>

  <p>“Seni beğeniyorum,” diye fısıldadım boynunu öperken. Ama bunu yaparken, sanki kapının eşiğinde duran üçüncü bir şahısmışım gibi, ikimizi de görebiliyordum. Birbirine sarılmış bir erkekle bir kadın vardı gözlerimin önünde. Ama kendimi uzaktan bu şekilde görüyor olmak beni tepkisizleştirmişti. Panik yoktu, evet bu doğruydu ama heyecanda yoktu – arzu da...</p>

  <p>“Burada mı, yoksa bana mı gidelim?” diye sordu.</p>

  <p>“Bir dakika bekle.”</p>

  <p>“Ne oldu?”</p>

  <p>“Belki de bunu yapmasak daha iyi olur. Bu akşam kendimi iyi hissetmiyorum.”</p>

  <p>Merakla bana baktı. “Başka bir şey mi var?... Yapmamı istediğin bir şey var mı?... Eğer söylersen...”</p>

  <p>“Hayır, öyle bir şey değil,” dedim sert bir şekilde. “Sadece bu gece kendimi iyi hissetmiyorum.” Aslında bir erkeği heyecanlandırmak için neler yaptığını merak ediyordum, ama bunu denemek için doğru bir zaman değildi. Benim sorunumun çözümü başka yerlerdeydi.</p>

  <p>Ona başka ne söyleyebileceğimi bilmiyordum. Gitmesini istiyordum, ama ona git diyen kişi olmak da istemiyordum. O da beni inceliyordu. Nihayet, “Bak,” dedi, “bu gece burada kalmam seni rahatsız eder mi?”</p>

  <p>“Neden?”</p>

  <p>Omuzlarını silkti. “Senden hoşlanıyorum. Bilmiyorum. Leroy da geri gelebilir. Birçok neden var. Ama eğer kalmamı istemiyorsan...”</p>

  <p>Beni yine hazırlıksız yakalamıştı. Ondan kurtulmak için bir düzine bahane bulabilirdim, ama teslim oldum.</p>

  <p>“Cinin var mı?”</p>

  <p>“Hayır, ben pek içmiyorum.”</p>

  <p>“Bende biraz var. Onu getireyim.” Onu durdurmaya vakit bulamadan pencerenin dışına çıktı ve birkaç dakika sonra üçte ikisi dolu olan bir şişe ve bir limonla geri döndü. Mutfağımdan iki bardak aldı ve her birinin içine biraz cin koydu. “İşte,” dedi, “bu senin kendini daha iyi hissetmene yardım edecek. O düz çizgilerin üzerindeki sertleştirici maddeyi çıkaracak. Seni rahatsız eden onlar... Her şey çok düzenli ve dümdüz ve sen kutuların içinde hapsolmuş gibisin. O yontunun içindeki Algernon gibi...”</p>

  <p>İlk başta içmemeye kararlıydım ama kendimi öyle berbat hissediyordum ki, neden olmasın diye düşündüm. İşler şimdikinden daha beter olamazdı nasıl olsa ve ne yaptığımı anlamayan gözlerle kendimi seyrediyormuşum gibi bir hisse kapılmama da belki engel olurdu.</p>

  <p>Sonunda beni sarhoş etti.</p>

  <p>İlk içkiyi, yatağa girdiğimi ve onun da elinde şişeyle yanıma sokulduğunu hatırlıyorum. Ve bu öğleden sonra akşamdan kalma bir şekilde uyanana kadar hatırladıklarım işte bu kadar...</p>

  <p>O hâlâ uyuyordu, yüzünü duvara dönmüş, yastığını boynunun altına kıvırıp yatmıştı. Boş şişe komodinin üzerinde, ezilmiş sigara izmaritlerinin yığılı olduğu tablanın yanında duruyordu, ama perde inmeden önce benim son hatırladığım şey kendimi ikinci içkiyi içerken seyretmemdi.</p>

  <p>Gerinerek bana doğru yuvarlandı – çırılçıplaktı. Geriye doğru kaydım ve yere düştüm. Bedenimi sarmak için bir battaniye buldum.</p>

  <p>“Merhaba,” diyerek esnedi. “Bugünlerde ne yapmak istediğimi biliyor musun?”</p>

  <p>“Ne?”</p>

  <p>“Senin çıplak portreni... Michelangelo’nun ‘Davut’ heykeli gibi. Çok güzel olurdun öyle. Sen iyi misin?”</p>

  <p>Evet der gibi başımı salladım. “Başımın ağrıması dışında. .. Ben – şey – dün gece çok mu içtim?”</p>

  <p>Güldü ve bir dirseğinin üzerine dayanarak kendisini yukarı kaldırdı. “Eh, bayağı yüklüydün. Ve amma da tuhaf davrandın – yani çocuk gibi filan değil de, ne bileyim, acayip işte...”</p>

  <p>“Bu,” – dedim, yürüyebilmek için battaniyeyi ayarlamaya çalışırken, “ne demek? Ne yaptım yani?”</p>

  <p>“Mutlu olan, mutsuz olan, uykusu gelen, seksi davranan pek çok erkek tanıdım ama senin gibi davrananı hiç görmedim. İyi ki her zaman içmiyorsun. Aman Tanrım, keşke bir fotoğraf makinam olsaydı. Ne ilginç bir hikaye olurdun...”</p>

  <p>“Tanrı aşkına, ne yaptım ki?”</p>

  <p>“Beklediğimi yapmadın. Ne seks, ne de ona benzer bir şey. Ama çok olağanüstüydün. Ne numaraydı! Tanık olduğum en tuhaf şeydi. Sahnede harika olurdun. Saray’da bile sana ‘vay be!’ derlerdi. Zihnin karmakarışıktı ve aptallaşmıştın. Çocuk rolü yapan bir adam gibiydin. Okula gitmeyi ve herkes gibi akıllı olabilmek için okuma yazma öğrenmeyi nasıl istediğinden bahsettin. Bunun gibi delice şeyler. Apayrı bir insandın – hani metot oyunculuğu yapar gibi – sürekli olarak benimle oynayamayacağını söyledin, çünkü öyle yaparsan annen senin yer fıstıklarını alırmış ve seni bir kafese koyarmış.”</p>

  <p>“Yer fıstıkları mı?”</p>

  <p>“Ya! Tanrım bana yardım et!” Gülerek başını kaşıdı. “Ve bana da fıstıklarını vermeyeceğini söyledin durdun. En tuhafı da buydu zaten. Ama sana bir şey diyeyim mi, bir konuşma tarzın vardı! Sokak köşelerindeki budalalar gibiydin, hani şu bir kıza <i>baktığı</i> için bile kendi kendini yiyip bitiren salaklar var ya... Tamamen farklı bir adamdın. Önce dalga geçtiğini sandım ama şimdi düşünüyorum da, senin takıntılı filan olduğuna eminim. Bu kadar tertipli olman ve her şey için endişe duyman...”</p>

  <p>Bu söyledikleri beni üzmedi, aslında üzüleceğimi zannederdim. Sarhoş olmak her nasılsa, zihnimin derinliklerinde saklı kalan eski Charlie Gordon’la aramdaki bariyerleri yıkmıştı. Başından beri şüphelendiğim gibi, o aslında hiçbir zaman bir yere gitmemişti. Zihnimizdeki hiçbir şey tamamen yok olmuyordu. Geçirdiğim ameliyat onun üstünü bir eğitim ve kültür tabakasıyla örtmüştü, ama duygusal olarak o hâlâ oradaydı – beni seyrediyor ve bekliyordu.</p>

  <p>Charlie’nin beklediği neydi?</p>

  <p>“Şimdi daha iyi misin?”</p>

  <p>Ona iyi olduğumu söyledim.</p>

  <p>Bedenimi sardığım battaniyeyi yakaladı ve beni tekrar yatağa çekti. Onu durdurmaya vakit bulamadan bana sarıldı ve öpmeye başladı. “Dün gece biraz korktum, Charlie. Aklını filan kaçırdın sandım. İktidarsız erkekler hakkında pek çok şey duydum, nasıl bu iş onlara birden koyuyormuş ve birden manyaklaşıyorlarmış filan.”</p>

  <p>“Peki, niye burada kaldın o zaman?”</p>

  <p>Omuzlarını silkti. “Şey, sen korkmuş küçük bir çocuk gibiydin. Beni incitmeyeceğinden emindim, ama kendine bir şey yaparsın diye korktum. O yüzden kalmaya karar verdim. Senin için çok üzülmüştüm. Neyse, bunu da belki ihtiyacım olur diye elimde tuttum, ne olur ne olmaz diye...” Uzanıp karyola ile duvar arasına sıkıştırdığı kocaman bir kitap desteğini çıkardı.</p>

  <p>“Sanırım onu kullanmak zorunda kalmadın.”</p>

  <p>Hayır der gibi başını salladı. “Vay canına! Çocukken herhalde yer fıstığını çok seviyordun.”</p>

  <p>Yataktan indi ve giyinmeye başladı. Orada bir süre yatıp onu seyrettim. Önümde utanmadan veya herhangi bir çekingenlik hissetmeden hareket ediyordu. Memeleri aynen o tabloda resmettiği gibi dolgundu. Uzanıp ona dokunmak için can atıyordum, ama bunun bir işe yaramayacağını biliyordum. Ameliyata rağmen Charlie hâlâ benim içimdeydi.</p>

  <p>Ve Charlie yer fıstıklarını kaybetmekten korkuyordu.</p>

  <p><br /></p>

  <p><i><b>Haziran 24 –</b></i> Bugün, kendime entelektüel olmayan, tuhaf türden bir eğlence yarattım. Cesaretim olsaydı, sarhoş olacak kadar içerdim, ama Fay’le yaşadığım deneyimden sonra, bunun tehlikeli olacağını biliyordum. O yüzden, onun yerine Times Meydanı’na gittim, birinden çıkıp diğerine girerek, kendimi kovboy ve korku filmlerinin dünyasına attım – eskiden olduğu gibi. Her seferinde, filmleri seyrederken bir suçluluk duygusu altında ezildim. Her birinin yarısında kalkıp bir başkasına girdim. Kendime, hayatımda eksik olan bir şeyi bulmak için hayal dünyasında bir şeyler aramakta olduğumu söylüyordum.</p>

  <p>Aniden, Keno Eğlence Merkezi’nde içimde uyanan bir sezgi, bana istediğim şeyin film seyretmek değil, <i>izleyiciler</i> olduğunu söyledi. Ben, etrafımda insanlarla birlikte karanlıkta olmak istiyordum.</p>

  <p>Burada, insanların arasındaki duvar incedir ve eğer sessizce dinlersem, neler olup bittiğini duyabiliyorum. Greemvich köyü de öyledir. Bu, birileriyle fiziki olarak yakın olmakla ilgili değil – çünkü bu hissi kalabalık bir asansörde veya trafiğin yoğun olduğu saatlerde metrodayken duymuyorum – herkesin dışarıda yürüyüş yaptığı sıcak bir gecede veya sinema salonunda otururken bir hışırtı oluyor ve bedenim bir an için birisine değiyor ve ben o anda bir ağacın derinlerdeki kökü ile gövdesi ve dalları arasındaki bağlantıyı hissediyorum. Böyle anlarda etim sanki inceliyor ve sıkılaşıyor ve onun bir parçası olmak için hissettiğim dayanılmaz açlık beni gecenin karanlık köşelerinde ve çıkmaz sokaklarında bir şeyler aramaya sevk ediyor.</p>

  <p>Genellikle, yürümekten bitkin düştüğüm vakit evime gidiyor ve derin bir uykuya dalıyorum, ama bu gece kendi evime gitmek yerine, lokantaya gittim. Yeni bir bulaşıkçı almışlardı, on altı yaşlarında bir çocuktu ve hareketlerinde, gözlerindeki bakışta bana aşina gelen bir şey vardı. Arkamdaki masayı temizlerken, aniden tabaklardan bazılarını yere düşürdü.</p>

  <p>Tabaklar tuzla buz oldu, beyaz porselen parçalarının bir kısmı masaların altına uçtu. Çocuk orada, elinde boş tepsi, korku dolu ve şaşkın bir vaziyette kalakaldı. Müşterilerin ıslıkları ve yuhalamaları (halka açık lokantalarda tabaklar kırıldığı vakit kaçınılmaz olarak söylenen “hey, kârlara elveda!”... “Mazel tov!<a href="../Text/dipnot.xhtml#Footnote0003" id="Feedback0003"><sup>[3]</sup></a>” ve “<i>o</i> burada pek uzun zaman çalışamadı...” sözcükleri karşısında) zihni allak bullak oldu.</p>

  <p>Lokanta sahibi bu coşkunun nedenini anlamak için geldiğinde, çocuk bir darbeden korunmak ister gibi kollarını kaldırdı ve bir kenara sindi.</p>

  <p>“Tamam, tamam, seni budala,” diye bağırdı adam, “orada dikilip durma! Git süpürgeyi al ve bu rezaleti süpür. Bir süpürge... süpürge getir diyorum sana! Seni aptal! Süpürge mutfakta! Bütün şu parçaları süpür.”</p>

  <p>Çocuk cezalandırmayacağını anlayınca, yüzündeki korku dolu ifade silindi ve elinde süpürgeyle gülerek ve bir şarkı mırıldanarak geri geldi. Kavgacı ve gürültülü müşterilerden bazıları tezahürat yapmayı ve onunla alay ederek eğlenmeyi sürdürdüler.</p>

  <p>“Hey, evlat, buraya gel. Arkanda güzel bir parça kalmış...”</p>

  <p>“Hadi, bi daa yapsana...”</p>

  <p>“Göründüğü kadar şapşal değil bu. Tabakları kırmanın onları yıkamaktan daha kolay olduğunu biliyor...”</p>

  <p>Çocuk önce boş bakışlarını kendisiyle eğlenen kalabalığın üzerinde gezdirdi, sonra o da tıpkı onlar gibi gülümsemeye başladı ve anlamadığı şakalarına kuşkulu bir sırıtmayla yanıt verdi.</p>

  <p>Onun bu yavan ve anlamsız gülümsemesine ve kuşku dolu ama mutlu etmeye hazır kocaman, parlak, çocuksu gözlerine baktıkça içim bulanmaya başladı. Aynı anda, onda bana aşina gelen şeyin ne olduğunu anladım. Ona gülüyorlardı, çünkü o zeka özürlü bir çocuktu.</p>

  <p>Ve ilk başta ben de diğerleri gibi ona bakıp eğlenmiştim.</p>

  <p>Aniden, içimde kendime ve orada pişmiş kelle gibi sırıtan herkese karşı bir öfke duygusu kabardı. Tabakları yerden alıp onlara fırlatmak istedim. Onların o sırıtan yüzlerini dağıtmak istedim. Ayağa kalkıp bağırmaya başladım: “Susun! Onu rahat bırakın! O sizi anlayamıyor. Başka türlü davranmak elinde değil onun... Tanrı aşkına biraz saygılı olun! <i>O da sizin gibi bir insan!</i>”</p>

  <p>Lokantanın içine bir sessizlik çöktü. Kontrolümü kaybettiğim ve olay yarattığım için kendime küfrettim. Yemeğime elimi bile sürmeden kalktım. Hesabı öderken çocuğun olduğu tarafa bakmamaya gayret ettim. Her ikimiz için de utanç içindeydim.</p>

  <p>Nasıl oluyor da, kolsuz ve bacaksız doğan insanlardan faydalanmayı akıllarından bile geçirmeyen dürüst ve duyarlı kişiler, düşük bir zeka düzeyiyle doğanları istismar etmekte bir mahsur görmezler? Kısa bir süre önce, kendimin de – aynen bu çocuk gibi – enayice palyaço rolünde oynamış olduğumu düşündükçe öfkemden kuduruyordum.</p>

  <p>Ve bunu neredeyse unutmuştum.</p>

  <p>Ben insanların bana güldüklerini kısa bir süre önce öğrenmiştim. Şimdi şunu fark ediyorum ki, ben de bilmeden bana gülerlerken onlara katılmışım, işte, beni en çok üzen de bu.</p>

  <p>Önceki ilerleme raporlarımı sık sık tekrar tekrar okumuş ve cehaletimi, çocuksu saflığımı ve düşük düzeyde zeka sahibi olan birinin karanlık bir odadan dışarıdaki göz kamaştırıcı ışığa nasıl baktığını görmüştüm. Rüyalarımda ve anılarımda, çevresindeki insanların ona söylediklerinden emin olamayan Charlie’yi mutlu mutlu gülümserken görüyordum. O salak halimle bile, diğer insanlardan daha düşük bir düzeyde olduğumun farkındaydım. Diğer insanlarda bende olmayan bir şey vardı. Zihinsel körlüğümün içinde, bunun okuma yazma yeteneğiyle ilgili olduğuna inanmıştım ve o yeteneklere sahip olduğum takdirde, zeki olacağımdan da emindim.</p>

  <p>Zeka özürlü bir adam da, diğer adamlar gibi olmak ister.</p>

  <p>Bir çocuk kendisini beslemeyi veya ne yemesi gerektiğini bilemeyebilir, ama onun da karnı acıkır.</p>

  <p>Bugün benim için iyi bir gündü. Kendimle – <i>bana ait</i> olan geçmişimle ve <i>bana ait</i> olan geleceğimle – ilgili olarak endişe duymaktan vazgeçmeliyim. Başkalarına kendimden bir şey vermeli, bilgimi ve becerilerimi insan zekasının geliştirilmesi için kullanmalıyım. Kim daha donanımlı? Her iki dünyayı da tanımış, her iki dünyada da yaşamış olan başka kim var?</p>

  <p>Yarın, Welberg Vakfı’nın yönetim kuruluyla temasa geçecek ve bu proje üzerinde bağımsız çalışmalar yapmak için izin isteyeceğim. Eğer izin verirlerse, onlara yardımcı olabilirim. Bazı fikirlerim var.</p>

  <p>Eğer daha mükemmel bir hale getirilebilirse, bu teknikle yapılabilecek o kadar çok şey var ki... Benden bir dâhi yapmayı başardıklarına göre, ülkede sayıları beş milyonu geçen düşük zekalı insan için de aynı şeyler neden yapılamasın? Ya dünya üzerindeki sayısız zeka özürlü insana ve henüz doğmamış olmakla birlikte kaderlerinde düşük zekalı olarak doğmak olan insanlara ne demeli? Bu teknik normal insanların üzerinde de kullanılırsa, kim bilir ne muhteşem zeka düzeyleri ortaya çıkar? Ya dahilerin üzerinde kullanılırsa?</p>

  <p>Açılması gereken öyle çok kapı var ki, bu konuda kendi bilgi ve becerilerimi uygulamak için sabırsızlanıyorum. Bunun benim yapmam gereken önemli bir iş olduğunu tüm insanlara göstermem gerekiyor. Vakfın bana izin vereceğinden eminim.</p>

  <p>Ama artık yalnız başıma olamam. Alice’e bunu söylemeliyim.</p>

  <p><br /></p>

  <p><i><b>Haziran 25 –</b></i> Bugün Alice’i aradım. Tedirgindim ve tutarsız konuşmuş olabilirim, ama onun sesini duymak çok güzeldi ve o da benden haber almaktan mutluymuş gibiydi. Beni görmeyi kabul etti. Şehrin yukarı kısmına gitmek için bir taksiye bindim, ama taksinin yavaş gitmesi beni sabırsızlandırıyordu.</p>

  <p>Daha ben vurmadan, kapıyı açtı ve bana sarıldı. “Charlie, seni öyle merak ettim ki. Sokak aralarında ölüp gittiğini veya belleğini yitirmiş bir şekilde şehrin batak bölgelerinde başıboş dolaştığını gördüm rüyalarımda. Neden iyi olduğunu haber vermedin bize? En azından onu yapabilirdin.”</p>

  <p>“Beni azarlama. Bazı yanıtları bulmak için bir süre yalnız kalmam gerekiyordu.”</p>

  <p>“Mutfağa gel. Sana kahve yapayım. Ee, neler yaptın bakalım?”</p>

  <p>“Gündüzleri – düşündüm, okudum ve yazdım; ve geceleri de – kendimi aradım. Ve anladım ki Charlie sürekli beni izliyor.”</p>

  <p>“Öyle konuşma,” diye titredi. “Bu izlenme durumu gerçek değil. Onu zihninde yaratmışsın.”</p>

  <p>“Kendim olmadığım duygusuna engel olamıyorum. Ben onun yerini gasp etmişim ve beni fırından nasıl attılarsa, ben de onu kendi yerinden atmışım gibi geliyor bana. Söylemek istediğim şu: Charlie Gordon geçmişte yaşıyor ve geçmiş bir gerçek... Eskisini yıkmadan bir arsanın üzerine yeni bir bina dikemezsin ve o eski Charlie de bir türlü yıkılmıyor. Var olmaya devam ediyor. İlk başlarda, onu arıyordum: Onun babasını – babamı – görmeye gittim. Bütün yapmak istediğim, Charlie’nin geçmişte de bir insan olarak mevcut olduğunu ispat etmekti, böylelikle bugünkü mevcudiyetimi de haklı çıkaracaktım. Nemur beni yarattığını söyleyince, rencide oldum. Ama Charlie’nin geçmişte var olduğunu keşfetmekle kalmadım, onun şimdi de var olduğunu anladım. Benim içimde ve etrafımda... O hep aramıza girdi. Bu bariyeri zekamın yarattığını düşünmüştüm – benim gösteriş meraklısı, aptal gururum yüzünden ve sizleri aştığım için sizinle hiçbir ortak yönüm olmadığını sanmıştım. Bunu benim aklıma sokanın sen olduğunu düşünmüştüm. Ama bu doğru değildi. Bunu aklıma sokan, annesinin yaptıkları yüzünden kadınlardan korkan o küçük çocuk, yani Charlie idi. Görmüyor musun? Entelektüel olarak büyüdüğüm bütün bu aylar boyunca, çocuksu Charlie’nin duygusal kablolarını taşıyordum. Ve senin yanına her geldiğimde veya seninle sevişmek istediğimde, bir kısa devre oluyordu.”</p>

  <p>Heyecanlanmıştım ve sesimle sanki onu bir tokmakla dövüyordum, sonunda titremeye başladı. Yüzü kıpkırmızı kesildi. “Charlie,” diye fısıldadı, “bir şey yapamaz mıyım? Yardım edemez miyim?”</p>

  <p>“Sanırım laboratuvardan uzak geçirdiğim bu birkaç hafta içinde değiştim ben,” dedim. “Önce, bunu nasıl yapacağımı bilmiyordum ama bu gece şehirde öyle başıboş dolaşırken, birden beynimde bir ampul yandı. Bu sorunu tek başıma çözmeye çalışmak aptallıktı. Ama bu rüya ve anı karmaşasının derinlerine gittikçe, duygusal sorunların zihinsel sorunlarla aynı şekilde çözülemeyeceğini anladım. Dün gece kendimle ilgili olarak keşfettiğim şey buydu. Kendime, etrafta kaybolmuş bir ruh gibi dolaştığımı söyledim ve sonra baktım ki ben gerçekten <i>kaybolmuşum</i>.</p>

  <p>“Duygusal anlamda herkesten ve her şeyden kopmuş gibiydim. Aslında – aradığım şeyi bulabileceğim en son yer olmakla birlikte – o karanlık sokaklarda gerçekten aramakta olduğum şey, zihinsel özgürlüğümden fedakarlık etmeden duygusal olarak insanlarla yeniden bütünleşmenin bir yolunu bulmaktı. Benim büyümem gerek. Bu benim için her şey demek...”</p>

  <p>Konuştum, konuştum... İçimde şüphe ve kuşku namına ne varsa hepsi baloncuklar gibi su yüzüne çıktı. Alice benim ses tahtam idi, büyülenmiş gibi oturmuş beni dinliyordu. Giderek ısınıyor ve ateşleniyordum, öyle ki bir süre sonra bedenimin alevler içinde yandığını hissettim. Değer verdiğim bir kişinin önünde içimdeki iltihabı yakıyordum ve bu bana yeni bir soluk getiriyordu.</p>

  <p>Ama bütün bunlar ona fazla geldi. Titreme olarak başlayan şey gözyaşlarına dönüştü. Koltuğun üzerindeki resme gözüm takıldı – hani şu korkudan sinmiş, kırmızı yanaklı kız – ve Alice’in o anda neler hissettiğini merak ettim. Kendisini bana vereceğini biliyordum ve ben de onu arzuluyordum, ama ya Charlie?</p>

  <p>Fay’le sevişmek isteseydim Charlie bana engel olmazdı. Muhtemelen kapının eşiğinde durur ve bizi seyrederdi. Ama Alice’in yanına geldiğim anda, panikliyordu. Alice’i sevmemden neden bu kadar korkuyordu?</p>

  <p>Alice koltuğa oturdu, ne yapacağımı bekler gibi bana bakıyordu. Ne yapabilirdim ki? Yapmak istediğim şey, onu kollarıma almaktı ve...</p>

  <p>Daha düşünürken bile uyarı geldi.</p>

  <p>“İyi misin, Charlie? O kadar solgunsun ki...”</p>

  <p>Koltuğa, onun yanına oturdum. “Biraz başım döndü. Şimdi geçer.” Ama Charlie onunla sevişme tehlikesinin olduğunu düşündüğü müddetçe kendimi gittikçe daha kötü hissedeceğimi biliyordum.</p>

  <p>Ama aniden aklıma bir fikir geldi. İlk başta, bu fikri iğrenç bulmuştum, ama bu felç durumunun üstesinden gelmenin tek yolunun Charlie’yi kurnazlıkla alt etmek olduğunu anlamıştım. Eğer Charlie bir nedenden dolayı Fay’den değil de Alice’den korkuyorsa, ışıkları kapatacak ve Fay ile sevişiyormuş gibi yapacaktım. Aradaki farkı asla anlayamayacaktı.</p>

  <p>Bu yanlış – ve iğrenç – bir şeydi ama eğer işe yararsa Charlie’nin duygularım üzerindeki mutlak gücünü kırabilirdi. Ben daha sonra Alice’le seviştiğimi bilecektim ve bence bu denemem gereken tek yoldu.</p>

  <p>Işıkları söndürürken “Şimdi daha iyiyim. Biraz karanlıkta oturalım,” dedim ve kendimi toparlamaya çalıştım. Bu kolay olmayacaktı. Kendimi ikna etmem, gözlerimin önünde Fay’i canlandırmak ve yanımda oturan kadının Fay olduğuna inanmak için kendimi hipnotize etmem gerekiyordu. Charlie kendisini benden ayırıp bedenimin dışından beni seyretmeye karar verse dahi, oda karanlık olacağı için bu bir işe yaramayacaktı.</p>

  <p>Charlie’nin bir şeylerden şüphelendiğine dair bir işaret – paniğin gelmekte olduğunu gösteren uyarı semptomlarını – bekledim. Ama hiçbir şey olmadı. Kendimi canlı ve sakin hissediyordum. Ona sarıldım.</p>

  <p>“Charlie, ben–”</p>

  <p>“<i>Konuşma!</i>” diye terslendim, bunun üzerine kendisini benden ayırdı. “Lütfen,” diyerek endişelerini gidermeye çalıştım, “hiçbir şey söyleme. Sadece seni karanlıkta tutmama izin ver.” Onu iyice kendime doğru çektim ve gözkapaklarımın altındaki karanlığa – uzun sarı saçları ve beyaz teniyle – Fay’in hayalini getirmeye çalıştım. Onu son kez gördüğüm haliyle... Fay’in saçlarını öptüm, Fay’in boğazını öptüm ve nihayet Fay’in dudaklarının üzerinde karar kıldım. Fay’in kolları sırtımdaki kasları ve omuzlarımı okşuyordu ve içimdeki basınç daha önce hiçbir kadın için hissetmediğim kadar güçlendi. Onu önce hafif hafif, sonra sabırsızlıkla okşadım. İçimdeki heyecan kısa süre sonra sonucunu görmeyi umduğum bir şekilde artıyordu.</p>

  <p>Ensemdeki tüyler ürpermeye başlamıştı. Odada başka biri daha vardı, karanlığın içinden gizlice bakıyor ve görmeye çalışıyordu. Heyecanla kendime o ana odaklanmayı telkin ettim. Fay! Fay! FAY! Onun yüzünü, aramıza hiç kimsenin giremeyeceği, açık ve çok net bir şekilde hayal ettim. Ve beni daha yakınına çektiği anda, bir feryat koparıp onu geriye doğru ittim.</p>

  <p>“Charlie!” Alice’in yüzünü göremiyordum, ama soluk alıp vermesinden şok içinde olduğunu biliyordum.</p>

  <p>“Hayır, Alice! Yapamam. Anlamıyorsun.”</p>

  <p>Koltukdan aşağı atladım ve ışıkları açtım. Neredeyse onu orada ayakta dikilirken görmeyi bekliyordum. Ama tabii ki orada yoktu. Biz yalnızdık. Bütün bunlar benim beynimin içindeydi. Alice orada yatıyordu, düğmelerini çözdüğüm bluzunun önü açıktı, yüzü kızarmıştı, gözleri inanmakta zorlanıyormuş gibi kocaman açılmıştı. “Seni seviyorum...” Bu sözler boğulur gibi dudaklarımdan dökülmüştü. “Ama bunu yapamam. Anlatamadığım bir şey var, ama eğer durmasaydım, bütün hayatım boyunca kendimden nefret ederdim. Benden izah etmemi bekleme, yoksa sen de benden nefret edersin. Bir nedenden dolayı, o benim seninle sevişmemi engelliyor.”</p>

  <p>Başını çevirdi ve bluzunu ilikledi. “Bu gece farklıydı,” dedi. “Miden bulanmadı, paniklemedin veya başka bir şey olmadı. Beni arzulamıştın.”</p>

  <p>“Evet, seni arzuladım, ama ben aslında <i>seninle</i> sevişmiyordum. Seni – bir şekilde – kullanıyordum, ama nasıl olduğunu sana açıklayamam. Ben kendim de anlayamıyorum bunu. İstersen, henüz hazır olmadığımı söyleyelim. Ve ben işler yolunda değilse, her şey iyiymiş gibi rol yapamam, öyleymiş gibi davranamam ve seni aldatamam. Öyle davranmam bir diğer çıkmaz sokağa girmem anlamına gelir.”</p>

  <p>Gitmek için ayağa kalktım.</p>

  <p>“Charlie, yine başını alıp gitme.”</p>

  <p>“Kaçmakla işim yok artık. Yapmam gereken işler var. Onlara birkaç gün içinde laboratuvara geleceğimi söyle – kendime hakim olur olmaz...”</p>

  <p>Kendimden geçmiş gibi oradan ayrıldım. Aşağıda, binanın önünde durdum. Ne tarafa gideceğimi bilmiyordum. Hangi yolu seçersem seçeyim, yeni bir hata yaptığımı gösteren bir şok yiyordum. Önümdeki her yol tıkalıydı. Tanrım... Ne yaparsam yapayım, ne tarafa dönersem döneyim, tüm kapılar bana kapalıydı.</p>

  <p>Gidebileceğim bir yer yoktu. Ne bir sokak, ne bir oda, ne de bir kadın.</p>

  <p>Nihayet, tökezleyerek metroya indim ve Kırk Dokuzuncu Sokak’a giden trene bindim. Çok kalabalık değildi, ama bana Fay’i hatırlatan uzun saçlı bir sarışın vardı. Şehri bir uçtan diğer uca kadar geçen otobüse doğru giderken bir içki dükkanının önünden geçtim. Ve hiçbir şey düşünmeden içeri girip bir şişe cin aldım. Otobüsü beklerken, kesekağıdının içindeki şişeyi çıkardım ve sokak serserilerinden gördüğüm gibi, kocaman bir yudum aldım. Yutarken içim yandı ama kendimi iyi hissettim. Bir yudum daha aldım – bu seferki küçük bir yudumdu. Otobüs gelene kadar güçlü bir karıncalanma duygusu içinde yüzer gibi olmuştum. Daha fazla içmedim. Şimdi sarhoş olmak istemiyordum.</p>

  <p>Eve gelince Fay’in kapısını çaldım. Yanıt gelmedi. Kapıyı açıp içeriye baktım. Daha eve gelmemişti, ama tüm ışıklar açıktı. Bu kadın hiçbir şeyi umursamıyordu. Ben neden onun gibi olamıyordum?</p>

  <p>Kendi evime geçip onu beklemeye koyuldum. Soyundum, bir duş aldım ve üzerime bir robdöşambr geçirdim. Bu gecenin onunla birlikte eve birilerinin de geldiği bir gece olmaması için dua ettim.</p>

  <p>Sabah saat iki buçuğa doğru merdivenleri tırmanırken çıkardığı ayak seslerini duydum. Şişemi aldım, yangın merdivenlerine çıktım ve ön kapısı tam açılırken, onun penceresinden içeriye kaydım. Orada olduğumu belli etmek için tam elimi uzatmak üzereyken, ayakkabılarını ayaklarından fırlattığını ve kendi etrafında mutlu mutlu döndüğünü gördüm. Aynanın önüne gelerek ve çamaşırlarını tek tek ve yavaşça çıkararak kendisine özel bir striptize başladı. İçkimden bir yudum daha aldım. Benim onu seyrettiğimi bilmesine izin veremezdim.</p>

  <p>Kendi daireme döndüm ve ışıklan açmadım. İlk önce, onu da buraya davet etmeyi düşündüm, ama yine her şey çok düzenli ve tertipliydi – silinmesi gereken pek çok düz çizgi vardı ve işler burada istediğim gibi yürümezdi. O yüzden tekrar koridora çıktım. Kapısına vurdum, önce hafifçe sonra daha hızlı...</p>

  <p>“Kapı açık!” diye bağırdı.</p>

  <p>İç çamaşırlarıyla yere yatmış, kollarını uzatmış ve bacaklarını koltuğa dayamıştı. Başını yana eğdi ve tersten yüzüme baktı. “Charlie, sevgilim! Neden başımın üzerinde duruyorsun?”</p>

  <p>“Boş ver,” dedim, şişeyi kesekağıdından çıkarırken. “Çizgiler ve kutular fazla dümdüz ve onların bazılarını silmeme yardımcı olmak için bana eşlik edersin diye düşündüm.”</p>

  <p>“Bunu en iyi başaran şeyi elinde tutuyorsun,” dedi. “Eğer karın boşluğunda oluşan ılık noktaya odaklanabilirsen, bütün o çizgiler erimeye başlar.”</p>

  <p>“Şu anda olan da o, zaten.”</p>

  <p>“Harika!” Ayağa zıpladı. “Ben de harikayım. Bugün pek çok düzgün kişiyle dans ettim. Hadi gel, hepsini eritelim.” Bir bardak alarak, kendisi için doldurdu.</p>

  <p>İçkisini içerken, ben de kolumu ona doladım ve çıplak ensesini okşamaya başladım.</p>

  <p>“Hey, ağır ol bakalım! Neler oluyor?”</p>

  <p>“Senin eve gelmeni bekliyordum.”</p>

  <p>Geriye doğru çekildi. “Oh, dur bir dakika, küçük Charlie. Biz bu yollardan geçmedik mi? Biliyorsun, bir işe yaramıyor. Yani, demek istiyorum ki seni çok düşünüyorum ve bir şans olduğunu bilsem seni yatağa sürükleyerek götürürdüm. Ama boşa kürek çekmek istemiyorum. Bu adil bir şey olmaz, Charlie.”</p>

  <p>“Bu gece farklı olacak, yemin ederim.” İtiraz etmesine fırsat vermeden, onu kollarıma aldım, öptüm, okşadım, içinde ne zamandır birikmekte olan ve beni paramparça etmesine ramak kalmış olan coşku onu çok şaşırttı. Sutyenini çıkarmak istedim ama hızlı çektiğim için çengeli koptu.</p>

  <p>“Tanrı aşkına, Charlie, sutyenim...”</p>

  <p>Sutyenini çıkarmasına yardım ederken “Kafaya takma...” dedim boğulur gibi. “Sana yeni bir tane alırım. Kaybettiğimiz vakti telafi edeceğim şimdi. Bütün gece boyunca seninle sevişeceğim.”</p>

  <p>Kendisini benden uzaklaştırdı. “Charlie, senin böyle konuştuğunu daha önce hiç duymadım. Öyle beni bir lokmada yutacakmışsın gibi de bakma bana.” Sandalyelerden birinden bir bluz çekti ve önüne tuttu. “Bana kendimi çıplak hissettiriyorsun.”</p>

  <p>“Seninle sevişmek istiyorum. Bu gece bunu yapabilirim. Biliyorum... Bunu hissediyorum. Beni reddetme, Fay.”</p>

  <p>“Al,” dedi. “Bir tane daha iç.”</p>

  <p>Bir tane kendim için doldurdum, bir tane de ona koydum. Omuzlarını ve boynunu öpücüklere boğdum. Sık sık solumaya başlamasından heyecanımın ona da sirayet ettiğini görebiliyordum.</p>

  <p>“Tannm... Charlie, beni heyecanlandırıp da yine yarı yolda bırakırsan, ne yaparım bilmiyorum. Ben de bir insanım, biliyorsun ki...”</p>

  <p>Onu koltuğa, iç çamaşırlarının ve giysilerinin oluşturduğu yığının üzerine, yanıma çektim.</p>

  <p>“Burada, koltukda olmaz, Charlie,” dedi, ayağa kalkmaya çalışırken. “Yatağa gidelim.”</p>

  <p>Burada,” diye ısrar ettim, bluzunu çekiştirerek.</p>

  <p>Aşağıya, bana doğru baktı, bardağını yere koydu ve iç çamaşırlarını çıkardı. Tam karşıma geçip durdu, çırılçıplak... “Işıklan söndüreceğim,” diye fısıldadı.</p>

  <p>“Hayır,” dedim onu tekrar koltuğa doğru çekerken. “Seni seyretmek istiyorum.”</p>

  <p>Beni içten gelen bir şekilde öptü ve sıkıca kollarının arasında tuttu. “Beni bu kez hayal kırıklığına uğratma, Charlie. Sakın öyle bir şey yapma.”</p>

  <p>Bedenini yavaşça hareket ettiriyordu, bana kavuşmak istiyordu ve ben bu kez hiçbir şeyin beni engelleyemeyeceğini biliyordum. Ben ne yapacağımı ve nasıl yapacağımı biliyordum. O yutkunuyor, iç çekiyor ve benim adımı söylüyordu.</p>

  <p>Bir an için onun bizi seyrettiği hissine kapıldım. Pencerenin ötesindeki karanlıktan, bakışlarını bana diken gözlerini koltuğun kolunun üzerinden görür gibi oldum. Birkaç dakika önce benim durduğum yerden... Algılamamda yeniden bir rota değişikliği olmuştu ve ben yine yangın merdiveninin üzerinden, içerideki koltuğun üzerinde sevişen bir erkekle bir kadını seyrediyordum.</p>

  <p>Sonra, müthiş bir irade gücü göstererek, tekrar koltuğa, Fay’in yanına döndüm. Onun bedenine, benim için önceliği olan konuma ve cinsel gücüme kavuşmuştum. Pencereye dayanmış, aç bir şekilde bizi seyreden yüzü görüyordum. Ve kendi kendime, öyle olsun zavallı pislik diye düşündüm – seyret bakalım. Artık dünya yıkılsa bile benim umurumda değil.</p>

  <p>Bizi seyreden gözleri fal taşı gibi açıktı.</p>

  <p><br /></p>

  <p><i><b>Haziran 29 –</b></i> Konvansiyondan sonra başladığım projeleri laboratuvara gitmeden önce tamamlamak istiyorum. Biyofizikteki keşifçi araştırmalarda nükleer ışıetki çiftüretiminin kullanılması olasılıkların incelenmesini tartışmak için İleri İncelemeler Merkezi’nden Landsdoff’u telefonla aradım. Önce benim kaçık olduğumu düşündü ama <i>New Institute Dergisi</i>’nde çıkan makalesindeki hatalara dikkatini çekince, beni bir saat telefonda tuttu. Merkez’e gidip, grupla bu fikirlerimi tartışmamı istiyor. Laboratuvardaki işimi bitirince – vakit kalırsa tabii – bu dediğini düşünebilirim. Zaten sorun da bu ya. Ne kadar vaktim olduğunu bilmiyorum. Bir ay mı? Bir yıl mı? Hayatımın sonuna kadar mı? Bu sanırım, deneyin psikofiziksel yan etkileri hakkında neler bulacağıma bağlı.</p>

  <p><br /></p>

  <p><i><b>Haziran 30 –</b></i> Artık Fay var, o yüzden sokaklarda amaçsızca dolaşmaktan vazgeçtim. Dairemin bir anahtarını ona verdim. Benim kapıyı kilitlememi tiye alıyor, ben de onun evindeki rezaletle dalga geçiyorum. Onu değiştirmeye kalkışmamam için beni uyardı. Kocası onu beş yıl önce, yerdekileri toplamaya tenezzül etmediği ve eve bakmadığı için boşamış.</p>

  <p>Önemsiz gördüğü pek çok konuda böyle davranıyor. Umursamıyor veya umursayamıyor. Geçen gün bir sandalyenin arkasında bir yığın park cezası buldum – belki de kırk elli tane vardı. Elinde birayla eve gelince, bunları neden biriktirdiğini sordum.</p>

  <p>“Onlar mı?” dedi. “Eski kocam lanet olası çekimi gönderir göndermez, bunların birkaçını ödeyeceğim. Bu cezalar beni ne kadar üzüyor, tahmin edemezsin. Onları sandalyenin arkasına koyuyorum, yoksa gözüme her çarptıklarında müthiş bir suçluluk duygusu içine giriyorum. Bir kadın olarak ne yapabilirim? Nereye gitsem, her taraf işaretlerle dolu – buraya park edilmez! Şuraya park edilmez! – Arabadan her çıkmak istediğimde nerede ne işareti var diye araştırma mı yapmalıyım yani?”</p>

  <p>Ben de değiştirmeye çalışmayacağıma dair ona söz verdim. O insana heyecan veren bir kadın. Müthiş bir espri gücü var. Ama çoğunlukla hür ve bağımsız bir ruh hali içinde... Bir süre sonra can sıkıcı olabilecek tek şey, onun dans etmeye olan çılgınca tutkusu. Bu hafta her gece sabahın ikilerine üçlerine kadar dışardaydık. O yüzden, fazla enerjim kalmadı.</p>

  <p>Ona karşı duyduğum his aşk değil – ama o benim için önemli. Dışarı çıktığında kendimi onun koridordaki ayak seslerini dinlerken buluyorum.</p>

  <p>Charlie de artık bizi seyretmekten vazgeçti.</p>

  <p><br /></p>

  <p><i><b>Temmuz 5 –</b></i> İlk piyano konçertomu Fay’e ithaf ettim. Kendisine bir şey ithaf edilmesinden dolayı mutlu oldu, ama konçertoyu beğendiğini sanmıyorum. Bu da insanın istediği her şeyi tek bir kadında bulamadığını gösteriyor.</p>

  <p>Ama önemli olan şey, Fay’in pırıl pırıl ve iyi kalpli bir insan olması. Bugün onun bu ay neden parasız kaldığını öğrendim. Biz tanışmadan önceki hafta, Stardust Dans Salonu’nda bir kızla arkadaş olmuş. Kız, Fay’e ailesinden kimsenin şehirde yaşamadığını, parasız kaldığını ve yatacak yerinin bile olmadığını söyleyince, Fay de kızı evine davet etmiş. İki gün sonra, kız Fay’in komodin çekmecesinde saklamakta olduğu iki yüz otuz iki doları bulmuş ve parayla birlikte ortadan kaybolmuş. Fay durumu polise bildirmemiş – meğer kızın soyadını bile bilmiyormuş.</p>

  <p>“Polise haber vermek ne işe yarayacaktı ki?” diye merakla sordu. “Böyle bir şey yapmak için o zavallı şıllığın iyice paraya sıkışmış olması gerekir. Birkaç yüz dolar için onun hayatını mahvetmeyeceğim. Ben de zengin filan değilim, ama onun derisini yüzmek de istemiyorum – ne demek istediğimi bilmem anladın mı?”</p>

  <p>Ne demek istediğini anlıyordum.</p>

  <p>Bugüne kadar Fay kadar açık ve insanlara güvenen bir başka kişiyle karşılaşmadım. Şu anda benim en çok ihtiyacım olan şey o... Basit insan ilişkilerine hasretim.</p>

  <p><br /></p>

  <p><i><b>Temmuz 8 –</b></i> Geceleri kulüpten kulübe atladığımız, gündüzleri de sürekli akşamdan kalma olduğumuz için geriye çalışmak için hiç vakit kalmıyor. Urducadaki fiillerin dilbilimsel analizini, Fay’in verdiği aspirin ve hazırladığı bir karışım sayesinde bitirebildim ve yazımı Uluslararası Dilbilim Bülteni’ne gönderebildim. Bu yazı tüm dilbilimcilerin ses kayıt aletlerini koltuklarının altına sıkıştırarak Hindistan’a gitmelerine neden olacak, çünkü orada, onların kullandığı metodolojilerin kritik öneme sahip üst yapısını temelden çürütüyorum.</p>

  <p>Kendilerine yazılı iletişimin bozulması üzerine inşa ettikleri bir bilim dalı yaratan yapısal dilbilimcilere hayran olmamak elde değil. Bunlar, hayatlarını giderek artan bir şekilde, giderek daha az önem arz eden şeylere vakfeden kişiler... Bu uğurda ciltler dolduruyor, kütüphaneleri <i>beş para etmeyen</i> konuların hassas dilbilimsel analizleriyle dolduruyorlar.</p>

  <p>Bugün Alice laboratuvardaki çalışmalara ne zaman geri döneceğimi öğrenmek için beni aradı. Başladığım projeleri tamamlamak istediğimi ve benim kendi özel çalışmam için Welberg Vakfı’ndan izin almak için ümitle beklediğimi söyledim. Gerçi Alice haklı – zaman faktörünü hesaba katmam gerek.</p>

  <p>Fay hâlâ dansa gitmekten vazgeçmedi. Dün geceye White Horse Kulübü’nde içerek ve dans ederek başladık. Oradan Benny’s Hideaway’e, daha sonra da Pink Slipper’a geçtik... Daha sonra gittiğimiz yerlerin çoğunu hatırlamıyorum ama ben yerlere yığılma noktasına gelene kadar dans ettiğimizi biliyorum. İçkiye olan dayanıklılığım güçlenmiş olmalı ki, Charlie ben iyice zom olmak üzereyken kendisini gösterdi. Allakazam Kulübü’nün sahnesine çıktığını ve aptal bir step dansı yaptığını ve müdür bizi kapı dışarı etmeden önce iyi bir alkış aldığını hatırlıyorum. Fay herkesin benim muhteşem bir komedyen olduğumu düşündüğünü ve moron numarama bayıldığını söyledi.</p>

  <p>Peki, daha sonra neler oldu? Belimi incittiğimi biliyorum. Bunun dans etmekten kaynaklandığını düşünmüştüm, ama Fay lanet olası koltukdan düştüğümü söylüyor.</p>

  <p>Algernon’un davranışları yine çelişkili olmaya başladı. Minnie ondan korkmuş gibi görünüyor.</p>

  <p><br /></p>

  <p><i><b>Temmuz 9 –</b></i> Bugün korkunç bir şey oldu. Algernon Fay’i ısırdı. Onunla oynamaması için ikaz etmiştim, ama Fay onu beslemekten hoşlanıyor. Genellikle Fay onun odasına girdiğinde, Algernon hemen başını kaldırır ve onun yanına koşar. Ama bugün öyle olmadı. Kafesin en ucunda, beyaz bir pudra ponponu gibi kıvrılmış yatıyordu. Fay elini üst kapağın içinden geçirince, korkudan sinerek kendisini iyice köşeye sıkıştırdı. Fay, labirente açılan bariyeri kaldırarak onu ikna etmeye çalıştı, ama ben daha ona fareyi rahat bırakmasını söyleyemeden, onu bulunduğu yerden kaldırmak gibi bir hataya düştü. Algernon onun başparmağını ısırdı. Sonra gözlerini ikimize dikti ve sendeleyerek labirentin içine girdi.</p>

  <p>Minnie’yi labirentin öteki ucundaki ödül kutusunun içinde bulduk. Göğsündeki derin yaradan kanlar akıyordu, ama yaşıyordu. Onu almak için elimi uzattığımda, Algernon ödül kutusuna geldi ve beni ısırmaya çalıştı. Dişlerini gömleğime geçirdi ve ben onu silkeleyene kadar oraya asılmayı sürdürdü.</p>

  <p>Ondan sonra sakinleşti. Sonraki bir saat boyunca onu gözlem altında tuttum. Bitkin ve kafası karışmış gibi duruyordu. Dışsal bir ödül olmadan da yeni problemleri çözmeyi hâlâ öğrenebiliyordu, ama davranışlarında bir tuhaflık vardı. Labirentin koridorlarından geçerken eskisi gibi dikkatli ve azimli davranmıyor, hareketleri aceleci ve kontrolsüz. Çoğu kez vaktinden önce köşesine koşuyor ve bariyerlere çarpıyor. Hareketlerinde tuhaf bir acelecilik, bir telaş var.</p>

  <p>Yine de anlık bir karar vermek istemiyorum. Bu tuhaf davranışların pek çok nedeni olabilir. Ama şimdi onu laboratuvara geri götürmek zorundayım. Vakıf’tan bana yapacakları bağış konusunda haber gelsin gelmesin, sabah Nemur’u arayacağım.</p>
</body>
</html>
