<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p id="b10"><b>İLERLEME RAPORU 10</b></p>

  <p><i><b>Nisan 21 –</b></i> Fırında hamur karma makinalarının üretimini arttırmak için yeni bir yöntem buldum. Bay Donner bunun işgücü masraflarından tasarruf sağlayacağını ve kârı arttıracağını söylüyor. Bana elli dolar ikramiye verdi ve haftalığımı da on dolar arttırdı.</p>

  <p>Bunu kutlamak için Joe Carp ile Frank Reilly’yi öğle yemeğine davet ettim ama Joe’nun karısı için bir şeyler alması gerekiyormuş ve Frank de yemekte kuzeniyle buluşacakmış. Sanırım onların bendeki değişiklikleri kabullenmeleri biraz vakit alacak.</p>

  <p>Herkes benden sanki korkuyor gibi. Gimpy’nin yanına gidip de bir şey sormak için omzuna hafifçe dokunduğumda öyle bir hopladı ki, kahvesini baştan aşağı üzerine döktü. Bakmadığımı düşündüğü vakit bakışları sürekli benim üzerimde. Fırında artık kimse benimle konuşmuyor ve eskiden olduğu gibi şakalaşmıyor. Bu, işyerimde kendimi yalnız hissetmeme neden oluyor.</p>

  <p>Bütün bunları düşünmek, ayakta uyuduğum gün Frank’in bacaklarıma arkadan tekme atarak beni yere düşürmesini aklıma getirdi. Frank’in yeni somunlar koymak için fırının kapağını açtığı vakit kapağın çıkardığı kükreme sesi, ortalığa yayılan o tatlı ılık koku ve beyaz duvarlar...</p>

  <p>Aniden düşüyorum... döne döne... her şey ayağımın altından kayıyor ve başımı duvara çarpıyorum...</p>

  <p>Bu benim, ama orada yatan kişi sanki başka birisi – bir başka Charlie. Zihni karışmış... başını kaşıyor... yanında duran zayıf ve uzun boylu Frank’e, sonra da iri yarı, kıllı ve fırçaya benzeyen kaşları mavi gözlerini neredeyse tamamen örten Gimpy’ye bakıyor.</p>

  <p>Gimpy, “Çocuğu rahat bırak,” diyor. “Yüce Tanrım, Frank, neden sürekli ona sataşmak zorundasın? Elinden daha fazlası gelmiyor işte. Öyle değil mi, Charlie?”</p>

  <p>Charlie başını kaşıyor ve korkudan siniyor. Bu cezayı hak etmek için ne yaptığını bilmiyor, ama bunun da arkası gelecek gibi görünüyor.</p>

  <p>“Ama sizler her şeyi daha iyi biliyorsunuz,” diyor Gimpy, ortopedik çizmeleriyle ağır ağır volta atarken. “Ee, o zaman ne demeye hâlâ onunla uğraşıyorsunuz?” Uzun boylu Frank ve iri cüsseli Gimpy, bu iki adam uzun masada oturup akşam siparişleri için hazır edilmesi gereken ekmeklerin hamurlarına şekil veriyorlar.</p>

  <p>Bir süre sessizlik içinde çalışıyorlar, sonra Frank duruyor ve beyaz kasketini geriye doğru atıyor. “Hey, Gimpy, Charlie ekmek pişirmeyi öğrenebilir mi sence?”</p>

  <p>Gimpy masanın üzerine dirseğini dayıyor. “Onu rahat bırakmayacak mısın sen?”</p>

  <p>“Yani, gerçekten, Gimp – ciddiyim. Bence ekmek hamurlarına şekil vermek gibi basit bir şeyi öğrenebilir.”</p>

  <p>Bu fikir gözlerini Charlie’ye dikmiş olan Gimpy’nin hoşuna gidiyor. “Hey Charlie, bir dakika buraya gelir misin?”</p>

  <p>Başkaları her onun hakkında konuştuğu vakit yaptığı gibi, Charlie bu sefer de başını öne eğmiş, ayakkabı bağcıklarına bakıyor. Bunları açmayı ve tekrar bağlamayı beceriyor diye düşünüyor Gimpy. O zaman ekmek de yapabilir. Hamuru yoğurmayı, bükmeyi ve ona küçük yuvarlak şekiller vermeyi öğrenebilir.</p>

  <p>Frank ona şüpheyle bakıyor. “Belki de sormasak daha iyi, Gimp. Belki de bu doğru değil. Geri zekalı birisi öğrenmekte zorlanıyorsa, belki de üstüne gitmemek gerekir.”</p>

  <p>Frank’in fikrini benimsemiş olan Gimpy, “Sen bu işi bana bırak,” diyor. “Ben belki de öğrenebileceğini düşünüyorum. Şimdi beni dinle, Charlie. Bir şey öğrenmek istiyor musun? Sana benim ve Frank’in yaptığımız gibi ekmek yapmasını öğretmemi ister misin?”</p>

  <p>Charlie’nin yüzündeki gülümseme donup kalıyor. Gözlerini Gimpy’ye dikiyor... Onun ne istediğini biliyor ve kendisini köşeye kıstırılmış gibi hissediyor. Gimpy’yi mutlu etmek istiyor ama öğrenmek ve öğretmek sözcükleri onda feci şekilde cezalandırılmakla ilgili bir çağrışım yapıyor, ama bu anısını bir türlü hatırlayamıyor – sadece anlamadığı bir şeyi öğretmek için ona vuran zayıf, beyaz bir el geliyor gözlerinin önüne.</p>

  <p>Charlie geriye doğru bir adım atıyor ama Gimpy onu kolundan yakalıyor. “Hey, yavrum, yavaş ol. Sana bir şey yapacak değiliz. Şuna bakın, nasıl da hayatı kaymış gibi titriyor. Bak, Charlie. Bende şans getiren güzel ve parlak bir şey var. Oynaman için bunu sana vereceğim.” Pirinçten bir zincirin ucuna takılmış, üzerinde STA-BRITE METAL PARLATICI yazan, pirinçten yapılmış, parlak bir disk tutan elini ona doğru uzatıyor. Zinciri bir ucundan tutuyor ve floresan lambaların ışığını yakalayan altın renkli disk parıldayarak kendi çevresinde ağır ağır dönmeye başlıyor. Bu sarkıtın Charlie’ye yabancı gelmeyen bir parlaklığı var ama Charlie bunun nedenini ve neyi hatırlattığını bilmiyor.</p>

  <p>Charlie onu almak için bir hamle yapmıyor. Başkalarının eşyalarına elini sürdüğü vakit cezalandırılacağını biliyor. Eğer biri onu sana verirse, o zaman tamam. Ama başka türlüsü yanlış. Gimpy’nin onu isteyerek uzattığını görünce gülümsüyor ve onaylar gibi başını sallıyor.</p>

  <p>“İşte bak bunu biliyor,” diye gülüyor Frank. “Ona parlak ve ışıltılı bir şey ver, tamam.” Deneyi Gimpy’nin yapmasına izin veren Frank öne doğru heyecanla eğiliyor. “Eğer bu süprüntü şeyi çok isterse ve sen de ona buna sahip olmak için ekmek hamuruna şekil Vermeyi öğrenmesi gerektiğini söylersen – belki de bu işe yarar.”</p>

  <p>Fırıncılar Charlie’ye bu işi öğretmeye başladığında, dükkandaki diğer çalışanlar onların etrafında toplanıyorlar. Frank masanın üzerinde bir yer açıyor ve Gimpy orta boy bir hamuru çekip alıyor ve şekil vermesi için Charlie’nin önüne koyuyor. Charlie’nin bu işi kıvırıp kıvıramayacağına dair iddialar yapılıyor.</p>

  <p>“Bizi dikkatlice izle,” diyor Gimpy, zinciri masanın üzerine, kendi yanına Charlie’nin görebileceği bir yere koyuyor. “Bizi izle ve bizim yaptığımızın aynısını yap. Eğer şekil vermeyi öğrenirsen, şans getiren bu parlak şeyi sana vereceğiz.”</p>

  <p>Charlie taburesinin üzerinde kamburlaşarak dikkatle Gimpy’nin bıçağı alıp bir parça hamur kesmesini seyrediyor. Gimpy’nin arada bir durup un serpiştirmesini ve hamuru önce uzun bir rulo, sonra da bir halka haline getirmek için yaptığı tüm hareketleri takip ediyor.</p>

  <p>Frank, “Şimdi de beni izle,” diyor ve o da Gimpy’nin yaptıklarının aynısını yapıyor. Charlie’nin zihni karışıyor. Arada farklar var çünkü. Gimpy hamuru açarken dirseğini bir kuş kanadı gibi dışa doğru tutuyor, ama Frank’in kolları bedenine yapışık bir şekilde duruyor. Gimpy hamuru yoğururken başparmakları diğer parmaklarıyla bitişik, Frank ise avuçlarının içiyle çalışıyor ve başparmaklarını diğer parmaklarından uzakta ve havada tutuyor.</p>

  <p>Bu endişeler Gimpy “Hadi, şimdi de sen dene,” dediği vakit Charlie’nin hareket etmesini imkansız kılıyor.</p>

  <p>Charlie hayır anlamında başını sallıyor.</p>

  <p>“Bak, Charlie, bir kere daha yapacağım, hem de daha yavaş olarak. Şimdi benim yaptıklarımı dikkatlice izle ve ne yapıyorsam sen de benimle birlikte yap. Tamam mı? Ama yaptıklarını hatırında tutmaya çalış ki daha sonra kendi başına da yapabilesin. Hadi başla şimdi – şöyle.”</p>

  <p>Charlie Gimpy’nin bir parça hamur koparmasını ve onu bir top haline getirmesini kaşlarını çatarak izliyor. Tereddüt ediyor, ama sonra o da bıçağı alıyor ve bir parça hamur kesip masanın ortasına koyuyor. Dirseklerini aynen Gimpy’nin yaptığı gibi dışarıya doğru tutarak hamuru top şekline getiriyor.</p>

  <p>Bir kendi ellerine, bir Gimpy’nin ellerine bakıyor ve parmaklarını aynen onu yaptığı gibi başparmağı diğer parmaklara bitişik olacak şekilde – ters bir çanak gibi – tutmak için özen sarf ediyor. İçinden bir ses ona eğer doğru yaparsan seni sevecekler diye fısıldıyor. Ve o, Gimpy ve Frank’in onu sevmesini istiyor.</p>

  <p>Gimpy hamurunu bir top haline getirdikten sonra geriye çekiliyor. Charlie de... “Hey, bu harika... Bak, Frank, hamuru o da top haline getirdi.”</p>

  <p>Frank onaylar gibi başını sallıyor ve gülümsüyor. Charlie inler gibi bir ses çıkarıyor ve gerilim yükseldikçe bütün bedeni titremeye başlıyor. Böyle ender bir başarı anına alışkın değildir çünkü.</p>

  <p>“Pekala,” diyor Gimpy. “Şimdi hamura ekmek şekli vermeye başlayabiliriz.” Charlie beceriksizce ama büyük bir dikkatle Gimpy’nin her hareketini taklit ediyor. Zaman zaman, elinin veya kolunun bir titremesi işine mani oluyor ama kısa bir süre içinde hamur parçalarını bükerek ekmek şeklini vermeyi başarıyor. Gimpy’nin yanında çalışarak altı ekmek hazırlıyor ve bunları unlayarak Gimpy’nin unlanmış büyük tepsiye dizdiği kendi ekmek hamurlarının yanına koyuyor.</p>

  <p>“Pekala, Charlie,” diyor Gimpy, ciddi bir yüzle. “Şimdi bakalım bunu kendi başına yapabilecek misin? En başından itibaren yaptıklarını bir hatırla. Hadi, şimdi başla.”</p>

  <p>Charlie gözlerini önündeki dev gibi hamura ve Gimpy’nin onun eline sıkıştırdığı bıçağa dikiyor. Ve bir kez daha içini bir panik duygusu kaplıyor. Önce ne yapmıştı? Elini nasıl tutmuştu? Parmaklarını? Hamur topunu ne tarafa doğru yuvarlamıştı?... Aklına aynı anda binlerce zihin karıştırıcı fikir geliyor ve gülümseyerek ayakta bekliyor. Hamura şekil vermek, Frank ve Gimpy’yi mutlu etmek, onların kendisini beğenmesini ve Gimpy’nin ona vermeyi vaat ettiği o parlak uğur eşyasını elde etmek istiyor. Kaygan ve ağır hamur parçasını masanın üzerinde durmadan döndürüyor ama bir türlü işe girişemiyor. Başaramayacağını bildiği için onu kesemiyor ve korkuyor.</p>

  <p>“Unutmuş bile,” diyor Frank. “Aklında bir şey kalmıyor bunun.”</p>

  <p>Charlie hatırlamak istiyor. Kaşlarını çatarak hatırlamaya çalışıyor: Önce bir parça keserek başlarsın. Sonra onu yuvarlayarak bir top haline getirirsin. Ama tepsinin üzerinde duranlara benzeyenler nasıl yapılıyordu? O başka bir olay. Ona biraz vakit verseler, belki de hatırlar. Sersemliği geçer geçmez hatırlayacaktır. Sadece bir iki saniyesi olsa, aklına gelecektir. Öğrendiği şeyleri aklında tutabilmeyi istiyor – kısa bir süre için dahi olsa. O kadar çok istiyor ki...</p>

  <p>“Tamam, Charlie,” diye iç çekiyor Gimpy, bıçağı onun elinden alarak. “Tamam, sorun değil. Dert etme. Bu zaten senin işin değil.”</p>

  <p>Bir dakika sonra hatırlayacak... Acele ettirmeseler... neden her şeyi bu kadar aceleye getirmek zorundalar?</p>

  <p>“Hadi, Charlie. Git otur ve çizgi romanına bak. Bizim işe geri dönmemiz gerek.”</p>

  <p>Charlie evet der gibi başını sallıyor, gülümsüyor ve çizgi romanını cebinden çıkarıyor. Eliyle düzeltip, bir şapka gibi başının üzerine koyuyor. Frank gülüyor, Gimpy de sonunda gülümsemeye başlıyor.</p>

  <p>“Hadi, seni koca bebek...” diye homurdanıyor Gimpy. “Bay Donner seni çağırana kadar git orada otur.”</p>

  <p>Charlie ona gülümsüyor ve hamur karma makinalarının yanındaki köşede durmakta olan un çuvallarına doğru ilerliyor. Yerde bağdaş kurarak otururken ve çizgi romanındaki resimlere bakarken sırtını onlara dayamayı seviyor. Sayfaları çevirmeye başladığında ağlaması geliyor, ama bunun neden olduğunu anlayamıyor. Şimdi, böyle üzülmenin ne gereği var? Bulanık bir bulut gelip gidiyor, ama sonunda çizgi romandaki en az otuz, kırk kere baktığı parlak renkli resimlere tekrar bakmak için içinde bir özlem duyuyor. Romandaki tüm kahramanları tanıyor. Onların adlarını (önüne çıkan herkese) tekrar tekrar sorarak öğrenmiş durumda, Beyaz balonların içindeki tuhaf harflerin ve sözcüklerin, onların bir şeyler söylediği anlamına geldiğini de biliyor. O balonların içinde yazılanları okumayı acaba bir gün öğrenebilecek mi? Eğer acele ettirmezlerse veya onu zorlamazlarsa, bunu yapabilir. Ama nedense herkes bir telaş içinde...</p>

  <p>Charlie ayaklarını karnına doğru çekiyor ve çizgi romanının Batman ile Robin’in bir binanın yanından upuzun bir ip sarkıttıkları ilk sayfasını açıyor. O anda karar veriyor, günün birinde o da okuyacak. O zaman buradaki hikayeyi de okuyabilecek. O sırada omzuna birisinin dokunduğunu fark ediyor ve başını kaldırıp bakıyor. Bu Gimpy’dir, elinde sallandıkça ve kendi etrafında döndükçe ışığı yansıtan pirinçten yapılmış o parlak disk ve zincir var.</p>

  <p>“Al,” diyor sevimsiz bir sesle, diski Charlie’nin kucağına fırlatarak ve topallayarak oradan uzaklaşıyor...</p>

  <p><br /></p>

  <p>Bunu daha önce hiç düşünmemiştim ama Gimpy’nin bu yaptığı, güzel bir jestti. Bunu neden yapmıştı ki? Her neyse, bu benim geçmişle ilgili olarak bugüne kadar en berrak ve eksiksiz olarak hatırladığım bir anıydı. Sabahın erken bir saatinde, ışık henüz gri bir tondayken, mutfak penceresinden dışarı bakmak gibi bir şeydi bu... Ama o zamandan beri çok yol kat ettim ben ve bunu Dr. Strauss’a, Profesör Nemur’a ve Beekman’daki diğer insanlara borçluyum. Frank ve Gimpy, benim böyle değiştiğimi gördüklerinde neler düşünüyorlar ve hissediyorlar acaba?</p>

  <p><br /></p>

  <p><i><b>Nisan 22 –</b></i> Fırındaki insanlar değişiyor. Sadece beni görmezden gelmekle kalmıyorlar. Bir husumet içinde olduklarını hissediyorum. Donner benim fırıncılar birliğine katılmamı ayarladı ve bana bir maaş artışı daha verdi. Kötü olan şey ise, işin tüm keyfi kaçtı çünkü fırındakiler beni kıskanmaya başladılar. Bir bakıma onları suçlayamıyorum. Onlar bana neler olduğunu anlayamıyorlar ve ben de onlara anlatamıyorum. Onların benimle gurur duyacaklarını ummuştum ama o havalarda değiller – hem de hiç.</p>

  <p>Yine de, konuşacak birini bulmam gerek. Bayan Kinnian’a yarın akşam maaş artışımı kutlamak için birlikte sinemaya gitmeyi teklif edeceğim. Tabii cesaretim olursa.</p>

  <p><br /></p>

  <p><i><b>Nisan 24 –</b></i> Profesör Nemur sonunda, laboratuvardaki herkesin okuyacağını bile bile her şeyi yazmamın mümkün olmayacağı konusunda bana ve Dr. Strauss’a hak verdi. Bugüne kadar yaşadıklarımı, kimle ilgili olursa olsun, dürüstçe yazmaya çok özen gösterdim, ama özel kalması gereken bazı şeyler var ve benim onları yazmam mümkün değil – en azından şimdilik.</p>

  <p>Bir süre için daha kişisel olan bazı raporları gizli tutmama izin verdiler, ama Welberg Vakfı’na gitmesi gereken son rapora kadar Profesör Nemur bunları okuyacak ve hangi bölümlerin yayımlanabileceğine karar verecekmiş.</p>

  <p>Bugün laboratuvarda olan şey aslında çok üzücüydü.</p>

  <p>Bu akşam erken saatlerde Dr. Strauss’a ve Profesör Nemur’a, Bayan Kinnian’ı sinemaya davet etmemin doğru olup olmayacağını sormak için ofise gelmiştim, ama kapıyı tıklatmaya hazırlanırken onların münakaşa ettiklerini duydum. Orada durmamalıydım, ama insanlar hep ben sanki oralarda değilmişim veya neler konuştuklarını duyup duymadığım umurlarında değilmiş gibi davrandıkları için, dinlemeden edemedim.</p>

  <p>Birisinin masaya vurduğunu duydum ve aynı anda Profesör Nemur bağırmaya başladı: “Hazırladığımız raporu Chicago’da sunacağımıza dair konferans komitesine bilgi verdim bile.”</p>

  <p>Sonra Dr. Strauss’un sesini duydum: “Hata ediyorsun, Harold. Altı hafta sonrası, henüz çok erken bir tarih olur. Onun değişimi hâlâ devam ediyor.”</p>

  <p>Sonra Nemur konuştu: “Şu ana kadar her şey öngördüğümüz gibi gitti. O yüzden bir ara rapor hazırlayabilecek durumdayız. Sana söylüyorum, Jay, korkulacak bir şey yok. Her şey olumlu. Bundan sonra herhangi bir aksilik olamaz.”</p>

  <p>Strauss: “Vaktinden önce bir açıklama yapmak hepimizi ilgilendiren son derece önemli bir konu. Sen yetkiyi üzerine almış oluyorsun–”</p>

  <p>Nemur: “Bu projenin en kıdemli üyesinin ben olduğumu unutuyorsun galiba.”</p>

  <p>Strauss: “Ama sen de itibarını koruması gereken tek kişinin sen olmadığını unutuyorsun. Eğer şu aşamada çok iddiacı olursak, tüm hipotezimizi topa tutarlar.”</p>

  <p>Nemur: “Bir regresyondan korkmuyorum artık. Her şeyi tekrar tekrar kontrol ettik. Bir ara rapor hazırlamanın ne mahsuru olabilir? Bundan sonra hiçbir aksilik olmayacağından eminim.”</p>

  <p>Münakaşaları böylece devam etti. Dr. Strauss, Profesör Nemur’u Hallston’un Psikoloji Departmanı’na göz koymakla ve Profesör Nemur de Strauss’u onun psikolojik araştırmasının kuyruğuna takılmakla suçluyordu. Daha sonra Strauss, psikocerrahi alanındaki tekniklerinin ve enzim-enjeksiyonu kalıplarının bu projede en az Nemur’un teorileri kadar önemli olduğunu ve günün birinde dünyanın dört bir tarafında binlerce beyin cerrahının <i>onun</i> bu yöntemlerini kullanacağını söyledi. Nemur ise bu yeni yöntemlerin <i>kendi</i> orijinal teorisi sayesinde ortaya çıktığını ona hatırlattı.</p>

  <p>Birbirlerine bağırıp çağırdılar, <i>fırsatçı, sinik, karamsar</i> gibi sözcükler kullanarak suçlamalarda bulundular. Korkmaya başlamıştım. Aniden, ofis kapısının önünde durup, haberleri olmadan onları dinleme hakkımın artık olmadığı kafama dank etti. Eskiden neler olup bittiğini anlamayacak kadar geri zekalı olduğum günlerde, bunun belki bir önemi yoktu ama şimdi benim onları dinlememi istemeyeceklerini biliyordum. O yüzden münakaşanın nasıl sonuçlandığını görmeyi beklemeden oradan ayrıldım.</p>

  <p>Hava kararmıştı ve neden bu kadar korktuğumu anlayabilmek için uzunca bir süre yürüdüm, ilk kez bazı şeyleri bütün açıklığıyla görebiliyordum – bunlar ne tanrı, ne de herhangi birer kahramandı. Sadece çalışmalarından bir şeyler elde edebilme endişesi içinde olan iki adamdı. Yine de, eğer Nemur haklı çıkar da deney başarıya ulaşırsa, bunun ne önemi vardı? O kadar çok yapacak şey, o kadar çok uygulanması gereken plan vardı ki...</p>

  <p>Yarına kadar bekleyeceğim ve onlara Bayan Kinnian’ı maaşımdaki artışı kutlamak için sinemaya götürüp götüremeyeceğimi soracağım.</p>

  <p><br /></p>

  <p><i><b>Nisan 26 –</b></i> Laboratuvardaki işim bitince üniversitede dolanıp durmamam gerektiğini biliyorum, ama genç erkeklerin ve kadınların ellerinde kitaplarla oradan oraya gittiklerini görmek ve onların öğrendikleri şeyler hakkında konuştuklarını duymak beni çok heyecanlandırıyor. Keşke ben de Campus Bowl Luncheonette’te kahve içerken onlarla birlikte oturup kitaplar, politika ve düşündüklerim hakkında bir şeyler konuşabilseydim. Onların şiir, bilim ve felsefe – Shakespeare ve Milton; Newton, Einstein ve Freud; Eflatun, Hegel ve Kant, ve adları zihnimde büyük bir kilisenin çanları gibi yankılanan tüm diğer kişiler – hakkında konuştuklarını duymak bana müthiş bir heyecan veriyor.</p>

  <p>Bazen etrafımdaki masalardan yükselen konuşmalara kulak veriyorum ve onlardan epeyce daha büyük olmama rağmen, sanki ben de bir üniversite öğrencisiymişim gibi yapıyorum. Kitaplar taşıyorum ve bir pipo içmeye bile başladım. Bu aptalca bir şey belki ama laboratuvara gidip geldiğim için, kendimi üniversitenin bir parçası gibi hissediyorum. Evime, o yalnızlık kokan odaya gitmekten nefret ediyorum.</p>

  <p><br /></p>

  <p><i><b>Nisan 27 –</b></i> Campus Bowl’daki çocuklardan bazılarıyla arkadaş oldum. Shakespeare’in gerçekten de Shakespeare’in eserlerini yazıp yazmadığını tartışıyorlardı. Çocuklardan bir tanesi – terli yüzlü ve şişman olan – Shakespeare’in tüm oyunlarını Marlowe’un yazdığını söylüyordu. Ama siyah gözlüklü kısa boylu bir çocuk olan Lenny, bu Marlow işine pek inanmıyordu ve herkesin bu oyunları Sir Francis Bacon’ın yazdığını bildiğini söylüyordu. Çünkü Shakespeare hiç üniversiteye gitmemişti ve bu oyunları yazabilecek düzeyde bir eğitim almamıştı. Üniversite birinci sınıf öğrencilerinin giydiği türde bir kasket giymiş olan biri aniden araya girip erkekler tuvaletindeki bazı adamların Shakespeare’in oyunlarını yazan kişinin aslında bir kadın olduğunu söylediklerini duyduğunu anlattı.</p>

  <p>Politikadan, sanattan ve Tanrı’dan konuşmaya başladılar. Daha önce birisinin Tanrı diye bir şeyin olmayabileceğini söylediğini hiç duymamıştım. Bu beni çok korkuttu, çünkü ben de ilk kez Tanrı’nın ne anlama geldiğini düşünmeye başladım.</p>

  <p>Şimdi anlıyorum ki, üniversiteye gitmenin ve bir eğitim almanın en önemli nedenlerinden biri, tüm hayatınız boyunca doğru olduğuna inandığınız şeylerin doğru olmadığını ve hiçbir şeyin göründüğü gibi olmadığını öğrenmekmiş.</p>

  <p>Bütün bu konuştukları ve tartıştıkları süre boyunca içimden bir heyecan dalgasının kabardığını hissediyordum. İşte benim de yapmak istediğim buydu – üniversiteye gitmek ve önemli konular hakkında konuşan insanları dinlemek.</p>

  <p>Şimdi boş vakitlerimin çoğunu kütüphanede okuyarak ve kitapları adeta sünger gibi içime çekerek geçiriyorum. Herhangi bir konuya özel bir şekilde odaklanmıyorum, sadece Dostoyevski, Flaubert, Dickens, Hemingway ve Faulkner’dan – elime ne geçerse – bol bol hayal ürünü romanlar okuyor ve hiç bitmeyen bir açlığı doyurmaya çalışıyorum.</p>

  <p><br /></p>

  <p><i><b>Nisan 28 –</b></i> Dün gece gördüğüm bir rüyada, annem babama ve (beni 222 numaralı okula göndermelerinden önce gittiğim okul olan) 13 numaralı devlet okulundaki bir öğretmene bağırıyordu...</p>

  <p><br /></p>

  <p>“O normal! O normal bir çocuk! O da diğer insanlar gibi büyüyecek. Onlardan daha bile iyi olacak...” Annem öğretmeni tırmalamaya çalışıyordu ama babam ona engel oluyordu. “Bir gün o da üniversiteye gidecek. Kendisini <i>kanıtlayacak.</i>” Bağırarak sürekli bunları tekrarlıyor ve bir yandan da onu serbest bırakması için babamı cırmalıyordu. “Günün birinde o da üniversiteye gidecek ve kendisini kanıtlayacak.”</p>

  <p>Müdürün odasındaydık ve içeride utanmış gibi görünen bir sürü insan vardı, ama müdür yardımcısı gülümsüyordu ve gülümsediği belli olmasın diye başını yana çevirmişti.</p>

  <p>Rüyamdaki uzun sakallı müdür odanın içinde yüzer gibi dolaşıyordu. Bir ara parmağıyla beni gösterdi. “Bunun özel bir okula gitmesi gerek. Onu Warren Devlet Bakımevi’ne koyun. Onu burada tutmamız mümkün değil.”</p>

  <p>Sabah uyandığımda rüyayı hatırlıyordum, ama şimdi her şeyin o kadar basit olmadığını anlıyorum. Bulanık bir görüntü olsa da, her şeyin olup bittiği altıncı yaşımı hatırlıyorum. Norma doğmadan kısa bir süre önceydi. Annemi görüyorum, çok hızlı konuşan ve ellerini çok kullanan o zayıf, siyah saçlı kadını... Her zamanki gibi yüzü sisler arasında. Saçını arkada topuz şeklinde toplamış, elini arkasına götürüyor ve sanki orada olduğundan emin olmak istermiş gibi topuzunu yokluyor. Onun kocaman, beyaz bir kuş gibi babamın etrafında kanat çırparak dolaştığı ve babamın da onun didiklemelerinden kaçamayacak kadar hantal ve yorgun bir şekilde koltuğunda oturduğu gözlerimin önüne geliyor.</p>

  <p>Sonra Charlie’yi görüyorum, mutfağın ortasında duruyor, bir ipe dizilmiş parlak renkli boncuklardan ve halkalardan oluşan fırıldağıyla oynuyor. İpi bir eliyle tutmuş, diğer eliyle parıltılar saçarak dönen halkaları çeviriyor. Bunu seyrederek saatler geçiriyor. Bu fırıldağı ona kim yapmış, sonra ona ne olmuş, hiç bilmiyorum ama büktüğü ip açılırken dönen halkaların çıkardığı parıltıları hayran hayran seyrederken görüyorum onu...</p>

  <p><br /></p>

  <p>Annesi ona bağırıyor – hayır, babasına bağırıyor. “Onu ben alacak değilim... Onun bir sorunu yok.”</p>

  <p>“Rose, hiç sorun yokmuş gibi davranmanın artık bir faydası yok. Ona bir bak, Rose. Altı yaşında ve–”</p>

  <p>“O aptal değil. O normal bir çocuk. Diğer herkes gibi olacak o.”</p>

  <p>Babası fırıldağıyla oynayan oğluna üzüntülü bir şekilde bakıyor. Charlie gülümsüyor ve dönerken ne kadar güzel olduğunu göstermek için fırıldağı ona doğru tutuyor.</p>

  <p>“Kaldır o şeyi ortadan!” diye haykırıyor annesi ve birden fırıldağı Charlie’nin elinden çekip, mutfak zemininin üzerine atıyor ve paramparça yapıyor. “Git de alfabe bloklarınla oyna.”</p>

  <p>Charlie annesinin bu ani çıkışı üzerine korkarak donup kalıyor. Onun ne yapacağını bilmediği için korkudan siniyor. Bedeni titremeye başlıyor. Annesi ve babası tartışıyorlar ve onların dalgalanan sesleri, içinde müthiş bir baskı ve bir panik duygusu yaratıyor.</p>

  <p>“Charlie, banyoya git. Yine donuna yapayım deme sakın.”</p>

  <p>Charlie onun sözünü tutmak istiyor, ama pelte gibi olan bacakları hareket etmiyor. Kolları darbeleri önlemek için otomatik olarak yukarıya kalkıyor.</p>

  <p>“Tanrı aşkına, Rose. Çocuğu rahat bırak. Onu korkutuyorsun. Hep böyle yapıyorsun ve zavallı çocuk da–”</p>

  <p>“O zaman neden bana yardım etmiyorsun? Bu işi tek başıma yapmak zorunda kalıyorum hep. Ona her gün bir şeyler öğretmeye çalışıyorum – diğerlerine yetişmesi için. Sadece yavaş bir çocuk o, hepsi bu. Ama o da diğer herkes gibi öğrenebilir.”</p>

  <p>“Sen kendini kandırıyorsun, Rose. Bu hem ona, hem de kendimize karşı bir haksızlık. Yani o normalmiş gibi davranmak... Bir takım numaralar öğretebileceğimiz bir hayvanmış gibi onu oradan oraya sürüklemek... Neden onu rahat bırakmıyorsun?”</p>

  <p>“Çünkü onun diğer herkes gibi olmasını istiyorum.”</p>

  <p>Onlar tartışırken Charlie’nin içindeki sıkıntı giderek büyüyor. Bağırsakları patlayacakmış gibi oluyor. Annesinin sık sık dediği gibi banyoya gitmesi gerektiğini biliyor, ama yürüyemiyor. Tam orada, mutfağın ortasında oturmak istiyor, ama bu doğru bir davranış olmaz ve annesi onu bu yüzden tokatlar.</p>

  <p>Fırıldağını istiyor. Eğer fırıldağını elinde tutabilir ve onun fırıl fırıl dönmesini seyredebilirse, kendisini kontrol edebilecek ve altını kirletmeyecek. Ama fırıldak paramparça oluyor ve halkalardan bazıları masanın altına, bazıları da musluğun arkasına kaçıyor, ipi ise sobanın yanında duruyor.</p>

  <p><br /></p>

  <p>Bu aslında çok tuhaf... Onların sesini çok açık bir şekilde hatırlamama rağmen, yüzlerini hep sisler altında gibi ve sadece genel hatlarıyla görebiliyorum. Babam iri yapılı ve omuzları düşmüş bir durumda. Annem ise zayıf ve atik tetik. Onca yıl sonra onları birbirleriyle tartışırken duymak içimde bir bağırma dürtüsü uyandırıyor: “Ona baksanıza. Buraya, tam buraya! Kavga edeceğinize Charlie’ye bakın. Onun tuvalete gitmesi gerek!”</p>

  <p>Onlar münakaşa ederken, Charlie kırmızı kareli gömleğini çekiştirip duruyor. Kullanılan sözcükler ikisinin arasında öfkeli kıvılcımlar gibi gidip geliyor – onun bir türlü teşhis edemediği bir öfke ve suçluluk duygusu var bu sözcüklerde.</p>

  <p>“Gelecek Eylül’de yine 13 numaralı devlet okuluna gidecek ve aynı dersleri tekrar edecek.”</p>

  <p>“Gerçeği neden göremiyorsun? Öğretmeni onun normal bir sınıfta ders yapamayacağını söylüyor”</p>

  <p>“O öğretmen mi? Oh, bir dakika, ona uygun gördüğüm başka adlar da var. Hele benimle bir uğraşsın, sadece eğitim kuruluna yazı yazmakla kalmayacağım. Onun gözlerini çıkartacağım. Charlie, neden öyle kıvranıp duruyorsun? Tuvalete git. Kendin gideceksin. Nasıl gideceğini biliyorsun.”</p>

  <p>“Senin götürmeni beklediğini görmüyor musun? Korkuyor çocuk.”</p>

  <p>“Sen bu işe karışma. Bal gibi kendi başına gidebilir. Kitapta böylelikle güven kazanacağı ve başarı duygusu içine gireceği yazıyor.”</p>

  <p>Zemini karo kaplı o soğuk oda onun dehşete kapılmasına neden oluyor. Oraya yalnız başına gitmekten korkuyor. Elini annesine doğru uzatıyor ve yüksek sesle ağlıyor: “Tuva... Tuva...” ama annesi vurarak onun elini uzaklaştırıyor.</p>

  <p>“Yeter bu kadar,” diyor annesi katı bir şekilde. “Artık sen büyük bir çocuk oldun. Kendin de gidebilirsin. Hadi şimdi banyoya marş marş! Sana öğrettiğim gibi pantolonunu indir. Ama seni uyarıyorum, altını pisletirsen kıçına iyi bir şaplak yersin, ona göre.”</p>

  <p>O ikisi onun ne yapacağını görmek için başında bekledikleri vakit bağırsaklarındaki gerilmeyi ve düğümlenmeyi şimdi bile hissedebiliyorum. İnlemeleri hafiften ağlamaya dönüşür ve artık kendisini kontrol edemez. Ellerini yüzüne kapayarak ağlamaya başlar ve altını kirletir.</p>

  <p>Rahatlama ile korku arasında bir şaşkınlık yaşamaktadır. Kaka onundur ama annesi her zaman yaptığı gibi ondan alacaktır onu. Ve ondan sonra da onu dövecektir. Ne kadar kötü bir çocuk olduğunu haykırarak ona doğru gelirken Charlie de yardım etsin diye babasına koşar.</p>

  <p><br /></p>

  <p>Birden annemin adının Rose, babanınkinin ise Matt olduğunu hatırlıyorum. İnsanın anne ve babasının adlarını unutması ne tuhaf değil mi? Peki ya Norma? Onları bu kadar uzun zamandır hiç düşünmemiş olmam da tuhaf. Keşke şimdi Matt’in yüzünü görebilseydim, şu an neler düşündüğünü anlayabilseydim. Bütün hatırladığım annemin beni dövmeye başladığı anda, Matt’in arkasını dönüp evden dışarı çıkması...</p>

  <p>Keşke onların yüzlerini daha berrak bir şekilde görebilseydim.</p>

  <p><br /></p>

  <p id="b11"><b>İLERLEME RAPORU 11</b></p>

  <p>Alice Kinnian’ın ne kadar güzel olduğunu neden bugüne kadar fark etmemişim ki? Güvercin gibi yumuşacık bakan gözleri ve boynunun girintisine kadar uzanan gür, kahverengi saçları var. Gülümsediği vakit, dolgun dudaklarını küsmüş gibi büküyor...</p>

  <p>Önce bir filme gittik, sonra da akşam yemeğine çıktık. Filmin çoğunu iyi takip edemedim çünkü onun benim yanımda oturması beni huzursuz ediyordu. Tam iki kez çıplak kolu, koltuğun kolunun üzerine koyduğum koluma değdi ve her seferinde de onun rahatsız olacağını düşünerek kolumu geri çektim. Tek düşündüğüm, benden sadece birkaç santimetre uzakta olan yumuşak teniydi. Sonra, iki sıra önümüzdeki genç bir erkeğin yanındaki kıza sarıldığını gördüm ve ben de Bayan Kinnian’a sarılmak istedim. Dehşet verici bir şeydi bu. Ama eğer yavaş yavaş yaparsam... önce kolumu onun koltuğunun arkasına atsam... sonra yukarıya doğru hareket ettirsem... santim santim... omuzlarının yakınlarına ve ensesine kadar getirsem... çok normal bir şey yapıyormuş gibi...</p>

  <p>Ama buna cesaret edemedim.</p>

  <p>En fazla yapabildiğim şey, dirseğimi onun oturduğu koltuğun arkasına dayamak oldu, ama bunu yaptıktan sonra yüzümde ve boynumda biriken terleri silmek için pozisyonumu değiştirmek zorunda kaldım.</p>

  <p>Bir seferinde de, bacağı kazayla benimkine sürtündü.</p>

  <p>Bu benim için öyle bir ateşten gömlek – ve öyle acı veren bir deneyim – oldu ki, düşüncelerimi ondan uzaklaştırmak için kendimi zorlamak zorunda kaldım. İlk filmin konusu savaştı ve filmin sadece piyade askerinin hayatını kurtaran kadınla evlenmek için Avrupa’ya gittiği son kısmını yakalayabildim. İkinci film benim daha çok ilgimi çekti. Bu görünüşte birbirini seven ama gerçekte birbirlerini mahvetmeye çalışan bir erkek ve bir kadını anlatan psikolojik bir filmdi. Filmdeki her şey adamın karısını öldüreceğine işaret ediyordu ama son anda, kadının gördüğü bir kabus sırasında haykırdığı bir şey, adama çocukluğunda başından geçen bir olayı hatırlatır. Bu çocukluk anısı adama, hissettiği bu nefret duygusunun aslında onu çocukken korkunç hikayeler anlatarak korkutan ve kişiliğinde kötü bir iz bırakan bir dadıyla ilgili olduğunu göstermiştir. Bu keşfin heyecanlandırdığı adam mutluluktan öyle bir bağırır ki, karısı uyanır. Adam karısını kollarına alır ve film adamın sorunlarının çözüldüğünü ima edecek şekilde biter. Basmakalıp ve ucuz bir filmdi, öfkemi belli etmiş olmalıyım ki Alice ne sorun olduğunu bilmek istedi. Lobiye çıkarken “Bu atmasyon bir film,” diye izah ettim. “İşler hiç de filmdeki gibi olmuyor.”</p>

  <p>“Tabii ki olmaz,” diye güldü. “Bu bir hayal dünyası.”</p>

  <p>“Oh, hayır! Bu bir yanıt değil,” diye ısrarcı oldum. “Hayal dünyasında bile bazı kurallar olur. Filmin bölümlerinin tutarlı olması ve birbirini tamamlaması gerekir. Bu tür filmler atmasyondur. Olaylarda zorlama vardır çünkü yazarın veya rejisörün veya birisinin istediği bir şey filmin kendisiyle uyum sağlayamamıştır. Ve bu da insana bir şeylerin ters gittiği hissini verir.”</p>

  <p>Times Meydanı’nın göz kamaştırıcı, parlak, gece ışıklarının altında düşünceli bir şekilde bana baktı. “Çok hızlı ilerleme kaydediyorsun.”</p>

  <p>“Zihnim karışık. Neyi bilip bilmediğimi artık bilmiyorum.”</p>

  <p>“Bunu aklına takma,” diye ısrar etti. “Olayları görmeye ve anlamaya başlıyorsun.” Yedinci Cadde’ye çıkarken, etrafımızdaki tüm neon ışıklarını avuçlarının içine almak istermiş gibi ellerini salladı. “Olayları daha derinlemesine görmeye başladın. Birbiriyle tutarlı olması gereken bölümler hakkında söylediklerin de gerçekten iyi bir içgörüydü.”</p>

  <p>“Ah, öyle mi? Ben kendimi herhangi bir şey başarıyormuşum gibi hissetmiyorum. Anne ve babamın nerede olduklarını, hatta neye benzediklerini bile bilmiyorum. Anılarımı hatırladığımda veya rüyalarımda gördüğüm zaman bile onların yüzü nedense hep sislerin gerisinde kalıyor. Onların yüzlerindeki ifadeleri görmek istiyorum. Onların yüzlerini görmeden neler olup bittiğini anlayamıyorum–”</p>

  <p>“Charlie, sakin ol.” İnsanlar dönüp dönüp bize bakıyorlardı. Alice koluma girdi ve sakinleştirmek için beni kendisine doğru çekti. “Sabırlı ol. Unutma ki, başkalarının öğrenmek için bir ömür verdiği şeyleri sen birkaç haftada öğrenmeyi başardın. Sen bilgi emmekten sırılsıklam olmuş kocaman bir sünger gibisin. Yakında olayların arasındaki bağlantıları ve birbirinden farklı öğrenme dünyalarının nasıl bir ilişki içinde olduğunu görmeye başlayacaksın. Hem de tüm seviyeleriyle, Charlie. Devasa bir merdivenin basamakları gibi... Ve sen etrafındaki dünyayı daha çok, daha çok görmek için daha yükseğe, daha yükseğe tırmanacaksın.”</p>

  <p>Kırk Beşinci Sokak’taki kafeteryaya girip tepsilerimizi elimize aldığımızda, Alice heyecanlı heyecanlı konuşmaya başladı. “Sıradan insanlar,” dedi, “sadece olayların birazını görebilirler, ama sen bir dâhisin. Sen sürekli daha yükseklere erişecek, her geçen gün çok daha fazla şeyler göreceksin. Ve attığın her adımda, mevcut olduğunu bile bilmediğin dünyalar keşfedeceksin.”</p>

  <p>Kuyrukta bekleyen ve onun söylediklerini duyan kişiler dönüp bana bakmaya başladılar. Alice ancak ben onu dürttüğümde sesinin tonunu alçaltmayı akıl etti. “Tanrı’ya bir tek şey için dua ediyorum,” diye fısıldadı, “umarım incinmezsin.”</p>

  <p>Ondan sonra bir süre ne diyeceğimi bilemedim. Kasadan yemeğimizi ısmarladık, tepsilerimize koyarak masalarımıza taşıdık ve hiç konuşmadan yedik. Bu sessizlik beni tedirgin etmişti. Onun korkularını anlıyordum, o yüzden bir şaka yapmayı denedim.</p>

  <p>“Neden incineyim ki? Nasıl olsa, başıma eskisi gibi olmaktan daha kötüsü gelemez. Algernon akıllı olmaya devam ediyor, öyle değil mi? Onun durumu değişmediği müddetçe, ben de güvendeyim demektir.” Bıçağıyla önündeki tereyağı kalıbının üzerinde dairemsi şekiller yapıyordu. Bu hareket beni adeta hipnotize eder gibi oldu. “Ve ayrıca,” dedim ona, “ben istemeden bir şeye kulak misafiri oldum – Profesör Nemur ile Dr. Strauss münakaşa ediyorlardı. Nemur hiçbir şeyin ters gitmeyeceği konusunda çok olumlu şeyler söyledi.”</p>

  <p>“Umarım,” dedi. “Bir şeylerin ters gideceği konusunda nasıl korkular yaşadığımı bilemezsin. Kendimi nedense kısmen sorumlu hissediyorum.” Baktığımı görünce, bıçağını yavaşça tabağının yanına koydu.</p>

  <p>“Böyle bir şeyi bir tek senin için yapardım,” dedim.</p>

  <p>Güldü ve benim tüm bedenimin zangırdamasına neden oldu. İşte o zaman, gözlerinin açık kahverengi olduğunu fark ettim. Bakışlarını hemen masa örtüsüne doğru çevirdi ve yüzü kıpkırmızı oldu.</p>

  <p>“Teşekkür ederim, Charlie,” dedi ve elimi tuttu.</p>

  <p>Böyle bir şeyi birisi bana ilk kez yapıyordu. Bu bana cesaret verdi. Onun elini bırakmadan öne doğru eğildim ve ağzımdan şu sözler döküldü. “Senden çok hoşlanıyorum.” Bunu söyledikten sonra onun gülmesinden korkmuştum ama onaylar gibi başını salladı ve gülümsedi.</p>

  <p>“Ben de senden hoşlanıyorum, Charlie.”</p>

  <p>“Ama benimki hoşlanmaktan da öte bir şey. Yani şunu söylemek istiyorum... lanet olsun! Ne dediğimi bilmiyorum ben.” Kıpkırmızı kesildiğimin farkındaydım, nereye bakacağımı şaşırmıştım ve ellerimi nereye koyacağımı bilmiyordum. Çatalımı düşürdüm ve onu almak isterken bir bardak suyu devirdim, sular onun giysisinin üzerine döküldü. Aniden, yeniden beceriksizleşmiş ve sakarlaşmıştım ve özür dilemeye kalkıştığımda dilimin ağzımın içinde pabuç kadar büyüdüğünü fark ettim.</p>

  <p>“Önemi yok, Charlie,” diyerek beni yatıştırmaya çalıştı. “Bu sadece su. Seni bu kadar üzmesine izin vermemelisin.”</p>

  <p>Eve dönerken takside uzunca bir süre konuşmadan oturduk, sonra el çantasını bırakarak kravatımı düzeltti ve hafif hafif vurarak mendil cebimdeki mendili kabarttı. “Bu akşam çok hüzünlüsün, Charlie.”</p>

  <p>“Kendimi gülünç hissediyorum.”</p>

  <p>“Sanırım seni ben üzdüm. Konuşarak seni huzursuz ettim.”</p>

  <p>“Hayır, bu doğru değil. Beni rahatsız eden şey hissettiklerimi ifade etmek için gerekli olan sözcükleri bulamamak.”</p>

  <p>“Bu duygular senin için çok yeni de ondan. Her şeyi... sözcüklere dökmek her zaman gerekli olmayabilir.”</p>

  <p>Ona biraz daha yaklaştım ve elini yeniden tutmak istedim ama o kendisini geriye çekti. “Hayır, Charlie. Bunun senin için iyi olacağını sanmıyorum. Ben seni üzdüm, bunun senin üzerinde olumsuz bir etkisi olabilir.”</p>

  <p>Beni böyle reddedince, kendimi hem çok beceriksiz, hem de gülünç hissettim. Kendime karşı bir öfke duygusu içine girdim ve koltuğun en ucuna kadar çekilerek dışarıya bakmaya başladım. Ondan bugüne kadar kimseden nefret etmediğim kadar nefret ediyordum – özellikle de böyle rahat yanıtlar vermesinden ve anaç tavırlar takınmasından. Yüzünü tokatlamak, onu yerlerde süründürmek ve sonra da kollarımın arasına alıp onu öpmek istiyordum.</p>

  <p>“Charlie, seni üzdüysem özür dilerim.”</p>

  <p>“Boş ver.”</p>

  <p>“Ama neler olup bittiğini anlamalısın.”</p>

  <p>“Anlıyorum,” dedim, “ve bu konuda konuşmak istemiyorum.”</p>

  <p>Taksi onun Yetmiş Yedinci Sokak’taki evine geldiğinde, iyice acınası bir haldeydim.</p>

  <p>“Bak,” dedi, “bu benim suçum. Seninle bu akşam çıkmamalıydım.”</p>

  <p>“Evet, şimdi anlıyorum.”</p>

  <p>“Yani şunu söylemek istiyorum, aramızdaki ilişkiyi kişisel... duygusal düzeyde yaşamaya hakkımız yok. Senin yapman gereken çok şey var. Bu aşamada senin hayatına girmeye benim de hiç hakkım yok.”</p>

  <p>“Ama bu benim sorunum, öyle değil mi?”</p>

  <p>“Öyle mi? Artık bu iş senin özel işin olmaktan çıktı, Charlie. Senin şimdi bazı sorumlulukların var – ve bu sorumluluklar sadece Profesör Nemur’a veya Dr. Strauss’a karşı değil, senin adımlarını takip etmeleri gerekebilecek milyonlarca insana karşı.”</p>

  <p>“O öyle konuştukça, ben kendimi daha kötü hissediyordum. Benim beceriksizliğimi, söylemem ve yapmam gereken şeyleri bilmediğimi ön plana çıkarıyordu. Onun gözünde ben sürekli gaf yapan ergen bir çocuktum ve o da beni üzmeden reddetmeye çalışıyordu.</p>

  <p>Evinin kapısının önüne geldiğimizde, dönüp bana gülümsedi ve bir an için beni içeriye davet edeceğini sandım, ama o sadece fısıldayarak “İyi geceler, Charlie,” dedi. “Bu harika akşam için sana teşekkür ederim.”</p>

  <p>Ona iyi geceler öpücüğü vermek istedim. Bu konuda bir süredir endişeleniyordum. Bir kadın öpülmeyi beklemez miydi? Okuduğum romanlarda ve izlediğim filmlerde, hep ilk adımı erkekler atıyordu. Dün gece onu öpmeye karar vermiştim. Ama düşünmeden de edemiyordum: Ya beni reddederse?</p>

  <p>Ona yaklaştım ve omuzlarına doğru bir hamle yaptım, ama o benden daha hızlı davrandı. Bana engel oldu ve elimi ellerinin arasına aldı. “Birbirimize bu şekilde iyi geceler dilesek daha iyi olur, Charlie,” dedi. “Bu ilişkiyi kişisel bir hale getiremeyiz. Henüz değil.”</p>

  <p>Daha ben itiraz edemeden veya <i>henüz değil</i> sözcükleriyle ne demek istediğini soramadan, içeriye doğru bir adım attı. “İyi geceler, Charlie, ve birlikte geçirdiğimiz bu güzel... çok güzel vakit için teşekkürler.” Ve kapıyı kapattı.</p>

  <p>Sadece ona değil, kendime ve tüm dünyaya karşı öfke duyuyordum ama eve gelene kadar onun haklı olduğunu anlamıştım. Şimdi ise onun bana ilgi mi duyduğunu veya sadece nazik olmaya mı çalıştığını bilemiyorum. Bende ne bulmuş olabilirdi? Bugüne kadar böyle bir şey yaşamamış olmam işleri benim için daha da güçleştiriyordu. Bir insan başka bir insana nasıl davranacağını nasıl öğrenir? Bir erkek bir kadına karşı nasıl davranacağını nasıl öğrenir?</p>

  <p>Bu konuda kitapların da pek bir faydası olmuyor.</p>

  <p>Ama aklıma koydum. Gelecek sefer, ona iyi geceler öpücüğü vereceğim.</p>

  <p><br /></p>

  <p><i><b>Mayıs 3 –</b></i> Benim aklımı en çok karıştıran şeylerden biri de, geçmişe dair hatırladıklarımın gerçekten o şekilde cereyan edip etmediğini veya o zaman göründükleri gibi olup olmadığını veya bunları benim kendimin uydurup uydurmadığımı tam olarak bilememek oluyor. Tüm hayatı boyunca yarı uyur yarı uyanık kalmış bir adam gibiyim, uyanmadan önce nasıl biri olduğunu bulmaya çalışan... Her şey tuhaf bir şekilde filmlerdeki ağır çekimler gibi ilerliyor. Bulanık.</p>

  <p>Dün gece bir kabus gördüm ve uyandığım vakit bir şey hatırladım.</p>

  <p>Önce kabusu anlatayım: Uzun bir koridorda koşuyorum ve etraftan yükselen tozlardan yarı kör gibiyim. Zaman zaman ileriye doğru koşuyorum, sonra yüzer gibi geri dönüyor ve arkaya doğru koşmaya başlıyorum. Korku içindeyim, çünkü cebimde sakladığım bir şey var. Onun ne olduğunu veya onu nasıl elde ettiğimi bilmiyorum, ama onu benden almak istediklerini biliyorum ve bu beni korkutuyor.</p>

  <p>Aniden duvarlar yıkılıyor ve kollarını bana doğru uzatmış kırmızı saçlı bir kız çıkıyor karşıma – yüzüne ifadesiz bir maske takmış gibi. Beni kollarının arasına alıyor, öpüyor, kokluyor ve ben de ona sıkıca sarılmak istiyorum ama korkuyorum. Bana dokundukça, içimdeki korku daha da artıyor çünkü biliyorum ki bir kıza asla dokunmamam gerek. Sonra bedeni benimkine sürtününce, içimi ısıtan tuhaf bir kaynama ve zonklama hissediyorum. Ama başımı kaldırdığımda, kızın elinde kanlı bir bıçak olduğunu görüyorum.</p>

  <p>Koşarken bağırmaya çalışıyorum ama hiç sesim çıkmıyor, ceplerim de boşalmış. Ellerimi ceplerime sokup bir şeyler arıyorum ama kaybettiğim şeyin ne olduğunu veya onu neden sakladığımı bile bilmiyorum. Bildiğim tek şey onu kaybetmişim ve benim ellerimde de kan var.</p>

  <p><br /></p>

  <p>Uyandığımda Alice’i düşündüm ve aynen rüyamda olduğu gibi içimi bir panik duygusu kapladı. Ben neden korkuyorum ki? Bıçakla ilgili bir korku mu bu?</p>

  <p>Kendime bir kahve yaptım ve bir sigara tüttürdüm. Böyle bir rüyayı ilk kez görüyordum ve bunun Alice ile geçirdiğim akşamla bir ilintisi olduğunu biliyordum. Onu artık farklı bir şekilde düşünmeye başlamıştım.</p>

  <p>Serbest-çağrışım yöntemini uygulamak bana hâlâ zor geliyor, çünkü insanın düşüncelerinin ne yöne gittiğini kontrol etmemesi güç bir olay. Zihnini açık bırakacaksın ve her şeyin onun içinde yüzmesine izin vereceksin... Fikirler banyodaki köpükler gibi suyun yüzeyine çıkacak... Banyo yapan bir kadın... Bir kız... Norma yıkanıyor... Anahtar deliğinden onu seyrediyorum... Kurulanmak için küvetten çıktığında onun bedeninin benimkinden farklı olduğunu görüyorum. Onun bir yeri eksik.</p>

  <p>Koridordan aşağı koşuyorum... Birisi beni kovalıyor... Bu bir insan değil... Parıldayan bir mutfak bıçağı... Korkuyorum ve ağlıyorum ama hiç sesim çıkmıyor, çünkü boynum kesik ve kan akıyor.</p>

  <p>“Anne, Charlie beni anahtar deliğinden seyrediyor...”</p>

  <p>O neden benden farklı? Ona ne olmuş?... Kan... Kan akıyor... Karanlık, küçük bir odacıktan...</p>

  <p><br /></p>

  <p>Üç kör fare... üç kör fare,</p>

  <p>Nasıl da koşuyorlar, bak! Nasıl da koşuyorlar, bak!</p>

  <p>Çiftçinin karısının peşine takılmış hepsi,</p>

  <p>O da kuyruklarını kesmiş bıçakla,</p>

  <p>Ömrünüzde gördünüz mü böyle bir manzara,</p>

  <p>Bu üç... kör... fare... gibi?</p>

  <p><br /></p>

  <p>Charlie sabahın erken saatlerinde mutfakta yalnız... Diğer herkes uyumakta, o da fırıldağıyla oynayarak kendisini eğlendiriyor. Eğildiği vakit gömleğinin düğmelerinden biri fırlıyor ve mutfak zeminini örten muşambanın karmaşık motiflerinin çizgileri üzerinden yuvarlanıyor. Banyoya doğru gidiyor. Charlie de onu takip ediyor ama bir ara onu kaybediyor. Düğme nerede? Onu bulmak için banyoya giriyor. Banyoda giysi sepetinin olduğu bir dolap var. Charlie tüm giysileri çıkarıp onları seyretmekten çok hoşlanıyor. Babasının eşyaları ve annesininkiler... Ve Norma’nın giysileri. Onları giymeyi denemek ve Norma’ymış gibi davranmak istiyor, ama bunu yaptığı bir keresinde annesinden dayak yemişti. Giysi sepetinin içinde Norma’nın kurumuş kanla kaplı iç çamaşırlarını buluyor. Onun başına ne gelmiş olabilir? Dehşete kapılıyor. Bunu yapan kişi onu da enselemeye çalışacak mı acaba...</p>

  <p><br /></p>

  <p>Çocukluktan gelen böyle bir anı neden beni bu kadar güçlü bir şekilde etkiliyor ve neden beni şimdi bu kadar korkutuyor? Bunun nedeni Alice Kinnian’a karşı hissettiğim duygular mı?</p>

  <p>Şimdi düşünüyorum da, neden benim kadınlardan uzak durmamı istediklerini anlıyorum. Alice’e karşı hissettiklerimi ifade etmem doğru değil. Bir kadına karşı o tür hisler duymaya hakkım yok – henüz değil.</p>

  <p>Ama bu sözcükleri yazarken bile, içimden bir ses bunun bu kadarla sınırlı olmayacağını haykırıyor. Ben bir birey, bir insanım. Cerrah bıçağının altına yatmadan önce ise herhangi bir kişiydim. Ve ben de birisini sevmeliyim.</p>

  <p><br /></p>

  <p><i><b>Mayıs 8 –</b></i> Bay Donner’in arkasından dönen dolapları gözlerimle gördükten sonra bile, bazı şeylere inanmakta zorluk çekiyorum. İlk kez, iki gün önceki en yoğun olduğumuz saatte, bir şeylerin ters gittiğini fark ettim. Gimpy tezgahın arkasında düzenli müşterilerimizden birinin sipariş ettiği bir doğum günü pastasını paketliyordu. Bu pastayı 3.95 dolara satıyorduk. Ama Gimpy satış tuşuna bastığında kayıtlarda bu fiyat 2.95 dolar olarak göründü. Ona bir yanlış yaptığını söylemek istedim ama tezgahın arkasındaki aynadan müşterinin Gimpy’e göz kırpıp gülümsediğini ve Gimpy’nin yüzünde de onu onaylar bir gülücüğün belirdiğini gördüm. Adam paranın üstünü aldı ve ben Gimpy’nin avcuna bıraktığı büyük gümüş paranın parıltısını Gimpy parmaklarını onun üzerine kapatmadan önce görebildim. Gimpy daha sonra bu yarım doları süratle cebine indirdi.</p>

  <p>Arkamda duran bir kadın, “Charlie,” dedi, “o krema dolu eklerlerden daha var mı?”</p>

  <p>“Gidip bakayım hemen.”</p>

  <p>Kadının bu müdahalesi beni memnun etmişti, çünkü az önce görmüş olduğum şey hakkında düşünme vakti vermişti bana. Gimpy kesinlikle bir hata filan yapmış değildi. Müşteriyle arasında bir anlaşma vardı ve bilerek ve isteyerek ondan az para almıştı.</p>

  <p>Elim ayağım kesilmiş olarak ve ne yapacağımı bilmeden duvara yaslandım. Gimpy on beş yıldan fazla bir süredir Bay Donner için çalışıyordu. Donner her zaman yanında çalışanlara yakın arkadaşlar, akrabalar gibi davranmıştı ve Gimpy’nin ailesini pek çok kez evine davet etmişti. Dışarıya gitmesi gerektiğinde hep Gimpy’yi dükkanın başında bırakırdı ve Charlie onun, karısının hastane faturalarını ödemesi için Gimpy’ye para bile verdiğini duymuştu.</p>

  <p>Bir kişinin böyle bir insanın parasını çalması inanılır gibi değildi. Başka bir açıklaması olmalıydı bunun. Gimpy hesabı çıkarırken belki de gerçekten bir hata yapmıştı ve o yarım dolar da bahşiş olabilirdi. Veya Bay Donner kendilerinden düzenli olarak kremalı pastalar satın alan bu müşterisi için özel bir şey uyguluyor olabilirdi. Gimpy’nin hırsızlık yaptığındansa, her türlü başka bir şeye inanmaya hazırdım. Gimpy bana her zaman öyle iyi davranıyordu ki...</p>

  <p>Artık bilmek istemiyordum. Tepsiyi getirdikten sonra kurabiyeleri, minik ekmekleri ve kekleri çıkarırken gözlerimi hesap makinasından uzak tutmaya çalıştım.</p>

  <p>Ama – hep yanağımı sıkıp sürekli bana bir kız arkadaş bulmaktan bahseden – o kırmızı saçlı küçük kadın içeriye girince, aklıma onun dükkana genellikle Donner’in öğle yemeğine çıktığı ve tezgahın arkasında Gimpy olduğu zaman gelmesi takıldı. Gimpy beni sık sık onun evine siparişleri teslim etmek için gönderirdi.</p>

  <p>İstemeden kadının verdiği siparişlerin 4.53 dolar tuttuğunu aklımdan hesap ettim. Ama Gimpy’nin kasaya hesabı girdiğini görmemek için arkamı döndüm. Gerçeği bilmek istiyordum ama öğreneceğim şeylerden de korkuyordum.</p>

  <p>“Borcunuz iki kırk beş, Bayan Wheeler,” dedi Gimpy.</p>

  <p>Kasanın çıkardığı çın sesini duydum. Paranın üstünün verilmesini... Çekmecenin kapatılmasını... “Teşekkür ederim, Bayan Wheeler.” Geriye doğru döndüğüm o anda da elini cebine attığını gördüm ve madeni paraların çıkardığı şıngırtıyı duydum.</p>

  <p>Acaba o kadına paket teslim etmeye gönderdiğinde <i>beni</i> bu işte kaç kez aracı olarak <i>kullanmıştı</i>? Kaç kez ondan eksik para almış ve aradaki farkı sonra aralarında paylaşmışlardı? Bunca yıl yaptığı hırsızlıklar için beni kullanmış mıydı?</p>

  <p>Tezgahın arkasından pat pat yürüyerek geçen Gimpy’den gözlerimi alamıyordum, terler başındaki kağıt kasketin altından dereler gibi akıyordu. Neşeli ve iyi bir havadaymış gibi görünüyordu ama bakışlarımız karşılaşınca suratını astı ve başını çevirdi.</p>

  <p>İçimden ona bir tane patlatmak geliyordu. Tezgahın arkasına geçip yüzünü dağıtmak istiyordum. Daha önce kimseye vurduğumu hatırlamıyorum – ama bu sabah Gimpy’den bütün kalbimle nefret ediyordum.</p>

  <p>Bütün bunları odamın sessizliği içinde kağıda dökmek beni hiç rahatlatmadı. Gimpy’nin Bay Donner’den para çaldığı her aklıma geldiğinde içimden bir şeyleri parçalamak geliyordu. Neyse ki, şiddet gösteremeyen bir insan olduğumu sanıyorum. Hayatımda tek bir kişiye bile vurduğumu hatırlamıyorum.</p>

  <p>Ama yine de ne yapacağıma karar vermem gerek. Donner’e güven duyduğu bir çalışanının yıllardır ondan para çaldığını söylemeli miyim? Gimpy tabii ki inkar edecektir ve ben de asla bunun doğru olduğunu ispat edemeyeceğim. Söylediğim takdirde, bu Bay Donner’e ne gibi bir fayda sağlayacak? Ne yapmam gerektiğini bilemiyorum.</p>

  <p><br /></p>

  <p><i><b>Mayıs 9 –</b></i> Uyuyamıyorum. Bu iş benim içime işledi. Böyle oturup Bay Donner’in bu şekilde soyulmasını seyredemeyecek kadar ona çok şey borçluyum. Eğer sessiz kalırsam ben de en az Gimpy kadar suçlu olurum. Yine de, ona bu işi haber vermek bana mı düşer? Beni en çok rahatsız eden şey, sipariş teslimatı için beni gönderdiğinde, Donner’den para çalmak için beni kullanmış olması. Haberim olmadığı müddetçe, bu işin dışında kalmış oluyordum, o yüzden kimse beni suçlayamazdı. Ama şimdi neler olup bittiğini bildiğim için, sessiz kalmakla en az onun kadar suçlu oluyordum.</p>

  <p>Diğer taraftan, Gimpy benim bir iş arkadaşımdı. Üç çocuğu vardı. Donner onu işten atarsa ne yapabilirdi? Başka bir iş bulması mümkün olamayabilirdi – özellikle de sakat ayağıyla...</p>

  <p>Bu durum beni endişelendirmeli miydi?</p>

  <p>Doğru olan nedir? Tümünü bile kullansam, zekamın böyle bir sorunu çözmeme yardımcı olmaması ne kadar da tuhaf...</p>

  <p><br /></p>

  <p><i><b>Mayıs 10 –</b></i> Profesör Nemur’a bu konuyu sordum ve o da benim bu işte masum bir gözlemci olduğumu ve nahoş sonuçlanabilecek bir duruma kendimi dahil etmemin hiçbir nedeni olmadığını söyledi. Benim bu işte bir aracı olarak kullanılmış olmam onu hiç rahatsız etmedi. Dediğine göre, o sırada neler olup bittiğini anlamadığıma göre, bu konu önemli değilmiş. Bıçağın bir bıçaklama olayında, arabanın da bir çarpışmada ne kadar suçu varsa, benim suçum da o kadarmış.</p>

  <p>“Ama ben cansız bir varlık değilim ki,” diye itiraz ettim. “Ben bir <i>insanım</i>.”</p>

  <p>Bir an için şaşırmış gibi oldu ve sonra gülmeye başladı. “Tabii, Charlie. Ama ben şimdiki zamandan bahsetmiyorum. Ameliyattan öncesini kastetmiştim.”</p>

  <p>Kendini beğenmiş, gösteriş meraklısı – içimden ona da vurmak geliyordu. “Ben ameliyattan önce de bir insandım. Unutmuş olabilirsiniz ama–”</p>

  <p>“Evet, tabii, Charlie. Beni yanlış anlama. Ama o zaman işler biraz daha farklıydı...” Sonra aniden laboratuvardaki çizelgelerde bir şey kontrol etmesi gerektiğini hatırladı.</p>

  <p>Dr. Strauss da psikoterapi seanslarında fazla konuşmuyor, ama bugün konuyu ona açtığımda, ahlaki açıdan Bay Donner’e haber vermem gerektiğini söyledi. Üstüne gittikçe, bu konu daha karmaşık bir hal alıyordu. Bu iki farklı yorumun yarattığı eşitliği başka birinin yorumuyla bozmam gerekiyordu ve aklıma Alice’den başkası gelmiyordu. Sonunda, saat on otuz olunca daha fazla bekleyemedim. Üç kez telefonunun numarasını çevirdim ve her seferinde de açılmasını beklemeden ahizeyi kapattım, ama dördüncü seferinde onun sesini duyana kadar bekledim.</p>

  <p>Önce, beni tekrar görmesinin doğru olmadığını söyledi, ama ona birlikte yemek yediğimiz kafeteryada buluşmamız için yalvardım. “Sana saygı duyuyorum – bana her zaman doğru tavsiyelerde bulundun,” dedim. Yine tereddüt gösterince, ısrar ettim. “Bana yardım etmek <i>zorundasın</i>. Benden kısmen sen de sorumlusun. Öyle olduğunu sen kendin de söylemiştin. Eğer sen olmasaydın, bu işe ben kendim asla kalkışmazdım. Şimdi beni hiçbir şey yokmuş gibi silkeleyip atamazsın.”</p>

  <p>İşin aciliyetini anlamış olmalıydı ki, sonunda benimle buluşmayı kabul etti. Ahizeyi kapattım ve gözlerimi telefona diktim. <i>Onun</i> ne düşündüğünü, <i>onun</i> ne hissettiğini bilmek benim için neden bu kadar önemliydi? Yetişkin Özürlüler Merkezi’nde geçirdiğim bir yıldan fazla bir süre boyunca, benim için en önemli şey onu mutlu etmek olmuştu. Acaba ameliyat olmayı da onu mutlu etmek için kabul etmiş olabilir miydim?</p>

  <p>Kafeteryanın önünde bir aşağı bir yukarı volta attığımı gören polisler şüpheyle beni izlemeye koyuldular. Sonra içeri girip bir kahve ısmarladım. Neyse ki, geçen sefer oturduğumuz masa boştu. Geldiğinde muhtemelen beni orada bulmayı umuyor olacaktı.</p>

  <p>Sonra beni gördü ve el salladı ama masaya gelmeden önce kahve tezgahının önünde durdu. Gülümsedi, aynı masayı seçmiş olduğum için gülümsediğini biliyordum. Bu aptalca ve romantik bir jestti.</p>

  <p>“Geç olduğunu biliyorum,” diye özür diledim, “ama yemin ederim ki neredeyse çıldıracaktım. Seninle konuşmam gerekiyordu.”</p>

  <p>Kahvesini yudumlamaya başladı ve ben ona Gimpy’nin Donner’ı nasıl dolandırdığını, benim buna nasıl tepki verdiğimi ve laboratuvarda aldığım iki tavsiyenin nasıl birbiriyle çeliştiğini anlatırken beni sessizce dinledi. Sözlerimi bitirdiğimde, arkasına doğru yaslandı ve başını sallamaya başladı.</p>

  <p>“Charlie, beni şaşırtıyorsun. Bazı açılardan çok müthiş bir aşama gösterdin, ama iş karar verme aşamasına gelince hâlâ bir çocuk gibisin. Ben senin adına karar veremem, Charlie. Bu işin yanıtını kitaplarda da bulamazsın, başkalarına sorarak da... Tabii, eğer bütün hayatın boyunca bir çocuk olarak kalmak istemiyorsan. Bunun yanıtını sen kendi içinde bulmalısın – neyin doğru olduğunu sen kendin <i>hissetmelisin</i>. Charlie, kendine güven duymayı öğrenmelisin.</p>

  <p>İlk başta, ders verir gibi konuşmasından rahatsız oldum, ama sonra birden her şey yerli yerine oturdu. “Yani, benim karar vermem gerektiğini mi söylemek istiyorsun?”</p>

  <p>Evet der gibi başını salladı.</p>

  <p>“Aslında,” dedim, “şimdi düşünüyorum da, galiba biraz karar vermiş gibiyim. Sanırım hem Nemur’un, hem de Strauss’un söyledikleri yanlış!”</p>

  <p>Beni dikkatle ve heyecan içinde izliyordu. “Sana bir şeyler oluyor, Charlie. Şu anda kendi yüzünü bir görebilsen.”</p>

  <p>“Sonuna kadar haklısın, bana gerçekten de bir şeyler oluyor! Gözlerimin önünde asılı duran bir sis bulutu vardı ve sen bir üfürmeyle bu bulutu uzaklaştırdın. Basit bir fikirle hem de. <i>Kendime</i> güvenmeliyim. Ve bu benim daha önce hiç aklıma gelmemişti.”</p>

  <p>“Charlie, sen harikasın.”</p>

  <p>Elini yakaladım ve bırakmadım. “Hayır, harika olan sensin. Benim gözlerime dokunuyor ve benim görmemi sağlıyorsun.”</p>

  <p>Yüzü kızardı ve elini geriye çekti.</p>

  <p>“Buraya son geldiğimizde,” dedim, “senden hoşlandığımı söylemiştim. Seni sevdiğimi söyleyecek kadar kendime güvenmeliymişim oysaki...”</p>

  <p>“Hayır, Charlie. Henüz değil.”</p>

  <p>“<i>Henüz değil</i> mi?” diye bağırdım. “Geçen sefer de öyle söylemiştin. Neden henüz değil?”</p>

  <p>“Şşşş... Biraz beklemelisin, Charlie. Eğitimin tamamlansın. Bak bakalım seni nerelere götürüyorlar. Çok süratli bir değişim gösteriyorsun.”</p>

  <p>“Onun bununla ne alakası var? Benim sana karşı hissettiklerim ben daha zeki oldukça değişmeyecek ki... Ben o zaman seni daha da fazla seveceğim.”</p>

  <p>“Ama sen duygusal olarak da değişiyorsun. Ben, tuhaf bir şekilde, duygusal olarak varlığını fark ettiğin ilk kadınım. Şu ana kadar senin öğretmenindim – yani yardım ve öğüt isteyeceğin bir kişi. Bana aşık olduğunu sanman çok doğal. Ama başka kadınları da görmeli ve kendine biraz daha vakit tanımalısın.”</p>

  <p>“Sen, genç oğlanların öğretmenlerine aşık olduklarını ve duygusal anlamda benim de hâlâ küçük bir çocuk olduğumu söylemek istiyorsun.”</p>

  <p>“Benim söylediklerimi çarpıtıyorsun. Hayır, senin küçük bir çocuk olduğunu düşünmüyorum.”</p>

  <p>“O zaman benim duygusal anlamda özürlü olduğumu mu söylemek istiyorsun?”</p>

  <p>“Hayır.”</p>

  <p>“O zaman, neden?”</p>

  <p>“Charlie, beni çok sıkıştırıyorsun. Bilmiyorum. Sen şu halinle bile benim zeka düzeyimi çoktan geçtin. Birkaç ay, belki de birkaç hafta içinde, farklı bir insan olacaksın. Entelektüel olarak olgunlaştığında, birbirimizle iletişim kurmayı başaramayabiliriz. Duygusal anlamda olgunlaştığında da, beni istemeyebilirsin. Ben de kendimi düşünmek zorundayım, Charlie. Biraz durup bekleyelim ve görelim. Sabırlı ol.”</p>

  <p>Mantıklı konuşuyordu ama benim dinlemeye niyetim yoktu. “Geçen gece –” diye adeta boğulur gibi haykırdım, “buluşmayı nasıl dört gözle beklediğimi bilemezsin. Deliler gibi nasıl davranacağımı, neler söyleyeceğimi, nasıl iyi bir etki bırakabileceğimi düşündüm ve seni öfkelendirecek bir şey söyleyeceğim diye nasıl bir dehşet içindeydim...”</p>

  <p>“Beni öfkelendirmedin, Charlie. Bilakis, gururumu okşadın.”</p>

  <p>“O zaman, seni yeniden ne zaman görebilirim?”</p>

  <p>“Seni bir ilişkiye bulaştırmaya hiçbir hakkım yok.”</p>

  <p>“Ama ben <i>zaten</i> bulaşmış durumdayım!” diye bağırdım. Etraftaki insanların dönüp baktıklarını duyunca öfkeden titreyen sesimin tonunu alçaltarak, “Ben bir insanım – bir erkeğim – ve sadece kitaplarla ve elektronik bulmacalarla yaşayamam. Bana ‘başka kadınları görmelisin’ diyorsun. Senden başka bir kadın tanımadığıma göre, bu nasıl olacak bana söyler misin? İçimdeki bir şey beni yakıp bitiriyor ve bütün bildiğim bu şeyin bana sürekli olarak seni düşündürdüğü. Bir kitap okurken bile sayfanın ortasında senin yüzünü görüyorum – üstelik de eskiden gördüklerim gibi bulanık değil, son derece berrak ve canlı olarak. Sayfaya dokunuyorum, yüzün kayboluyor ve ben o kitabı parçalamak ve bir yerlere fırlatmak istiyorum.”</p>

  <p>“Lütfen, Charlie...”</p>

  <p>“Seni tekrar görmeme izin ver.”</p>

  <p>“Yarın laboratuvarda.”</p>

  <p>“Onu kastetmediğimi biliyorsun. Laboratuvarın dışında bir yerde. Üniversiteden uzak bir yerde. Yalnız olarak.”</p>

  <p>Onun evet demek istediğini görebiliyordum. Benim bu kadar ısrarcı olmam onu şaşırtmıştı. Ben de kendime hayret ediyordum bildiğim bir şey varsa, o da ona ısrar etmekten kendimi alıkoyamadığımdı. Yine de ona ısrar ederken sanki bir şey boğazımı sıkıyordu. Avuç içlerim nemlenmişti. Onun <i>hayır</i> demesinden mi, yoksa <i>evet</i> demesinden mi korkuyordum? Bana o anda yanıt verip bu gerilim ortamını bozmasaydı, sanırım orada düşüp bayılabilirdim.</p>

  <p>“Tamam, Charlie. Laboratuvardan ve üniversiteden uzak olsun, ama yalnız olmaz. İkimizin yalnız kalması doğru olmaz diye düşünüyorum.”</p>

  <p>“O zaman senin dediğin yerde,” diye yutkundum. “İstediğim tek şey, senin yanında olmak ve o testleri... O istatistikleri... Soruları... Yanıtları düşünmemek.”</p>

  <p>Bir an surat asar gibi oldu. Sonra, “Tamam,” dedi. “Central Park’ta bedava bahar konserleri var. Önümüzdeki hafta beni bu konserlerden birine götürebilirsin.”</p>

  <p>Evinin kapısına geldiğimizde, hızlıca dönüp yanağımdan öptü. “İyi geceler, Charlie. Beni aradığın için memnun oldum. Laboratuvarda görüşürüz.” Kapıyı kapattı ve ben de binanın dışında durdum ve dairesinin ışığı sönene kadar orada bekledim.</p>

  <p>Artık hiçbir şüphem kalmadı. Ona aşığım.</p>

  <p><br /></p>

  <p><i><b>Mayıs 11 –</b></i> Onca düşünce ve endişeden sonra, Alice’in haklı olduğunu fark ettim. Sezgilerime güvenmeliydim. Fırında Gimpy’yi daha bir dikkatle izledim. Bugün tam üç kez onun müşterilerden normalden az para aldığına ve aradaki farktan kendi payına düşeni cebine attığına şahit oldum. Bunu sadece düzenli alışveriş yapan bazı müşterilere uyguluyordu. Bir an için, bu kişilerin de en az onun kadar suçlu olduğu kafama dank etti. Onların mutabakatı olmasa, böyle bir şey asla gerçekleşemezdi. O zaman, günah keçisi neden Gimpy olsundu?</p>

  <p>İşte o zaman bir uzlaşma yoluna gitmek gerektiğine karar verdim. Bu belki de en mükemmel karar değildi, ama benim kararımdı ve bu şartlar altındaki en iyi yanıt gibi duruyordu. Gimpy’ye bildiklerimi söyleyecek ve onu bu işten vazgeçmesi konusunda ikaz edecektim.</p>

  <p>Onu lavaboda yalnızken yakaladım, ona yaklaştığımı görünce geriye çekildi. “Sana söylemem gereken önemli bir şey var,” dedim. “Sorunu olan bir arkadaşım için senden fikir almak istiyorum. Bu arkadaşım, iş arkadaşlarından birinin patrona kazık attığını fark etmiş ve bu konuda ne yapacağını bilemiyor. Gammazlık edip adamın başını derde sokmak istemiyor ama – her ikisine de çok iyi davranmış olan – patronunun soyulmasına da rıza göstermek istemiyor.”</p>

  <p>Gimpy bana sert bir bakış fırlattı. “Senin şu arkadaşının bu konuda ne gibi planları var?”</p>

  <p>“İşte sorun da orada ya. Hiçbir şey yapmak istemiyor. Bu hırsızlık olayı sona erdiği takdirde bir olay çıkarmanın kimseye yararı olmayacağını düşünüyor. O zaman olan biteni unutacak.”</p>

  <p>“Arkadaşın burnunu başkalarının işine sokmamalı,” dedi Gimpy, ağırlığını sakat ayağının üzerinden kaldırıp diğer ayağına verirken. “Bu tür şeyleri görmezden gelmeli ve <i>kendi</i> arkadaşlarının kim olduğunu görmelidir. Patron patrondur ve iş arkadaşları birbirlerini kollamak zorundadır.”</p>

  <p>“Arkadaşım öyle düşünmüyor.”</p>

  <p>“Bu onu ilgilendiren bir durum değil.”</p>

  <p>“Arkadaşım, durumu bildiği için kendisini de kısmen sorumlu hissediyor. O yüzden eğer bu durum değişirse, kimseye bir şey söylemeyecek. Yok, eğer değişmezse bütün hikayeyi anlatacak. Ben senin fikrini almak istemiştim. Ne dersin, bu şartlar altında bu hırsızlıklar sona erer mi?”</p>

  <p>Öfkesine hakim olmakta zorlandığı çok belli oluyordu. Bana vurmak istediğini görebiliyordum, ama yumruklarını sıkmaya devam etti.</p>

  <p>“Arkadaşına söyle, başka bir seçeneği yok.”</p>

  <p>“Pekala,” dedim. “Arkadaşımı bu çok mutlu edecek.” Gimpy gitmeye yeltendi ama sonra durdu ve bana baktı. “Şu arkadaşın – belki de bu işten bir pay almakla ilgileniyor olabilir mi? Acaba ilgilenmesinin nedeni bu mu?”</p>

  <p>“Hayır, o sadece bu işin sona ermesini istiyor.”</p>

  <p>Uzun uzun bana baktı. “Sana şunu söyleyebilirim, bu işe burnunu soktuğun için çok pişman olacaksın. Ben hep seni kolladım. Öyle yaptığım için deli olmalıymışım.” Sonra topallayarak uzaklaştı.</p>

  <p>Belki de tüm hikayeyi Donner’e anlatarak Gimpy’nin işten atılmasını sağlamalıydım – bilemiyorum. Öyle davranmanın da pek çok yararı olduğu söylenebilir elbette ama olay geçti gitti bile. Gimpy gibi diğer insanları bu şekilde kullanan kim bilir daha kaç kişi vardı?</p>

  <p><br /></p>

  <p><i><b>Mayıs 15 –</b></i> Çalışmalarım çok iyi gidiyor. Üniversite kütüphanesi ikinci evim gibi oldu artık. Bana özel bir oda ayırmak zorunda kaldılar çünkü basılı bir sayfayı özümsemem sadece bir saniye alıyor ve ben kitapları karıştırırken meraklı öğrenciler değişmez bir şekilde etrafımda toplanıp beni seyrediyorlar.</p>

  <p>Şimdiki durumda beni en fazla ilgilendiren konular, kadim lisanların etimolojisi, varyasyonlar hesabı konusundaki en yeni çalışmalar ve Hindu tarihi. Birbirleriyle bağlantılıymış gibi görünmeyen şeylerin aslında nasıl etkileşim halinde olduğunu görmek çok hayret verici bir şey. Ben artık başka bir platoya atlamış durumdayım ve şimdi farklı bilim dallarının sanki aynı kaynaktan çıkmışçasına, birbirine yakın mecralarda aktıklarını görebiliyorum.</p>

  <p>Tuhaf ama üniversite kafeteryasında oturduğumda kulak misafiri olduğum, gençlerin tarih, politika ve din konularında yaptıkları o konuşmalar bana şimdi o kadar çocukça geliyor ki...</p>

  <p>Fikirleri elementer düzeyde tartışmaktan artık hiç keyif almıyorum. Ama insanlar sorunun karmaşıklığına kafa yormadıkları onlara gösterildiği vakit, bundan hiç hoşlanmıyorlar – yüzeydeki küçük dalgaların altında neler olduğunu bilmiyorlar. Daha yüksek düzeyde de işler daha iyi değil, ben Beekman’daki profesörlerle bunları tartışmaktan çoktan vazgeçtim.</p>

  <p>Burt, fakülte kafeteryasında beni faiz oranlarını etkileyen ekonomik faktörler konusundaki çalışmalarıyla ünlü olan bir ekonomi profesörüyle tanıştırdı. Okuduklarımda karşılaştığım bazı konular hakkında bir ekonomistle konuşmayı ne zamandır istiyordum. Özellikle de askeri ablukanın barış zamanında bir silah olarak kullanılmasının ahlaki yönleri beni rahatsız ediyordu. Kendisine bazı senatörlerin bize karşı gelen bazı küçük ülkeleri “kara listeye alma”ya ve I, ve II, Dünya Savaşları’nda uygulanmış olan, tarafsız gemilere verilen serbest geçiş belgesi gibi kontrol mekanizmaların yeniden devreye sokulmasına dair yaptıkları öneriler hakkında ne düşündüğünü sordum.</p>

  <p>Beni uzaklara bakarak sessizce dinledi. Onun bana yanıt vermek için düşüncelerini toparlamaya çalıştığını sanmıştım, ama birkaç dakika sonra boğazını temizledi ve başını olumsuz anlamda salladı. Özür dileyen bir tonla, bu konunun onun uzmanlık alanına girmediğini söyledi. Onun ilgi alanı faiz oranlarıydı ve askeri ekonomi konusuna pek kafa yormamıştı. Benim II. Dünya Savaşı’nda uygulanan Savaş Ticaret Anlaşmaları konusunda bir tez yazmış olan Dr. Wessey’i görmemi önerdi. Onun bana yardımcı olabileceğini söyledi.</p>

  <p>Ben daha ağzımı bile açmaya fırsat bulamadan elimi yakalayarak sallamaya başladı. Benimle tanışmaktan çok mutlu olmuştu ama vereceği bir konferans için bazı notlara ihtiyacı vardı. Ve sonra ortadan kayboldu.</p>

  <p>Aynı şey, bir Amerikan edebiyatı uzmanıyla Chaucer hakkında tartışmak istediğimde, aradığım bir Oryantalist’i Trobriand Adası sakinleriyle ilgili olarak sorguladığımda ve kamuoyu yoklamalarının ergenler üzerindeki etkisi konusunda uzman olan bir sosyal psikoloğa otomasyonun neden olduğu işsizlik konusunu açtığımda da başıma geldi. Bu kişiler, bilgilerinin sığlığı belli olmasın diye yanımdan kaçmak için hep bir bahane yarattılar.</p>

  <p>Şimdi herkes bana ne kadar farklı görünüyor. Meğer profesörlerin entelektüel birer dev olduklarını düşünmekle ne kadar aptalmışım. Onlar da birer insan, hem de dünyadaki diğer insanların bunu fark etmesinden korkan insanlar... Ve Alice de bir insan – o bir kadın, bir tanrıça değil – ve ben yarın akşam onu konsere götürüyorum.</p>

  <p><br /></p>

  <p><i><b>Mayıs 17 –</b></i> Neredeyse sabah oldu ve ben bir türlü uyuyamıyorum. Dün gece konserde neler olduğunu anlamam gerek.</p>

  <p>Oysaki akşam gayet iyi başlamıştı. Central Park’taki ağaçlıklı yol erkenden dolmuştu. Alice ve ben otların üzerine yayılmış olan çiftlerin arasından geçerek yolumuzu bulmaya çalışıyorduk. Nihayet, yolun sonlarına doğru, lamba ışıklarının aydınlatamadığı bir köşede, dibinde kimsenin olmadığı bir ağaç bulduk. Yakınlarda birilerinin olduğu sadece kulağımıza çarpan bir kadın kahkahasından ve yanan sigaraların çıkardığı parlaklıktan belli oluyordu.</p>

  <p>“Burası gayet iyi,” dedi. “Orkestranın hemen tepesinde olmanın bir anlamı yok.”</p>

  <p>“Şu anda hangi parçayı çalıyorlar?” diye sordum.</p>

  <p>“Debussy’nin <i>La Mer</i> adlı parçası. Beğendin mi?</p>

  <p>Onun yanına yerleştim. “Bu tür müzik hakkında fazla bir şey bilmiyorum. Biraz düşünmem gerek.”</p>

  <p>“Düşünme,” diye fısıldadı. “Hisset. Anlamaya çalışmadan, müziğin senin üzerine bir deniz gibi yayılmasına izin ver.” Sonra otların üzerine uzandı ve yüzünü müziğin geldiği tarafa çevirdi.</p>

  <p>Benden ne gibi bir beklentisi olduğunu bilmem mümkün değildi. Bu, belirli adımları atarak bir problem çözmekten veya sistematik şekilde bilgi edinmekten çok farklı bir şeydi. Avuçlarımdaki terlemenin, göğsümdeki sıkışmanın ve ona sarılma arzusunun sadece biyokimyasal tepkiler olduğunu kendime telkin edip duruyordum. Tedirginliğime ve heyecanıma neden olan uyarıcı-ve-tepki kalıplarını bile teşhis etmeyi başarmıştım. Yine de her şey muğlak ve bulanıktı. Ona sarılmalı mıydım, yoksa sarılmamalı mıydım? Benim ona sarılmamı bekliyor olabilir miydi? Sarılırsam bana kızar mıydı? Onun bir yeni yetme gibi davrandığını görüyordum ve bu beni öfkelendiriyordu.</p>

  <p>Boğulur gibi, “neden daha rahat edeceğin bir şekilde oturmuyorsun? Benim omzuma yaslanabilirsin,” dedi. Ona sarılmama izin verdi ama benim tarafıma bakmadı. Benim ne yaptığımı fark etmeyecek kadar kendisini müziğe kaptırmış gibiydi. Benim onu o şekilde tutmamı istiyor muydu, yoksa buna sadece tahammül mü ediyordu? Kolumu beline doğru indirdiğimde, titrediğini hissettim, ama o hâlâ orkestraya doğru bakmaya devam ediyordu. Müziğe odaklanmış gibi bir hava yaratmaya çalışıyordu, böylece bana bir tepki vermekten kurtulmak istiyordu. Neler olup bittiğini anlamak istemiyordu. Uzaklara baktığı ve müziği dinlediği müddetçe, benim yakınlığıma ve ona sarılmama izin vermemiş ve sanki bunların farkında değilmiş gibi davranabileceğini düşünüyordu. Ben onun bedeniyle sevişirken, o zihnini daha yüksek konularla meşgul etmek istiyordu. Aniden eğilip, çenesini kendime doğru çevirdim. “Neden bana bakmıyorsun? Neden bana yokmuşum gibi davranıyorsun?”</p>

  <p>Omzuna dokununca kendisini kastı ve titredi, ama ben yine de onu kendime doğru çektim. Sonra o olay oldu. Kulaklarımda boşluktan gelen bir uğultu şeklinde başlayan bir şeydi... Elektrikli bir testere gibi... Uzaklardan gelen... Sonra bir soğukluk hissettim, kollarım ve bacaklarım karıncalanmaya başladı, parmaklarım hissizleşti. Aniden, birileri beni gözlüyormuş gibi bir hisse kapıldım.</p>

  <p>Algılamamda keskin bir rota sapması oldu. Bir ağacın arkasındaki karanlıktan baktığımı ve ikimizin sarmaş dolaş yerde yattığımızı gördüm.</p>

  <p>Başımı kaldırdığımda on beş veya on altı yaşlarındaki bir çocuğun yakınımızda çömelmiş olduğunu gördüm. “Hey!” diye bağırdım. Çocuk ayağa kalkınca, pantolonunun açık ve her tarafının meydanda olduğunu fark ettim.</p>

  <p>Alice, “Ne oldu?” diye yutkundu.</p>

  <p>Ayağa fırladım ama çocuk karanlığın içinde kayboldu. “Onu gördün mü?”</p>

  <p>“Hayır,” dedi, eteğini sinirli bir şekilde düzeltirken, “kimseyi görmedim ben.”</p>

  <p>“Tam orada duruyordu. Bizi seyrediyordu. Neredeyse sana dokunacak kadar yakındı.”</p>

  <p>“Charlie, nereye gidiyorsun?”</p>

  <p>“Pek fazla uzaklaşmış olamaz.”</p>

  <p>“Onu rahat bırak, Charlie. Önemli bir şey değil bu.”</p>

  <p>Ama benim için önemliydi. Şaşkın çiftlerin üstlerinden atlayarak karanlıkta koşmaya başladım, ama çocuğun nereye gittiğini kestirmek mümkün değildi.</p>

  <p>Çocuğu düşündükçe, bayılmadan önce gelen o mide bulandırıcı duygu daha da güçleniyordu. Kendimi uçsuz bucaksız bir çölde kaybolmuş ve yapayalnız kalmış gibi hissediyordum. Sonra kendime gelir gibi oldum ve yolumu bularak Alice’in oturmakta olduğu yere gelebildim.</p>

  <p>“Onu bulabildin mi?”</p>

  <p>“Hayır, ama o buradaydı. Onu gördüm.”</p>

  <p>Bana tuhaf bir şekilde baktı. “İyi misin?”</p>

  <p>“Olacağım... birkaç dakika sonra... Sadece kulaklarımda o kahrolası uğultu var.”</p>

  <p>“Belki de gitsek daha iyi olacak.”</p>

  <p>Onun evine giderken tüm yol boyunca o çocuğun karanlıkta çömelmiş olduğunu düşündüm. Onun bizi birbirimizin kolları arasında yatarken gördüğü an gözlerimin önüne geldi.</p>

  <p>“İçeriye gelmek ister misin? Kahve yapabilirim.”</p>

  <p>İstiyordum ama içimden bir şey beni bunu yapmamam için ikaz ediyordu. “Girmesem daha iyi olur. Bu gece yapmam gereken çok iş var.”</p>

  <p>“Charlie, bunun nedeni benim söylediğim veya yaptığım bir şey mi?”</p>

  <p>“Tabii ki hayır. Sadece o çocuğun bizi seyretmesi sinirimi bozdu.”</p>

  <p>Çok yakınımda duruyor ve benim onu öpmemi bekliyordu. Kollarımı ona doladım, ama aynı şey yine oldu. Eğer ondan hemen uzaklaşmasaydım, bayılacaktım.</p>

  <p>“Charlie, hasta gibisin.”</p>

  <p>“Sen onu gördün mü, Alice? Lütfen gerçeği söyle...”</p>

  <p>Başını olumsuz anlamda salladı. “Hayır. Çok karanlıktı. Ama eminim ki...”</p>

  <p>“Benim gitmem gerek. Seni ararım.” Ve beni durdurmasını beklemeden, geri çekildim. Tepeme yıkılmadan o binanın içinden çıkmam gerekti.</p>

  <p>Şimdi düşünüyorum da, gördüklerimin hayal olduğundan eminim. Dr. Strauss da benim duygusal olarak henüz bir ergen olduğumu ve bir kadının yakınında olmanın veya seksle ilgili bir şeyler düşünmenin bende endişe, panik ve hatta halüsinasyonlar yaratabileceğini söyledi. Ona göre, entelektüel açıdan gösterdiğim süratli gelişme, duygusal açıdan da normal bir hayat geçirebileceğimi sanmama neden olmuş. Sanırım, bu cinsel durumlarda yaşadığım korku ve tıkanıklıkların benim duygusal açıdan hâlâ bir ergen – yani cinsel açıdan geri – olduğumu gösterdiğini kabul etmem gerek. Bundan da şu anlaşılıyor: Alice Kinnian gibi bir kadınla bir ilişki yaşamak için hazır değilim. Henüz değil.</p>

  <p><br /></p>

  <p><i><b>Mayıs 20 –</b></i> Fırındaki işimden atıldım. Geçmişe takılıp kalmakla aptallık ettiğimin farkındayım, ama fırının sıcaklığıyla kararmış beyaz tuğlalı duvarları olan bu yer benim için çok önemli... Orası benim evim gibiydi.</p>

  <p>Benden bu kadar nefret etmeleri için ne yaptım ki?</p>

  <p>Donner’i suçlayamıyorum. O da kendi işini ve diğer çalışanlarını düşünmek zorunda: Ama yine de bana bir babadan daha yakın olduğunu söylemem gerek.</p>

  <p>Beni ofisine çağırdı, storlu çalışma masasının yanındaki tek kişilik koltuğun üzerindeki belgeleri ve senetleri temizledikten sonra yüzüme bakmadan, “Ne zamandır seninle konuşmak istiyordum, ama ha daha önce, ha şimdi olmuş fark etmez.”</p>

  <p>Şimdi bana aptalca gibi geliyor ama bir sandalyenin üzerinde oturmuş o kısa boylu, tombul ve açık kahverengi, yamru yumru bıyığı üst dudağını komik bir şekilde örten o adama bakarken, ikimiz de, yani eski ve yeni Charlie, yaşlı Bay Donner’in ne diyeceğini korkuyla bekliyorduk.</p>

  <p>“Charlie, senin Herman Amcan benim iyi bir dostumdu. Seni iyi zamanda da, kötü zamanda da bu işte tutarak, ona verdiğim sözü tuttum. Böylece bir dolara muhtaç olmadan yaşadın, başını sokacak bir yerin oldu ve o eve tıkılmaktan kurtuldun.”</p>

  <p>“Benim evim burası–”</p>

  <p>“Seni, ülkesi için hayatını veren oğlum yerine koydum. Ve Herman öldüğü vakit – sen kaç yaşındaydın? On yedi? Ama altı yaşındaki bir çocuk gibiydin – kendi kendime bir söz verdim... Dedim ki, Arthur Donner, bu fırını işlettiğin ve bir işyerin olduğu müddetçe, Charlie’ye bakacaksın. Onun yapacak bir işi, yatacak bir yatağı ve yiyecek bir lokması olacak. Seni o Warren denen eve göndermeyi kabul ettiklerinde, onlara senin benim yanımda çalışacağını ve sana bakacağımı söyledim. O yerde tek bir gece bile geçirtmedim sana. Sana bir oda verdim ve sana baktım. Ne dersin, verdiğim sözü tutabildim mi?”</p>

  <p>Onaylar gibi başımı salladım, ama elindeki senetleri evirip çevirmesinden sıkıntıda olduğu belli oluyordu. Ve ne kadar bilmek istemesem de – biliyordum. “Ben de elimden geldiğince iyi bir iş çıkarmaya çalıştım. Çok sıkı çalıştım –”</p>

  <p>“Biliyorum, Charlie. Senin işinle ilgili olarak bir sorun yok. Ama sana bir şeyler oldu ve ben bunun ne olduğunu anlayamıyorum. Sadece ben değil. Herkes bu konu hakkında konuşuyor. Son birkaç hafta içinde düzinelerce insan bu ofise geldi. Hepsi de çok üzgün. Charlie, seni işten çıkarmak zorundayım.”</p>

  <p>Ona mani olmaya çalıştım ama başını hayır anlamında salladı.</p>

  <p>“Dün gece bana bir heyet halinde geldiler. Charlie, sürdürmek zorunda olduğum bir işim var.”</p>

  <p>Ellerine bakıyor, daha önce orada olmayan bir şeyi bulmaya çalışıyormuş gibi elinde tuttuğu belgeyi evirip çeviriyordu. “Üzgünüm, Charlie.”</p>

  <p>“Ama ben nereye gidebilirim?”</p>

  <p>Bu küçük yazıhaneye girdiğimizden beri ilk kez yüzüme baktı. “Sen de benim kadar biliyorsun ki, senin artık burada çalışmaya <i>ihtiyacın</i> yok.”</p>

  <p>“Bay Donner, ben daha önce başka hiçbir yerde çalışmadım ki...”</p>

  <p>“Kabul etmeliyiz ki sen on yedi yıl önce buraya gelen Charlie değilsin – dört ay önceki Charlie bile değilsin. Sen bu konuda hiç konuşmadın. Bu seni ilgilendiren bir konu. Belki de bir mucize oldu – kim bilir? Ama sen çok akıllı genç bir adama dönüştün. Ve o hamur karma makinesini çalıştırmak ve siparişlerin teslimatını yapmak artık senin gibi akıllı bir genç adama yakışan işler değil.”</p>

  <p>Tabii ki haklıydı ama içimden bir ses onun fikrini değiştirmeye çalışmamı söylüyordu.</p>

  <p>“Benim burada kalmama izin vermelisiniz, Bay Donner. Bana bir şans daha verin. Siz kendiniz söylediniz, ihtiyacım olduğu müddetçe burada çalışmama izin vereceğinize dair Herman Amcama söz vermişsiniz. Benim bu işe hâlâ ihtiyacım var, Bay Donner.”</p>

  <p>“Hayır, Charlie, yok. Eğer olsaydı, heyet meyet dinlemez, dilekçeleriyle ilgilenmediğimi onlara söyler ve onlara karşı seni korurdum. Ama şimdiki durumda, hepsi senden deli gibi korkuyor. Ben de kendi ailemi düşünmek zorundayım.”</p>

  <p>“Peki ya fikirlerini değiştirirlerse? Bırakın, onları ikna etmeye çalışayım.” İşi onun düşündüğünden daha zor bir hale getiriyordum. Durmam gerekiyordu ama kendimi kontrol edemiyordum. “Ben onların beni anlamasını sağlayabilirim,” diye yalvardım.</p>

  <p>Sonunda, “Pekala,” diyerek içini çekti. “Dene bakalım. Ama bu kendine zarar vermekten başka bir halta yaramayacak.”</p>

  <p>Ofisinden çıkarken Frank Reilly ve Joe Carp yanımdan geçtiler ve ben o anda Bay Donner’in söylediklerinin ne kadar doğru olduğunu anladım. Etraflarında beni görmek onlara ağır geliyordu. Ben onların hepsini rahatsız ediyordum.</p>

  <p>Frank bir tepsi ekmek taşıyordu ve onlara seslendiğimde Joe başını bana doğru çevirerek, “Bak, Charlie,” dedi. “Şimdi meşgulüm. Belki daha sonra–” dedi.</p>

  <p>“Hayır,” diye ısrar ettim. “Şimdi – hem de tam şimdi. Siz ikiniz de beni görmezden geliyorsunuz. Neden?”</p>

  <p>Hızlı konuşan, kadınların sevgilisi, iş bitirici Frank bir dakika kadar beni inceledikten sonra elindeki tepsiyi masanın üzerine koydu. “Neden mi? Neden olduğunu söyleyeyim sana. Çünkü sen birdenbire her şeyi bilen matah bir beyin olduğunu sandın! Halbuki şimdi sen sıradan, yumurta kafalı, gayretli bir çocuktan başka bir şey değilsin. Elinde hep bir kitap var – tüm yanıtları biliyorsun. Sana bir şey söyleyeyim mi, sen buradaki insanlardan daha iyi olduğunu mu sanıyorsun? Tamam, o zaman başka bir yere git.”</p>

  <p>“Ben size ne yaptım?”</p>

  <p>“Bize ne yapmış! Duydun mu, Joe? Bize ne yaptığını söyleyeyim, <i>Bay</i> Gordon. Buraya fikirlerini ve önerilerini getirip, kendimizi salak gibi hissetmemize neden oluyorsun. Ama sana bir şey söyleyeyim mi, bana göre sen hâlâ bir moronsun. Senin söylediğin sözcüklerin bazılarını veya okuduğun kitapların adlarını filan anlamıyorum belki ama ben de en az senin kadar iyiyim – hatta daha da iyiyim.”</p>

  <p>“Evet.” Joe, arkasında beliren Gimpy’ye de bu noktayı vurgulamak istercesine, onaylar gibi başını salladı.</p>

  <p>“Benim arkadaşım olmanızı istiyor filan değilim,” dedim, “veya benimle ilgilenmenizi... Sadece işimde kalmama izin verin. Bay Donner bunun size bağlı olduğunu söylüyor.”</p>

  <p>Gimpy uzun uzun bana baktı ve sonra iğrenmiş gibi başını salladı. “Amma da utanmazmışsın,” diye bağırdı. “Cehenneme kadar yolun var!” Sonra döndü ve topallayarak uzaklaştı.</p>

  <p>Ve bu iş böylece devam etti. Çalışanların çoğu Joe, Frank ve Gimpy gibi hissediyordu. Bana güldükleri ve benden daha akıllı göründükleri müddetçe bir sorun yoktu ama şimdi bir moronun karşısında kendilerini ikinci derecede görmeye başlamışlardı. Ben göstermiş olduğum hayret verici gelişmenin, onları ezdiğini ve yetersizliklerini açığa çıkardığını görmeye başlamıştım. Onlara ihanet etmiştim, benden o yüzden nefret ediyorlardı.</p>

  <p>İşten çıkarılmama taraftar olmayan tek kişi Fanny Birden idi ve onların yaptığı baskıya ve tehditlere rağmen dilekçeyi imzalamayan tek kişi o olmuştu.</p>

  <p>“Tabii ki, bu benim sende acayip bir gelişme olduğunu düşünmediğim anlamına gelmiyor, Charlie,” demişti. “Nasıl değiştiğini bir bilsen! Ne bileyim, eskiden iyi ve güvenilir bir adamdın – sıradan bir insandın, belki çok akıllı değildin, ama dürüsttün – ama birdenbire bu kadar akıllı olmak için kim bilir kendine neler yaptın? Herkesin dediği gibi – bu adil değil.”</p>

  <p>“Ama bir insanın daha zeki olmak, daha çok bilgi edinmek ve kendisini ve dünyayı anlamak istemesinin nesi yanlış?”</p>

  <p>“Eğer Kutsal Kitap’ı okursan, her şeyden önce, bir insanın Tanrı’nın ona verdiğinden fazlasını bilmeye çalışmasının doğru olmadığını da anlarsın, Charlie. O ağacın meyvesi insanlara yasaklanmıştı, Charlie. Eğer sen de yapmaman gereken bir şeyi yapmışsan – yani şeytanla veya benzer bir şeyle – belki de geri dönmek için vakit hâlâ geç değildir. Eskiye dönebilir ve yeniden eskiden olduğun gibi sade ve iyi bir insan olabilirsin.”</p>

  <p>“Bunun geriye dönüşü yok, Fanny. Ben yanlış bir şey yapmadım. Ben kör doğmuş ama ışığı görmesine izin verilmiş bir insanım. Bu bir günah olamaz. Yakında benim gibi milyonlarca insan olacak dünyada. Bilim bunu yapabiliyor, Fanny.”</p>

  <p>Fanny dekore etmekte olduğu düğün pastasının üzerindeki geline ve damada baktı. Fısıldarken dudaklarının hafifçe kıpırdandığını görebiliyordum: “Adem ile Havva’nın <i>bilgi ağacının</i> meyvesini yemeleri kötü bir şeydi. Çıplak olduklarını görmeleri, şehveti ve utanmayı öğrenmeleri de kötü bir şeydi. Ve onlar Cennet’ten kovuldular ve kapılar onlara kapandı. Öyle yapmasalardı, hiçbirimiz ne yaşlanacaktık, ne hastalanacak, ne de ölecektik.”</p>

  <p>Söyleyecek başka bir şey yoktu, ne ona ne de diğerlerine. Hiçbiri gözlerimin içine bakamıyordu ve ben de onlardan yükselen husumet dalgasını hissedebiliyordum. Önceleri, bana gülüyorlar, cehaletimden ve yavanlığımdan dolayı beni küçük görüyorlardı; şimdi de, bilgimden ve kavrama yeteneğimden ötürü benden nefret ediyorlardı. Neden? Tanrı aşkına, bunlar benden ne istiyorlardı?</p>

  <p>Bu zeka, benimle tanıdığım ve sevdiğim tüm insanlar arasına bir çomak sokmuş, beni fırındaki işimden etmişti. Şimdi, eskisinden çok daha fazla yalnızdım. Algernon’u diğer farelerden bazılarıyla yeniden o büyük kafese koysalardı, acaba neler olurdu diye düşünmeye başladım. Onlar da Algernon’a sırtlarını çevirirler miydi?</p>

  <p><br /></p>

  <p><i><b>Mayıs 25 –</b></i> Demek ki bir insan kendisini böyle aşağılamaya başlarmış – yani yanlış iş yaptığını bilmesine rağmen kendisine hakim olamayarak... Tüm irademe karşın, kendimi bir anda Alice’in evinde buldum. Beni görünce şaşırdı ama içeriye aldı.</p>

  <p>“Sırılsıklam olmuşsun. Sular yüzünden aşağı akıyor.”</p>

  <p>“Yağmur yağıyor. Çiçekler için iyi.”</p>

  <p>“Hadi içeri gir. Sana bir havlu getireyim. Zatürree olacaksın.”</p>

  <p>“Konuşabileceğim tek kişi sensin,” dedim. “Lütfen kalmama izin ver.”</p>

  <p>“Kahve yapmıştım. Hadi git, kurulan. Daha sonra oturur, kahvelerimizi içer ve konuşuruz.”</p>

  <p>Kahveleri almaya giderken ben de etrafa bakındım. Onun evinin içine ilk kez girmiştim. İçimi bir mutluluk kapladı, ama odada rahatsız edici bir şeyler vardı.</p>

  <p>Her şey aşırı düzenliydi. Pencere pervazına porselen heykelcikler düz bir sıra halinde dizilmişti, hepsi de aynı yöne bakıyordu. Koltuğun üzerine atılan minderler, hiç de öylesine atılmış değildi. Döşeme kumaşını koruyan naylonun üzerine düzenli aralıklarla yerleştirilmişlerdi. Kenardaki iki sehpada dergiler vardı, öyle tertipli konmuşlardı ki, başlıklar rahatlıkla okunuyordu. Bir tanesinin üzerindekiler <i>The Reporter, The Saturday Review</i> ve <i>The New Yorker</i> idi. Diğerinin üzerinde ise <i>Mademoiselle, House Beautiful</i> ve <i>Reader’s Digest</i> adlı dergiler vardı.</p>

  <p>Koltuğun karşı tarafındaki duvarda Picasso’nun “Anne ve Çocuk” adlı tablosunun gösterişli bir şekilde çerçevelenmiş bir röprodüksiyonu asılıydı ve onun tam karşısında, koltuğun arkasında kalan duvarda ise maskeli ve elinde bir kılıç tutan, havalı bir Rönesans soylusunu pembe yanaklı, korkmuş bir genç kızı korurken gösteren bir tablo vardı. Bunların bir araya gelmesiyle yanlış olan bir durum ortaya çıkıyordu. Demek ki Alice, kendisinin kim olduğuna ve hangi dünyada yaşamak istediğine hâlâ karar verememişti.</p>

  <p>Mutfaktan, “Birkaç gündür laboratuvara gelmiyorsun,” diye seslendi. “Profesör Nemur seni merak ediyor.”</p>

  <p>“Onların yüzüne bakamazdım,” dedim. “Utanmamı gerektiren bir durum olmadığını biliyorum ama işe her gün gitmemenin, dükkanı, fırını, oradaki insanları görememenin verdiği bir boşluk var içimde. Bu bana çok ağır geliyor. Dün gece ve bir önceki gece, boğulduğumla ilgili kabuslar gördüm.”</p>

  <p>Tepsiyi sehpanın ortasına koydu. Peçeteler üçgen şeklinde katlanmış, kurabiyeler de bir daire şeklinde dizilmişti. “Buna bu kadar üzülmemelisin, Charlie,” dedi. “Bunun seninle bir ilgisi yok.”</p>

  <p>“Bunu kendime telkin etmeye çalışmak bir işe yaramıyor. Bu insanlar, tüm bu yıllar boyunca, benim ailemdi. Bu durum ise, kendi evimden atılmışım gibi bir şey.”</p>

  <p>“Tam da öyle,” dedi. “Çocukken yaşadığın bazı deneyimlerin sembolik bir tekrarı gibi oldu senin için. Annenin ve babanın seni reddetmesi... Evden uzaklara gönderilmen...”</p>

  <p>“Oh, Yüce Tanrım! Bu işe güzel bir ad takmaya çalışmana gerek yok. Benim için önemli olan şey, bu deney işine girişmeden önce dostlarım, benimle ilgilenen ve beni seven insanlar vardı. Şimdi ise, korkarım ki–”</p>

  <p>“Senin hâlâ arkadaşların var.”</p>

  <p>“Aynı şey değil bu.”</p>

  <p>“Korkman normal bir tepki.”</p>

  <p>“Bu onun da ötesinde bir şey. Ben daha önce de korktum. Norma’ya boyun eğmediğim için kemerle dövülmekten korktum, beni itip kakan ve benimle alay eden çetelerin bulunduğu Howells Sokağı’ndan geçmekten korktum... Ve sıramın üzerindeki şeylerle oynamayayım diye ellerimi bağlayan okuldaki öğretmenim Bayan Libby’den korktum. Ama bunlar hep gerçek şeylerdi, yani o durumlarda korkmak için gerekçelerim vardı. Fırındaki işimden atılmanın verdiği dehşet duygusu ise çok belirsiz ve benim anlayamadığım türde bir korku.”</p>

  <p>“Kendini tutmalısın.”</p>

  <p>“<i>Sen</i> bu panik duygusunu bilmiyorsun.”</p>

  <p>“Ama Charlie, beklenilen bir durum bu... Sen bir sandaldan zorla denize atılan, yüzmeyi yeni öğrenmiş birisin ve ayağının altındaki o sert tahtayı kaybetmekten korkuyorsun. Bay Donner sana her zaman <i>iyi davrandı</i> ve seni tüm bu yıllar boyunca <i>korudu</i>. O yüzden, fırından bu şekilde uzaklaştırılman, seni hiç ummadığın kadar şoke etti.”</p>

  <p>“Bunu zihinsel olarak idrak etmek işe yaramıyor. Artık odamda tek başıma oturamıyorum. Gece ve gündüz, her saat ne aradığımı bilmeden sokaklarda dolaşıyorum... Kaybolana kadar yürüyorum... Sonra kendimi fırının önünde buluyorum. Dün gece Washington Meydanı’ndan Central Park’a kadar yürüdüm ve parkta uyudum. Ne arıyorum bilmiyorum.”</p>

  <p>Ben ne kadar çok konuşursam, Alice o kadar daha çok üzülüyordu. “Sana yardımcı olabilmek için ne yapmalıyım, Charlie?”</p>

  <p>“Bilmiyorum. Güzel ve güvenli kafesinden çıkarılmış bir hayvan gibiyim.”</p>

  <p>Koltukda benim yanıma oturdu. “Seni fazla zorluyorlar. Zihnin karışıyor. Bir yetişkin olmak istiyorsun, ama senin içinde hâlâ küçük bir çocuk var. Yalnız ve korkmuş...” Beni rahatlatmak için başımı omzuna dayadı ve saçımı okşarken onun da bana, en az benim ona duyduğum kadar, ihtiyacı olduğunu hissettim.</p>

  <p>“Charlie,” diye fısıldadı bir süre sonra, “sen ne istersen... Benden korkma...”</p>

  <p>Ona panik duygusunun gelmesi için beklediğimi söylemek istiyordum.</p>

  <p><br /></p>

  <p>Bir keresinde, bir sipariş teslimatı sırasında, banyodan yeni çıkmış orta yaşlı bir kadın eğlence olsun diye bornozunun önünü açıp da çıplaklığını gösterince, Charlie düşüp bayılmıştı. Daha önce giysileri olmayan bir kadın görmüş müydü? Sevişmesini biliyor muydu? Charlie’nin duyduğu dehşet ve çıkardığı iniltiler kadını korkutmuş olmalıydı ki bornozunun önünü kapatmış ve olan biteni unutması için ona bir çeyrek vermişti. İkaz etmişti, meğerse sadece onu sınıyormuş, iyi bir çocuk olup olmadığını görmek için...</p>

  <p>İyi olmaya, kadınlara bakmamaya gayret ettiğini söylemişti Charlie de, çünkü annesi pantolonuna bir şey olduğunda onu hep dövüyordu.</p>

  <p><br /></p>

  <p>Şimdi Charlie’nin annesini çok açık ve net bir şekilde görebiliyordu, ona bağırırken, elinde deri bir kemer tutarken ve babası ona engel olmak isterken... “Yeter, Rose! Onu öldüreceksin! Onu rahat bırak!” Annesi onu kırbaçlamak için öne doğru bir hamle yapıyor, ama Charlie yana doğru bükülerek onun erişebileceği noktadan uzaklaştığı için kemer bir hızla omzunun üstünden geçerek zeminin üzerinde şaklıyor.</p>

  <p>“Şuna bak!” diye bağırıyor Rose. “Okuma yazma öğrenemiyor ama o kıza öyle bakmayı biliyor. Onun aklından bu pislikleri onu döve döve çıkaracağım.”</p>

  <p>“Bu normal bir şey. Çocuk bir şey yapmadı.”</p>

  <p>“Kızlar hakkında öyle düşünmek onun üstüne vazife değil. Kız kardeşinin bir arkadaşı evimize geliyor ve o biçim düşünmeye başlıyor! Ona gününü göstereyim de görsün. Duyuyor musun? Eğer bir kıza dokunursan, seni tüm hayatın boyunca bir hayvan gibi kafese tıkarım. Beni duyuyor musun?...”</p>

  <p><br /></p>

  <p>Onu hâlâ duyuyorum. Ama sanırım artık bir şekilde serbest bırakıldım. Belki de o korku ve mide bulantısı, içinde boğulacağım bir deniz olmaktan çıktı ve sadece şimdiki zamanın yanı sıra geçmişi de bana yansıtan küçük bir su birikintisi haline geldi. Gerçekten de serbest miyim acaba?</p>

  <p>Panik duygusunun geleceğini düşünmeden ve bu korku beni perişan etmeden önce Alice’e bir ulaşabilsem... O zaman belki de panik durumu olmayacak. Zihnimi bir boşaltabilseydim... Yine de boğulur gibi konuşmayı başardım. “Sen... Sen yap! Beni tut!” Ve daha ne olduğunu anlamadan, Alice beni öpmeye başladı, hiç kimsenin daha önce yapmadığı kadar sıkı sıkı tutuyordu beni. Ama o şey bir anda yine başladı: Uğultu, buz kesilme ve mide bulantısı... Kendimi ondan uzaklaştırdım.</p>

  <p>Beni teskin etmeye çalıştı, buna kafamı takmamamı ve kendimi suçlamam için bir neden olmadığını söyledi. Ama utanmıştım ve kederimi artık gizleyemediğim için ağlamaya başladım. Onun kollarında ağlaya ağlaya uyuyakaldım ve o soylu adamla pembe yanaklı kızı rüyamda gördüm. Ama rüyamda kılıcı tutan, bu kez pembe yanaklı kız idi.</p>
</body>
</html>
