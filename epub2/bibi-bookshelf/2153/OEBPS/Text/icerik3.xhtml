<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p id="b12"><b>İLERLEME RAPORU 12</b></p>

  <p><i><b>Haziran 5 –</b></i> Neredeyse iki haftadan beri ilerleme raporlarımı teslim etmediğim için Nemur tedirgin (öyle olmakta da haklı çünkü Welberg Vakfı iş aramayayım diye ödeneğin dışında, bana ayrıca bir de maaş ödüyor). Chicago’daki Uluslararası Psikoloji Konvansiyonu’na sadece bir hafta kaldı. Nemur ön raporunun olabildiğince kapsamlı olmasını istiyor, çünkü Algernon ve ben onun yapacağı sunumun en belli başlı delilleriyiz.</p>

  <p>İlişkilerimiz giderek daha gergin bir hal alıyor. Nemur’un sürekli olarak benden bir laboratuvar örneği olarak bahsetmesi canımı sıkıyor. Onun bu tavrı kendimi deneyden önce ben gerçek bir insan değilmişim gibi hissetmeme neden oluyor.</p>

  <p>Strauss’a düşünmekle, okumakla ve kendimi tanımaya, kim ve ne olduğumu anlamaya çalışmakla çok meşgul olduğumu ve yavaş ilerleyen bir süreç olduğu için yazı yazmanın beni sıktığını ve sabrımı zorladığını söyledim. Bunun üzerine bana önerdiği daktiloyla yazma fikrini benimsedim ve şimdi dakikada neredeyse yetmiş beş sözcük yazabiliyorum ve bu çok daha kolay oluyor.</p>

  <p>Strauss bir kez daha, insanların beni anlayabilmesi için basit ve dolambaçlı yollara sapmadan yazmam gerektiğini vurguladı. Bu, bana dilin bazen bir yol olmaktan çıkıp, bir engel oluşturduğunu hatırlattı. Kendimi entelektüel bariyerin diğer tarafından görmek oldukça tuhaf bir duygu.</p>

  <p>Alice’i zaman zaman görüyorum, ama onunla olan biten hakkında hiç konuşmuyoruz. İlişkimiz platonik olmaya devam ediyor. Ama fırını terk ettikten sonraki üç gece, kabuslar gördüm. Bunun iki hafta önce olduğuna inanmak zor.</p>

  <p>Rüyalarımda geceleri boş sokaklarda hayalete benzer şekiller beni takip ediyor. Hemen fırına koşuyorum, ama kapı kilitli ve içerideki insanlar bana hiç bakmıyorlar. Pencereden bakıyorum, düğün pastasının üzerindeki gelin ve damat beni işaret ederek gülüyorlar – onların kahkahalarıyla elektriklenen havaya dayanamıyorum – bu o iki aşk meleği alev saçan oklarını bana doğru sallıyorlar. Bağırıyorum. Kapıyı yumrukluyorum, ama hiçbir ses çıkmıyor. Charlie’nin içeriden bana baktığını görüyorum. Bu sadece bir yansıma mı? Bacaklarıma bir şeyler yapışıyor ve beni fırından uzaklaştırıp sokak arasının gölgeliklerine doğru çekiyorlar ve tam bütün bedenimi sulu çamurlara bulamak üzerelerken uyanıyorum.</p>

  <p>Başka zamanlar fırının penceresi geçmişe açılıyor ve oradan baktığımda başka şeyler ve başka insanlar görüyorum.</p>

  <p>Hatırlama gücümün bu kadar gelişmesi çok hayret verici bir şey. Onu henüz tam anlamıyla kontrol edebiliyor değilim ama bazen okurken veya bir problem üzerinde çalışırken, yoğun bir berraklık duygusu yaşıyorum.</p>

  <p>Bunun bir tür bilinçaltı ikaz sistemi olduğunu biliyorum ve şimdi, belleğimin bana gelmesini beklemek yerine, gözlerimi kapatıyor ve ben ona doğru gidiyorum. Sonunda, bu hatırlama işini tamamen kontrolüm altına alabileceğimi ve sadece tüm geçmiş anılarımı değil, zihnimin hiç kullanılmamış melekelerini de keşfedebileceğimi biliyorum.</p>

  <p>Şimdi bile, düşündükçe, o çok net olan dinginliği hissedebiliyorum. Fırının penceresini görüyorum... Uzanıyorum ve ona dokunuyorum... Soğuk ve titreşimli, ama sonra cam ısınmaya başlıyor... Daha sıcak oluyor... Parmaklarım yanıyor. Pencerenin benim görüntümü yansıtan camı giderek parlıyor ve bir aynaya dönüşüyor, küçük Charlie Gordon’u görüyorum, sadece on dört veya on beş yaşında, evinin penceresinden bana bakıyor ve onun şimdikinden ne kadar farklı olduğunu görmek çok daha tuhaf geliyor bana...</p>

  <p><br /></p>

  <p>Charlie kız kardeşinin okuldan gelmesini bekliyor ve onun köşeyi dönüp Marks Sokağı’na saptığını görünce elini sallayarak ona adıyla sesleniyor ve onu karşılamak için verandaya çıkıyor.</p>

  <p>Norma elindeki kağıdı sallıyor. “Tarih dersinden <i>A</i> aldım. Bütün soruları bildim. Bayan Baffin tüm sınıftaki en iyi kağıdın benimki olduğunu söyledi.”</p>

  <p>Kız kardeşi özenle örülmüş ve başının üzerinde bir taç gibi toplanmış açık kumral saçlı güzel bir kız. Başını kaldırıp ağabeyini görünce gülümsemesi donuyor ve suratı asılıyor. Sekerek ondan uzaklaşıyor ve onu geride bırakarak evin merdivenlerini hızla çıkıyor.</p>

  <p>O gülümseyerek kız kardeşini takip ediyor.</p>

  <p>Annesi ve babası mutfaktalar ve Charlie Norma’nın getirdiği güzel haberin verdiği heyecanla, daha o ağzını bile açamadan olayı yumurtlayıveriyor.</p>

  <p>“<i>A</i> almış! <i>A</i> almış!”</p>

  <p>“Hayır!” diye bağırıyor Norma. “Sen değil. Sen söylemeyeceksin bunu. Bu benim aldığım bir not ve ben söyleyeceğim.”</p>

  <p>“Bir dakika, küçük hanım.” Matt gazetesini bırakıyor ve ona sertçe hitap ediyor. “Ağabeyinle böyle konuşamazsın.”</p>

  <p>“Onun bunu söylemeye hakkı yoktu.”</p>

  <p>“Boş ver.” Matt parmağını ikaz edercesine sallarken ona bakıyor. “Kötü bir niyeti yoktu ve sen de ona böyle bağırmamalısın.”</p>

  <p>Kız kardeşi destek almak için annesine dönüyor. “Ben <i>A</i> aldım – sınıftaki en yüksek not. Şimdi bir köpeğim olabilir mi? Söz vermiştiniz. Sınavda iyi bir not alırsam olur demiştiniz. Ve ben de bir <i>A</i> aldım. Kahverengi bir köpek, beyaz benekli... Ve ona Napolyon adını koyacağım çünkü sınavda verdiğim en iyi yanıt onunla ilgili olandı. Napolyon, Waterloo’daki savaşı kaybetmişti.”</p>

  <p>Rose onaylıyor. “Verandaya çık ve Charlie ile oyna. Senin okuldan gelmeni neredeyse bir saatten beri bekliyor.”</p>

  <p>“Ben onunla oynamak istemiyorum.”</p>

  <p>“Verandaya çık,” diyor Matt.</p>

  <p>Norma önce babasına, sonra da Charlie’ye bakıyor. “Buna mecbur değilim. Annem eğer istemezsem onunla oynamak zorunda olmadığımı söylüyor.”</p>

  <p>“Bana bak, küçük hanım” – Matt sandalyesinden kalkıyor ve ona doğru geliyor – “ağabeyinden özür dilemelisin.”</p>

  <p>“Buna mecbur değilim,” diye haykırıyor kız kardeşi ve annesinin sandalyesinin arkasına geçiyor. “O bir bebek gibi. Monopol veya dama veya başka bir oyun oynayamaz... Her şeyi birbirine karıştırıyor o. Ben artık onunla oynamayacağım.”</p>

  <p>“O zaman odana git!”</p>

  <p>“Peki, bir köpeğim olacak mı şimdi?”</p>

  <p>Matt masaya yumruğuyla vuruyor. “Bu şekilde davrandığın müddetçe bu evde bir köpek filan olmayacak, küçük hanım.”</p>

  <p>“Ama ben okulda iyi not alırsa bir köpek alabileceğine dair ona söz vermiştim–”</p>

  <p>“Beyaz benekli ve kahverengi!” diye ekliyor Norma. Matt duvarın yanında durmakta olan Charlie’yi işaret ediyor. “Oğluna yerimiz ve bakacak biri olmadığı için köpek alamayacağımızı söylediğini unuttun galiba. Hatırladın mı? Hani bir köpek almak istediğinde? Ona söylediğin şeyin tersini mi yapacaksın şimdi?”</p>

  <p>Norma, “Ama ben kendi köpeğime bakabilirim,” diye ısrar ediyor. “Onu besleyeceğim, yıkayacağım ve dışarıda gezdireceğim...”</p>

  <p>Masanın yanında durmakta ve bir ipin ucuna taktığı kırmızı düğmeyle oynamakta olan Charlie, aniden araya giriyor.</p>

  <p>“Ben ona köpeğe bakmak için yardım ederim! Beslemesine ve fırçalamasına yardım ederim ve başka köpeklerin onu ısırmasına izin vermem.”</p>

  <p>Ama daha Matt veya Rose yanıt vermeye fırsat bulamadan, Norma haykırmaya başlıyor: “Hayır! O benim köpeğim olacak. Sadece benim!”</p>

  <p>Matt başını sallıyor. “Gördün mü?”</p>

  <p>Rose onun yanına oturuyor ve örgülerini okşayarak onu yatıştırmaya çalışıyor. “Ama paylaşmayı öğrenmemiz gerek, canım. Köpeğe bakarken Charlie sana yardım edebilir.”</p>

  <p>“Hayır! Sadece benim olacak!... Tarih sınavında <i>A</i> alan benim – o değil! O hiçbir zaman benim gibi iyi notlar alamıyor. Köpek için neden bana yardım etsin ki? O zaman köpek onu daha çok sever ve benim değil onun köpeği olur. Hayır! Eğer benim olmayacaksa, köpek filan istemiyorum.”</p>

  <p>“Tamam, bu iş bitti o zaman,” diyor Matt gazetesini tekrar eline alıp sandalyesine otururken. “Köpek filan yok.”</p>

  <p>Aniden Norma koltukdan aşağı atlıyor ve birkaç dakika önce büyük bir heyecanla eve getirdiği sınav kağıdını yakaladığı gibi yırtarak parçalıyor ve parçaları Charlie’nin şaşkın yüzüne fırlatıyor. “Senden nefret ediyorum! Senden nefret ediyorum!”</p>

  <p>“Norma, bu yaptığına derhal bir son ver!” Rose onu yakalıyor ama kız kıvrılarak onun elinden kurtuluyor.</p>

  <p>“Okuldan da nefret ediyorum! Nefret ediyorum! Artık ders de çalışmayacağım ve onun gibi bir mankafa olacağım. Öğrendiğim her şeyi unutacağım ve tam onun gibi olacağım.” Odadan bağırarak çıkıyor: “Zaten bana olmaya başladı bile, her şeyi unutuyorum... Unutuyorum... Öğrendiğim hiçbir şeyi aklımda tutamıyorum!”</p>

  <p>Rose dehşet içinde onun arkasından koşuyor. Matt kucağındaki gazeteye gözlerini dikmiş oturuyor. Charlie bu isteri krizi ve bağrış çağrış karşısında korkuyor ve bir sandalyenin üzerine sinerek inler gibi ağlıyor. Bu kez nerede hata yapmıştı? Pantolonunun ıslandığını ve suların bacaklarından aşağıya doğru süzüldüğünü hissediyor ve annesi geldiğinde yiyeceği şamarı bekleyerek orada öylece oturuyor.</p>

  <p><br /></p>

  <p>Bu sahne sonra silikleşiyordu, ama ondan sonra Norma tüm boş vaktini arkadaşlarıyla geçirmeye ve odasında tek başına oynayarak geçirmeye başlıyor. Odasının kapısını kapalı tutuyor, onun iznini almadan benim odaya girmem yasak.</p>

  <p>Bir keresinde Norma’nın birlikte oyun oynarken bağırarak kız arkadaşlarından birine, “O aslında benim gerçek ağabeyim değil,” dediğini duymuştum. “Acıdığımız için eve aldığımız bir çocuk o. Bunu bana annem söyledi ve onun gerçek ağabeyin olmadığını artık herkese söyleyebilirsin dedi.”</p>

  <p>Bu sahne keşke bir fotoğraf olsaydı da paramparça edip onun yüzüne fırlatabilseydim. Geriye dönüp ona o köpeği almasına engel olmayı aklımdan bile geçirmediğimi söylemek istiyorum. Köpek onun olabilirdi ve benim onu beslemem veya fırçalamam veya onunla oynamam hiç önemli değildi – ayrıca kendimi köpeğe onu sevdiğinden daha fazla sevdirmek için uğraşmam söz konusu bile değildi. Benim tek istediğim onun benimle eskiden olduğu gibi oyunlar oynamasıydı. Onu incitecek bir şey yapmayı aklımın ucundan bile geçirmem mümkün değildi.</p>

  <p><br /></p>

  <p><i><b>Haziran 6 –</b></i> Alice’le bugün ilk gerçek kavgamızı yaptık. Benim hatamdı. Onu görmek istemiştim. Genellikle, rahatsız edici bir anı veya rüyadan sonra, onunla konuşmak – onunla birlikte olmak – benim kendimi iyi hissetmemi sağlıyor. Ama Merkez’e onu almak için gitmek bir hataydı.</p>

  <p>Ameliyattan sonra Yetişkin Özürlüler Merkezi’ne hiç gitmemiştim ve orayı görme düşüncesi bana heyecan veriyordu. Beşinci Cadde’nin doğusunda, Yirmi Üçüncü Sokak’taki bu merkez son beş yıldır Beekman Üniversite Kliniği’nin deneysel öğretim merkezi olarak kullandığı – özürlüler için özel derslerin verildiği – eski bir okul. Giriş kapısının üzerine çakılmış olan parıltılı pirinç levhanın üzerinde <i>C. R. A. Beekman Extension</i> yazılı.</p>

  <p>Alice’in dersi saat sekizde sona eriyordu, ama ben – yakın bir tarihe kadar – basit okuma ve yazma kurallarıyla cebelleştiğim ve bir doların üstünü nasıl vereceğimi öğrendiğim odayı görmek istiyordum.</p>

  <p>Binanın içine girdim, sınıf kapısına kadar kimseye görünmemeye özen göstererek geldim ve pencereden içeriye baktım. Alice çalışma masasında oturuyordu, yanındaki sandalyede tanımadığım, ince yüzlü bir kadın oturuyordu. Kadın kaşlarını çatmıştı ve yüzünde saklayamadığı bir hayret ifadesi vardı. Alice’in ona ne anlatmaya çalıştığını merak ettim.</p>

  <p>Karatahtanın önünde tekerlekli sandalyesinde oturmakta olan Mike Domi ve birinci sıranın birinci koltuğunda da Alice’in grubun içindeki en akıllısı olarak tanımladığı Lester Braun vardı. Lester vaktiyle benim bocaladığım konuları kolaylıkla öğrenebiliyordu, ama okula canı istediği vakit geliyor, yerleri cilalayarak para kazanmayı derslere yeğliyordu. Sanırım, eğer o isteseydi – yani benim için olduğu kadar onun için de önemli olsaydı – bu deney için onu kullanabilirlerdi. Sınıfta yeni yüzler de vardı, tanımadığım kişiler.</p>

  <p>Sonunda içeriye girecek cesareti toparladım.</p>

  <p>“Bu Charlie!” dedi Mike, tekerlekli sandalyesini çevirerek.</p>

  <p>Ona elimi salladım.</p>

  <p>Boş gözlerle bakan tatlı sarışın Bernice başını kaldırarak baktı ve ifadesiz bir şekilde gülümsedi. “Nerelerdeydin, Charlie? Giydiğin takım ne güzel.”</p>

  <p>Beni hatırlayan diğerleri de ellerini salladılar ve ben de onlara karşılık verdim. Aniden, Alice’in yüzündeki ifadeden onun rahatsız olduğunu fark ettim.</p>

  <p>“Saat neredeyse sekiz oldu,” dedi. “Eşyalarınızı kaldırmanın vakti geldi.”</p>

  <p>Tebeşirlerin, silgilerin, kağıtların, kitapların, kalemlerin, defterlerin, boyaların ve görsel malzemelerin kaldırılmasıyla ilgili olarak her birinin önceden belirlenmiş bir görevi vardı. Herkes ne yapacağını biliyor ve bunu iyi yapmaktan gurur duyuyordu. Bernice’in dışında herkes işe koyuldu. O sürekli olarak bana bakıyordu.</p>

  <p>“Charlie neden okula hiç gelmiyor?” diye sordu Bernice. “Ne oldu, Charlie? Okula geri mi dönüyorsun?”</p>

  <p>Ötekiler de bana bakmaya başladılar. Benim yerime yanıt vermesi için Alice’e baktım ve uzun bir sessizlik oldu. Onları incitmeden ne söyleyebilirdim ki?</p>

  <p>Alice, “Bu sadece bir ziyaret,” dedi.</p>

  <p>Kızlardan biri – Alice’in hep endişe duyduğu Francine – kıkırdamaya başladı. Annesi ve babası ona histerektomi yaptırmadan önce, on sekiz yaşına gelene kadar üç çocuk doğurmuştu. Güzel değildi – örneğin, Bernice kadar alımlı değildi – ama düzinelerce erkek için kolay bir avdı. Ona güzel şeyler getiriyorlar veya bir sinema bileti alıp aklını çeliyorlardı. Warren Devlet Bakımevi’nin dışarıda çalışmasına izin verdiği kursiyerlerin kaldığı bir lojmanda yaşıyordu. Akşamları Merkez’e gelmesine izin veriliyordu. İki kez – okula gelirken erkeklerin pençesine düştüğü için – derse gelememişti, o yüzden artık sadece yanında bir refakatçi olduğu takdirde dışarı çıkabiliyordu.</p>

  <p>“Kodamanlar gibi konuşuyor artık,” diye kıkırdadı Francine.</p>

  <p>“Tamam,” dedi Alice, sert bir şekilde araya girerek. “Ders bitti. Yarın saat altıda görüşmek üzere.”</p>

  <p>Herkes gittikten sonra kendi eşyalarını dolaba tıkıştırma şeklinden, onun öfkeli olduğunu anlamıştım.</p>

  <p>“Özür dilerim,” dedim. “Seni aşağıda bekleyecektim, ama eski sınıfımı merak ettim. <i>Alma mater</i>imi yani. Aslında sadece pencereden bakacaktım. Ama ne olduğunu anlamadan kendimi burada buldum. Seni rahatsız eden bir şey mi oldu?”</p>

  <p>“Hiçbir şey – beni rahatsız eden hiçbir şey yok.”</p>

  <p>“Hadi ama! Olan bitenle orantısız bir öfke içindesin. Aklında bir şey var.”</p>

  <p>Elinde tutmakta olduğu bir kitabı güm diye sıranın üzerine indirdi. “Pekala. Bilmek mi istiyorsun? Sen farklısın. Sen değiştin. Ve ben senin zeka düzeyinden de bahsediyor değilim. Senin insanlara davranışından bahsediyorum – sen onlarla aynı türden biri değilsin–”</p>

  <p>“Ah, daha neler! Sakın–”</p>

  <p>“Benim sözümü kesme!” Sesindeki gerçek öfke karşısında geriye doğru çekildim. “Ciddiyim. Sende daha önceden bir şey vardı. Bilmiyorum... Bir sıcaklık, bir açık sözlülük, herkesin seni sevmesini ve seni yanlarında görmek istemelerini sağlayan bir incelik... Şimdi ise, bütün zekana ve bilgine rağmen, öyle farklar var ki–”</p>

  <p>Daha fazla dinleyemedim. “Ne bekliyordun? Beni tekmeleyen ayakları yalayan uysal bir köpek gibi davranıp kuyruk sallamamı mı? Tabii ki bu deney beni ve kendimle ilgili görüşlerimi değiştirdi. İnsanların bana bütün hayatım boyunca gagalamaya çalıştığı türden zırvaları kabul etmek zorunda değilim artık.”</p>

  <p>“İnsanlar sana kötü davranmadılar.”</p>

  <p>“Sen nereden bilebilirsin? Dinle beni, en iyileri bile kendini beğenmiş ve dayatmacıydı. Beni kendilerini daha üstün hissetmek ve kendi yetersizlikleri içinde güvende kalabilmek için kullandılar. Bir moronun yanında herkes kendisini zeki hissedebilir.”</p>

  <p>Onun bu sözlerime ters bir anlam vereceğini biliyordum.</p>

  <p>“Sanırım, beni de aynı kategoriye sokuyorsun.”</p>

  <p>“Saçmalama. Sen de çok iyi biliyorsun ki–”</p>

  <p>“Tabii ki, bir anlamda, sen haklısın sanırım. Senin yanında oldukça kalın-kafalı kalıyorum. Bugünlerde ne zaman birlikte olsak, senden ayrılıp eve gittiğimde içimde sefil bir duygu oluşuyor, her yaptığım işte ağır ve hantal olduğumu düşünüyorum. Söylediğim şeylerin üzerinden tekrar tekrar gidiyor ve aklıma keşke söyleseydim dediğim parlak ve esprili başka şeyler geliyor. Birlikte olmadığımız vakit bunları neden söylemedim diye kendimi tekmelemek istiyorum.</p>

  <p>“Bu herkesin başına gelebilir.”</p>

  <p>“Kendimi daha önce hiç düşünmediğim şekilde seni etkilemek isterken buluyorum ama seninle birlikte olmak kendime olan güvenimi küçümsememe neden oluyor. Amaçlarımı ve yaptığım her şeyi sorgulamaya başlıyorum.”</p>

  <p>Onu bu konudan uzaklaştırmaya çalıştım, ama o durmadan aynı noktaya geri geliyordu. Sonunda, “Bak, ben buraya seninle münakaşa etmek için gelmedim,” dedim. “Seni eve bırakmama izin verir misin? Konuşacak birisine ihtiyacın var.”</p>

  <p>“Gerçekten de öyle. Ama bugünlerde seninle konuşamam. Sadece seni dinleyebilirim ve başımı sallayarak senin o kültürel varyantlar, neo-Boulean matematiği ve post-sembolik mantıkla ilgili olarak söylediklerini anlamış gibi görünebilir, kendimi daha da aptal hissedebilirim. Ve sen evden çıktıktan sonra, aynaya bakıp kendime, “Hayır, giderek aptallaşıyor filan değilsin! Zekanı da kaybetmiyorsun! Bunamıyorsun, mankafalaşmıyorsun,” diye bağırmak zorunda kalıyorum. Kendime, ‘Charlie müthiş bir gelişme gösteriyor, bu da sanki senin kendini geriye gitmiş gibi hissetmene neden oluyor,’ diyorum Charlie. Ama seninle her karşılaştığımızda bana bir şeyler söylediğinde, benden yanıt almak için bakışlarında öyle bir sabırsızlık oluyor ki, senin bana içten içe güldüğünü biliyorum.</p>

  <p>“Sonra bana bazı şeyleri açıklıyorsun ve ben bunları hatırlamıyorum. Sen bunu benim ilgilenmediğime ve öğrenmek için kendimi zorlamak istemediğime yoruyorsun. Sen gittikten sonra nasıl bir işkence çektiğimi bilemezsin. Okumaya çalıştığım kitapları ve Beekman’da gittiğim konferansları hayal dahi edemezsin. Ama ben konuşmaya başladığımda, söylediklerimi çocukça bularak ne kadar sabırsızlandığını görüyorum. Senin zeki olmanı istemiştim. Sana yardım etmek ve seninle bir şeyler paylaşmak istemiştim ama şu anda senin hayatının içinden tamamen çıkmış durumdayım.”</p>

  <p>Onu dinlerken, söylediklerinin vahameti üzerime çöktü. Ben sadece kendimle ve kendime olan bitenle ilgilenmekten, onun neler yaşadığını aklıma bile getirmemiştim.</p>

  <p>Okuldan çıktığımızda Alice sessizce ağlıyordu ve ben de söyleyecek bir söz bulamıyordum. Otobüste giderken tüm yol boyunca işlerin nasıl böyle tepetaklak olduğunu düşündüm. Onun dehşet içinde kalmasına neden oluyordum. Aramızdaki buz kırılmıştı ve aklımın kapıldığı akıntı beni açık denizlere götürürken aramızdaki uçurum giderek genişliyordu.</p>

  <p>Ona işkence gibi geldiği için, benimle birlikte olmayı istememekte haklıydı. Artık aramızda ortak bir şey kalmamıştı. Sıradan bir sohbet bile zoraki oluyordu. Aramızda sadece karanlık bir odada yaşanan can sıkıcı bir sessizlik ve tatmin edilemeyen arzular vardı.</p>

  <p>“Çok ciddisin,” dedi, içinde bulunduğu ruh halinden çıkarak ve bana bakarak.</p>

  <p>“Bizi düşünüyorum.”</p>

  <p>“Bu konu seni bu kadar ciddileştirmemeli. Ben seni üzmek istemiyorum. Sen çok müthiş bir sınavdan geçiyorsun.” Gülümsemeye çalışıyordu.</p>

  <p>“Ama beni üzdün. Ne var ki, ben bu konuda ne yapmam gerektiğini bilmiyorum.”</p>

  <p>Otobüs durağından onun evine giderken, “Konvansiyona seninle birlikte gitmeyeceğim,” dedi. “Bu sabah Profesör Nemur’u aradım ve ona söyledim. Senin orada yapman gereken sürüyle iş olacak. İlginç insanlarla tanışacaksın –bir süre için spot ışıklarının altında olmanın keyfini yaşayacaksın. Sana engel olmak istemem–”</p>

  <p>“Alice–”</p>

  <p>“–ve şimdi sen ne söylersen söyle, ben bu şekilde hissedeceğimi biliyorum. O yüzden, eğer senin için bir mahsuru yoksa ben, paramparça olan kendi egoma sıkı sıkı tutunmaya devam edeyim – teşekkür ederim.”</p>

  <p>“Ama olayı abartıyorsun. Eminim ki, eğer sen–”</p>

  <p>“<i>Biliyor</i> musun? <i>Emin</i> misin?” Oturduğu binanın merdivenlerinin ilk basamaklarındayken dönüp uzun uzun bana baktı. “Oh, ne kadar dayanılmaz oldun sen. Benim nasıl hissettiğimi sen nereden bilebilirsin ki? Sen başkalarının aklıyla ilgili olarak fazla cüretkarsın. Sen benim <i>nasıl</i> hissettiğimi veya <i>ne</i> hissettiğimi veya <i>neden</i> öyle hissettiğimi söyleyemezsin.”</p>

  <p>İçeriye girmek için davrandı ve dönüp tekrar bana baktı. Sesi titreyerek, “Geri geldiğinde ben burada olacağım. Sadece biraz üzgünüm, hepsi bu ve ben birbirimizden uzaktayken bu durum hakkında kafa yorma fırsatımız olsun istiyorum.”</p>

  <p>Haftalardır ilk kez beni içeriye davet etmedi. İçimde bir öfke dalgası kabarırken, gözlerimi kapanan kapıya diktim. Orada bir olay yaratmak, kapıyı yumruklamak, onu paramparça etmek istiyordum. Öfkemin o binayı yakıp kül etmesini istiyordum.</p>

  <p>Ama oradan uzaklaşırken içimde önce bir kaynama, sonra bir serinleme ve sonra da bir rahatlama hissettim. Öyle hızlı yürüyordum ki, sanki sokakların üzerinden süzülerek sürükleniyordum. Derken, yaz gecesinin içinden kopup gelen serin bir meltemin yanağımı okşadığını hissettim. Nihayet özgürleşmiştim.</p>

  <p>Alice’e karşı duyduğum hislerin benim öğrenme yeteneğimin artmasıyla ters orantılı olarak, ona tapmaktan, onu sevmeye, ona karşı şefkat duymaya, minnet duygularına ve sorumluluk hissine, yani geriye doğru yol aldığını fark etmiştim. Ona karşı duyduğum karmaşık hisler benim gerçeği görmemi engelliyordu ve ben kendi başıma kalmaya zorlanmaktan ve serbest bırakılmaktan korktuğum için dört elle ona sarılıp kalmıştım.</p>

  <p>Ama bu özgürlükle birlikte keder de geldi. Ben ona aşık olmak istiyordum. Duygusal ve cinsel korkularımdan kurtulmak, evlenmek, çocuk sahibi olmak ve yerimi yurdumu bilmek istiyordum.</p>

  <p>Şimdi bunlar imkansız hale gelmişti. Zeka seviyem 70 iken Alice’den ne kadar uzakta idiysem, şimdi bu seviye 185’e yükselmiş olmasına rağmen ondan o kadar uzaktaydım. Ve bu kez, bunu ikimiz de biliyorduk.</p>

  <p><br /></p>

  <p><i><b>Haziran 8 –</b></i> Beni evden çıkıp sokaklarda gezinmeye zorlayan şey ne? Tek başıma dalgın dalgın dolaşıyorum ve bu insanı gevşeten bir yaz gecesi gezintisi değil, bir yere varma acelesi içindeyim – ama nereye? Ara sokaklara giriyor, kapı aralıklarına bakıyor, kepenkleri yarı aralık pencerelerden içeriyi dikizliyor ve konuşacak birilerini bulmak istiyor, ama aynı zamanda karşıma birileri çıkacak diye korkuyorum. Bir sokaktan çıkıp ötekine dalıyorum, sonu gelmeyen bir dolambaçta kendimi şehrin neon ışıklı kafesinin içine fırlatıyorum. Aranıyorum... ama neyi?</p>

  <p>Central Park’ta bir kadınla karşılaştım. Sıcağa rağmen kalın bir paltoya sarınmış, gölün yanındaki bir sırada oturuyordu. Gülümsedi ve bana yanında oturmam için işaret etti. Odalarında yanan ışıkları karanlıkta bal peteği gibi görünen ve içime çekip özümsemeyi arzuladığım binaların Güney Central Park’ın ufuk çizgisindeki parlak siluetini birlikte seyrettik.</p>

  <p>Evet, dedim ona, ben New Yorkluyum. Hayır. Newport News, Virginia’ya hiç gitmedim. O oradanmış, orada bir gemiciyle evlenmiş, adam şimdi denizdeymiş ve onu iki buçuk yıldan beri görmemiş.</p>

  <p>Elinde tuttuğu mendili büküyor, düğümlüyor ve arada bir de alnındaki ter boncuklarını silmek için kullanıyordu. Gölden yansıyan hafif ışığa rağmen, çok makyajlı olduğunu görebiliyordum, ama omuzlarına düşen düz, siyah saçlarıyla alımlı bir kadındı – sadece yüzü uykudan yeni kalkmış gibi pofurdamış ve şişmişti. O kendisi hakkında konuşmak, ben de onu dinlemek istiyordum.</p>

  <p>Babası ona güzel bir ev, iyi bir eğitim ve varlıklı bir gemi yapımcısının tek kızına verebileceği her şeyi vermişti – onu bağışlamanın dışında. Onun o gemiciyle kaçmasını asla affetmemişti.</p>

  <p>Konuşurken elimi tuttu ve başını omzuma yasladı. “Gary ile evlendiğimiz gece,” diye fısıldadı, “ben korkudan ödü kopmuş bir bakireydim. Ama o çılgına döndü. Önce beni tokatladı ve dövdü. Ve sonra da hiç sevişmeden bana sahip oldu. Bu, birlikte olduğumuz ilk ve son kezdi. Bana dokunmasına bir daha asla izin vermedim.”</p>

  <p>Ellerimin titremesinden, çok şaşırdığımı anlamış olmalıydı. Bu söyledikleri benim için çok dehşet verici ve fazla içli dışlı şeylerdi. Kıpırdandığımı hissedince, hikayesini bitirmeden önce bırakması mümkün değilmiş gibi elimi daha da sıkı tutmaya başladı. Bu konu onun için çok önemliydi, o yüzden ben de bir kuşu avucundaki yemle besleyen biri gibi sessizce orada oturmaya devam ettim.</p>

  <p>“Erkeklerden hoşlanmıyor filan değilim,” diye beni temin etti gözlerini kocaman açarak. “Başkalarıyla birlikte oldum. Onunla değil, ama ondan başka pek çok kişiyle. Erkeklerin çoğu bir kadınla birlikteyken nazik ve yumuşaktırlar. Sevişmeye ufak ufak başlarlar, önce okşarlar ve öperler.” Anlamlı anlamlı bana baktı ve sonra açık avucunu benimkine sürtmeye başladı.</p>

  <p>Duyduklarım, okuduklarım ve hayal kurduklarım işte tam da bunlardı. Kadının adını bilmiyordum ve o da benimkini sormadı. Sadece onu yalnız kalabileceğimiz bir yere götürmemi istiyordu benden. Alice’in bu konuda ne düşüneceğini merak ediyordum.</p>

  <p>Beceriksizce ona sarıldım ve onu öyle çekingen bir tavırla öptüm ki, başını kaldırıp bana baktı. “Neyin var?” diye fısıldadı. “Ne düşünüyorsun?”</p>

  <p>“Seni.”</p>

  <p>“Gidebileceğimiz bir yerin var mı?”</p>

  <p>Her bir adımı dikkatlice atmalıydım. Ayağımın altındaki yer, ne zaman kayacak ve beni endişelere gark edecekti? İçimden bir şey ayaklarımı sağlam bir yere basmamı söylüyordu.</p>

  <p>“Eğer gidebileceğimiz bir yerin yoksa, Elli Üçüncü Sokak’taki Mansion Oteli pek pahalı değil. Önceden ödeme yaparsan, bavullarla ilgili de bir sorun çıkarmıyorlar.”</p>

  <p>“Bir odam var–”</p>

  <p>Bana bu kez daha da büyük bir saygıyla baktı. “Güzel, o zaman.”</p>

  <p>Bana hâlâ bir şey olmuyordu. Bu gerçekten de tuhaf bir durumdu. Panik semptomları beni esir almadan, ne kadar ileriye gidebilecektim? Odada yalnız kaldığımızda mı? Onun bedenini gördüğümde mi? Birlikte yatağa girdiğimizde mi?</p>

  <p>Aniden, diğer erkekler gibi olup olamayacağımı, bir kadından hayatını benimle paylaşmasını isteyip isteyemeyeceğimi bilmek benim için çok önemli bir hal aldı. Zeki ve bilgili olmak yeterli değildi. Ben bunu da yapabilmeyi istiyordum. Hissettiğim rahatlama ve gevşeme, bunun <i>mümkün</i> olabileceğini anlamamla birlikte daha da güçlenmişti. Onu tekrar öptüğümde duyduğum heyecandan da belli olmuştu, bu kadınla normal bir ilişkim olabilecekti. O, Alice’den farklıydı. Görmüş geçirmiş bir kadındı.</p>

  <p>Sonra sesi değişti, daha kararsız bir hal aldı. “Gitmeden önce... Bir şey var...” dedi. Ayağa kalkıp, sokak lambalarından fışkıran ışık serpintileri arasında bana doğru bir adım attı ve paltosunun önünü açtı. Gölgelerin arasında yan yana otururken hayal ettiğimden çok farklı olan bedenini görebiliyordum. “Sadece beş aylık,” dedi. “Benim için fark etmiyor. Senin için bir mahsuru yok, değil mi?”</p>

  <p>Paltosunun önünü açmış öyle dururken, Charlie görsün diye bornozunun önünü açan banyodan yeni çıkmış o orta yaşlı kadının resminin üzerine çekilmiş ikinci bir fotoğraf gibi görünüyordu. Ve ben bekliyordum, yıldırımın çarpmasını bekleyen bir kafir gibi... Başımı çevirdim. Beklediğim son şey buydu, ama böyle sıcak bir gecede paltosuna sarınmış olarak dolaşmasından bir şeylerin yanlış gittiğini anlamış olmam gerekirdi.</p>

  <p>“Çocuk kocamdan değil,” diye beni temin etti. “Sana daha önce söylediklerim yalan değildi. Onu yıllardır görmüyorum. Çocuğun babası sekiz ay önce tanıdığım bir satıcı... Onu tekrar görmeyeceğim ama bebeği doğurmak istiyorum. Sadece biraz dikkat etmeliyiz – yani hoyrat filan olmamalıyız. Başka bir şey için kaygılanmana gerek yok.”</p>

  <p>Benim ne kadar öfkelendiğimi görünce, sesinin tonu giderek alçalmaya başladı. “Bu iğrenç bir şey!” diye bağırdım. “Kendinden utanmalısın.”</p>

  <p>İçindekini korumak istercesine paltosunu bedenine hızlıca sararak geri çekildi.</p>

  <p>Bebeğini korumak için yaptığı bu hareket, benim gözlerimin önüne ikinci bir imge getirdi: Kız kardeşime hamile olan annemi görüyordum. Hamilelik günlerinde beni daha az kucağına alan, sesiyle ve dokunuşlarıyla beni daha az ısıtan ve benim anormal olduğumu söyleyenlere karşı beni daha az koruyan annemi...</p>

  <p>Sanırım onu omzundan yakaladım – emin değilim, ama o bağırmaya başlayınca bir tehlike duygusu içinde sert bir şekilde gerçeğe geri döndüm. Ona kötü bir niyetimin olmadığını söylemek istiyordum – ben ne onu, ne de başkasını incitemezdim. “Lütfen,” dedim, “öyle bağırma!”</p>

  <p>Ama o bağırmaya devam etti ve aynı anda karanlık yolda koşuşan insanların ayak seslerini duydum. Bu, kimseye izah edemeyeceğim bir durumdu. O yüzden parkta bir çıkış bulabilmek için bir yoldan diğerine zikzaklar yaparak karanlıkta koşmaya başladım. Parkı iyi bilmiyordum, birden bir şeye çarparak arka üstü yere düştüm. Bir tel örgüydü bu – parkın kör bir ucundaydım. Daha sonra salıncakları ve kaydırakları gördüm ve buranın gece olduğu için kapalı olan bir çocuk oyun alanı olduğunu anladım. Tel örgüyü takip ettim, kâh yürüyerek, kâh koşarak, birbirine geçmiş ağaç köklerine ayaklarım takılarak ilerlemeye çalıştım. Oyun alanının bir yanını bir kavisle saran göle gelince geri döndüm, başka bir yol buldum, küçük yaya köprüsünün üzerinden geçtim, çevresinden dolandım ve altından geçtim. Çıkış yoktu.</p>

  <p>“Ne oldu? Ne oldu, hanımefendi?”</p>

  <p>“Bir manyakla mı karşılaştınız?”</p>

  <p>“İyi misiniz?”</p>

  <p>“Ne tarafa gitti?”</p>

  <p>Başladığım noktaya dönmüştüm. Bir kayanın devasa çıkıntısının üzerindeki böğürtlen çalılarının arasına saklandım ve kendimi yüzükoyun yere fırlattım.</p>

  <p>“Polis çağırın. İhtiyacınız olduğunda ortalıkta bir tane bile bulamazsınız.”</p>

  <p>“Ne olmuş?”</p>

  <p>“Soysuzun teki kadına tecavüz etmek istemiş.”</p>

  <p>“Hey, şurada bir adam onun peşinden gidiyor. İşte, tam şurada.”</p>

  <p>“Hadi! Parktan çıkmadan enseleyin!”</p>

  <p>“Dikkatli olun. Bıçağı ve tabancası var...”</p>

  <p>Bu haykırışlar gece solucanlarını saklandıkları yerden çıkarmış olmalıydı, çünkü “İşte, tam şurada!” sözcüklerinin geldiği tarafa doğru kayanın arkasından baktığımda peşinden birilerinin koşturduğu tek bir adamın kendisini lambaların ışığından kurtarıp karanlığa daldığını gördüm. Birkaç saniye sonra, bir tanesi daha kayanın önünden geçip gölgelerin arasında kayboldu. Kendimi bu heyecanlı güruh tarafından yakalanırken, dövülürken ve parçalanırken görür gibi oldum. Bunu hak etmiştim. Öyle yapmalarını istiyor gibiydim.</p>

  <p>Ayağa kalktım, giysilerimin üzerindeki yaprakları ve pisliği silkeledim ve yola çıkarak geldiğim yöne doğru ağır ağır yürümeye başladım. Her an arkamdan biri beni yakalayacakmış ve pis karanlıkların içine çekecekmiş gibi bir korku içindeydim, ama az sonra Elli Dokuzuncu Sokak ile Beşinci Cadde’nin parlak ışıklarını gördüm ve kendimi parktan dışarı attım.</p>

  <p>Şimdi, odamın bana verdiği güven duygusu içinde düşününce, o geceki ham duygularım karşısında sarsılıyorum. Annemin kız kardeşimi doğurmadan önceki halini hatırlamak korkunçtu. Ama daha da korkunç olan şey, o adamların beni yakalamasını ve dövmesini istememdi. Cezalandırılmayı neden istiyordum? Geçmişin gölgeleri beni bacaklarımdan yakalamış, aşağıya doğru çekiyor. Bağırmak için ağzımı açıyorum, ama sesim çıkmıyor. Ellerim titriyor, üşüyorum ve kulaklarımda uzaklardan gelen bir uğultu var.</p>

  <p><br /></p>

  <p id="b13"><b>İLERLEME RAPORU 13</b></p>

  <p><i><b>Haziran 10 –</b></i> Chicago’ya gitmek için kalkışa hazırlanan Strato-jetlerden birindeyiz. Bu ilerleme raporunu Burt’ün parlak bir fikrine borçluyum. Benden raporu bir ses kayıt cihazına kaydetmemi istedi, Chicago’daki bir stenograf daha sonra onu yazıya dökebilirmiş. Nemur da bu fikri beğendi. Aslında Nemur, o kayıt cihazını son ana kadar kullanmamı istiyor. Ona göre, toplantının sonunda en son bandı dinletirsek, bunun rapora müthiş bir katkısı olurmuş.</p>

  <p>İşte ben de burada, jetin bize ayrılan özel bir bölümünde kendi başıma oturuyor ve yüksek sesle düşünmeye ve kendi sesime alışmaya çalışıyorum. Sanırım, raporu tape eden kişi benim çıkardığım tüm <i>hımm</i> ve <i>eeee</i> gibi sesleri temizleyecek ve konuşmanın kağıt üzerinde doğal görünmesini sağlayacaktır (Şu anda telaffuz ettiğim sözcüklerin yüzlerce kişi tarafından dinleneceğini düşünmek bile beni felç etmeye yetiyor.)</p>

  <p>Zihnim boşalmış durumda. Şu aşamada duygularım her şeyden daha önemli.</p>

  <p>Canlı yayında olma fikri beni dehşet içinde bırakıyor.</p>

  <p>Söyleyebildiğim kadarıyla, ameliyattan önceki günlerde, uçakların ne olduğuna kafam hiç basmıyordu. Uçakların filmlerde ve televizyonda gördüğümüz yakın plan çekimlerinin, başımın üzerinden vınlayarak geçen o şeylerle olan bağlantısını hiç algılayamamıştım. Uçağın kalkmak üzere olduğu şu anlarda, düşündüğüm tek şey uçak düşerse ne olacağı. İçimi soğuk bir ölmek istememe duygusu kaplıyor. Bunlar da insanın aklına Tanrı hakkındaki tartışmaları getiriyor.</p>

  <p>Son haftalarda ölümü çok sıklıkla düşündüm, ama Tanrı’yı değil. Annem beni ara sıra kiliseye götürürdü – ama bununla Tanrı arasında bir bağlantı kurduğumu hiç hatırlamıyorum. Bana oldukça sık O’ndan bahsederdi. Geceleri O’na dua etmem gerekiyordu, ama bunu da fazla ırgalamıyordum. O’nu (alışveriş merkezlerinde kocaman bir koltuğa oturmuş, seni kucağına alıp iyi bir çocuk olup olmadığını ve sana ne vermesini istediğini soran Noel Baba gibi) bir tahtın üzerinde oturmuş, uzaklarda yaşayan uzun sakallı bir amcam gibi düşünüyordum. Annem O’ndan korkuyordu, ama yine de O’ndan bir şeyler istiyordu. Babam ise O’nun adını ağzına asla almazdı – sanki Tanrı, Rose’un akrabalarından biriydi, onun hiç ilgilenmek istemediği...</p>

  <p class="ortali2">*</p>

  <p>“Kalkışa hazırız, efendim. Kemerinizi bağlamanızı rica edebilir miyim?”</p>

  <p>“Bu gerekli mi? Kemerle bağlanmaktan hiç hoşlanmam da...”</p>

  <p>“Havalanana kadar gerekli.”</p>

  <p>“Gerekli değilse, bağlamamayı tercih ederim. Kemerle bağlanma korkusu var bende. Sanırım bağlanırsam kendimi kötü hissedeceğim.”</p>

  <p>“Kurallar böyle, efendim. Durun, ben size yardımcı olayım.”</p>

  <p>“Hayır! Ben kendim yaparım.”</p>

  <p>“Hayır... Onun şuradan geçmesi gerek.”</p>

  <p>“Bekleyin, ah... Peki, tamam.”</p>

  <p class="ortali2">*</p>

  <p>Çok gülünç. Korkacak bir şey yok. Koltuk kemeri çok sıkı değil – ayrıca acıtmıyor da... O lanet kemeri takmak neden bu kadar dehşet verici bir şey benim için? O ve havalanırken uçakta meydana gelen titreşimler? Durumla orantılı olmayan bir endişe... Demek ki bir şey var... Ama ne?... Kara bulutların içine dalmak ve arasından geçmek mi... Kemerlerinizi bağlayın... Sıkıca... Öne doğru eğiliyorum... Tere bulanmış deri kokusu... Titreşimler ve kulaklarımın içindeki o kükreme sesi.</p>

  <p>Pencereden bakıyorum – bulutların arasında – Charlie’yi görüyorum. Yaşını kestirmek zor, beş yaşlarında olmalı. Norma doğmadan önce...</p>

  <p><br /></p>

  <p>“Siz ikiniz hazır mısınız?” Babası kapı aralığına geliyor, her zamanki gibi hantal görünümlü – özellikle de yüzünden ve boynundan taşan etlerle. Yorgun duruyor. “Hazır mısınız, dedim?”</p>

  <p>“Bir dakika,” diye yanıtlıyor Rose. “Şapkamı takıyorum. Onun gömleğinin düğmeleri ilikli mi bir bak, bir de ayakkabı bağlarını bağla.”</p>

  <p>“Hadi, gel de şu işi bir bitirelim.”</p>

  <p>“Nereye?” diye soruyor Charlie. “Charlie... Nereye... Gitmek?”</p>

  <p>Babası aşağıya doğru ona bakıyor ve kaşlarını çatıyor. Matt Gordon oğlunun sorularına nasıl tepki vermesi gerektiğini bilmiyor.</p>

  <p>Rose şapkasının yüzünün yarısını örten tülünü düzelterek yatak odasının kapısının aralığında beliriyor. Kuşa benzeyen bir kadın o ve dirsekleri dışarıda kalacak şekilde başına doğru kaldırdığı kolları kuş kanatlarına benziyor. “Senin daha akıllı olmana yardımcı olacak olan doktora gidiyoruz.”</p>

  <p>Şapkanın tülü, annesini ona bir tel örgünün arkasından bakıyormuş gibi gösteriyor. Böyle giyinip bir yerlere gitmekten her zaman korkuyor, çünkü biliyor ki gittikleri yerde başka insanlarla karşılaşacak ve annesi de üzülecek ve öfkelenecek.</p>

  <p>Kaçmak istiyor, ama gidecek bir yeri yok.</p>

  <p>“Bunu ona neden söylemek zorundasın?”</p>

  <p>“Çünkü gerçek bu. Dr. Guarino ona yardımcı olabilir.”</p>

  <p>Matt ümidini yitirmiş, ama birisini son bir kez daha mantığa davet etmek isteyen bir adam gibi volta atıp duruyor. “Nereden biliyorsun? Bu adam hakkında ne biliyorsun? Eğer yapılacak bir şey olsaydı, doktorlar bize bunu çok önceden söylerlerdi.”</p>

  <p>“Böyle konuşma,” diye cırlıyor kadın. “Bana yapabilecekleri bir şey yok deme sakın.” Charlie’yi yakalıyor ve başını göğsüne yaslıyor. “O normal olacak, ne yapmak gerekirse yapacağız, kaça mal olursa...”</p>

  <p>“Bu, parayla mümkün olabilecek bir şey değil.”</p>

  <p>“Ben sana Charlie’den bahsediyorum. Senin oğlundan... Senin tek çocuğundan.” Onu beşikte sallar gibi sallıyor, hemen hemen isteri krizine girmiş gibi. “Bu tür konuşmalara kulak asmayacağım. Bilmiyorlar, bilmedikleri için de yapacak bir şey yok diyorlar. Dr. Guarino bana her şeyi anlattı. Haksız oldukları ortaya çıkmasın diye onun icadına sponsorluk yapmıyorlarmış. Pasteur ve Jennings gibi bilim adamlarının ve pek çok diğerinin de başına aynı şey gelmiş. Dr. Guarino senin o harika tıp doktorlarının, ilerlemeden ne kadar korktuklarını da bana anlattı.</p>

  <p>Matt’e bu şekilde konuşarak rahatlıyor ve yine kendinden emin bir hale geliyor. Charlie’yi serbest bırakınca, çocuk köşeye gidiyor ve duvara dönerek korkmuş bir şekilde ve titreyerek ayakta duruyor.</p>

  <p>“Bak,” diyor annesi, “onu yine üzdün.”</p>

  <p>“Ben mi?”</p>

  <p>“Bu konuları hep onun önünde açıyorsun.”</p>

  <p>“Oh, Yüce Tanrım! Hadi gel, şu lanet olası işi bitirelim.” Dr. Guarino’nun ofisine gidene kadar birbirleriyle konuşmaktan kaçınıyorlar. Otobüste de, otobüsten indikten sonra doktorun şehir merkezindeki ofisine kadar üç blok yürürken de sessiz kalıyorlar. On beş dakika kadar sonra, Dr. Guarino bekleme salonuna gelerek onları selamlıyor. Şişman ve saçları dökülmeye yüz tutmuş bir adam bu ve beyaz laboratuvar gömleğinin içinden fırlayacakmış gibi duruyor. Adamın arada bir titreyen gür beyaz kaşları ve beyaz bıyıkları Charlie’yi büyülüyor. Bazen önce bıyıklar titriyor, sonra iki kaş birden yukarı kalkıyor, ama bazen de kaşlar önden kalkıyor ve bıyıklar titremeye başlıyor.</p>

  <p>Guarino’nun onları aldığı geniş beyaz oda yeni boyanmış gibi kokuyor ve içinde hemen hemen hiç mobilya yok – odanın bir ucundaki iki çalışma masası ve diğer ucundaki üzerinde rakamlar olan, dişçi koltuğundaki gırgır aletleri gibi dört adet uzun kolu olan devasa bir makinenin dışında. Az ilerde de, kalın bir kumaştan yapılmış kayışları olan siyah deriden bir muayene masası duruyor.</p>

  <p>“Vay, vay, vay,” diyor Guarino, kaşlarını kaldırarak, “demek Charlie bu.” Çocuğun omuzlarını sıkıca kavrıyor. “Seninle iyi dost olacağız.”</p>

  <p>“Onun için gerçekten de bir şeyler yapabilecek misiniz, Dr. Guarino?” diye soruyor Matt. “Böyle bir vakayı daha önce hiç tedavi ettiniz mi? Bizim çok paramız yok.”</p>

  <p>Guarino’nun suratı asılıyor ve kaşları kepenkler gibi iniyor. “Bay Gordon, size ne yapabileceğime dair henüz bir şey söyledim mi? Onu önce bir muayene etmem gerekmez mi? Bir şey belki yapılabilir, belki de yapılamaz. Patolojinin nedenlerini bulmak için önce fiziksel ve zihinsel testler yapmamız gerekiyor. Daha sonra prognoz hakkında konuşmak için bol bol vaktimiz olacak. Aslına bakarsanız, ben bugünlerde çok doluyum. Bu vakayı almaya karar verdim, çünkü bu tür nöral özürlüler üzerine özel bir çalışma yapıyorum. Tabii, eğer benimle ilgili bir kuşkunuz varsa, o zaman...”</p>

  <p>Sesinin tonunu üzgün bir şekilde yavaşlatıyor ve arkasını dönüyor ama Rose Gordon dirseğiyle Matt’i dürtüyor. “Kocam Matt asla öyle bir şey söylemek istemedi, Dr. Guarino. Bazen böyle çenesi düşüyor işte.” Özür dilemesi için ikaz etmek istercesine gözlerini Matt’e dikiyor.</p>

  <p>Matt içini çekiyor. “Charlie’ye herhangi bir şekilde yardımcı olabilirseniz, sizin istediğiniz her şeyi yaparız. Bugünlerde işler çok kesat gidiyor. Ben berber dükkanı malzemesi satıyorum, ama elimde ne varsa mutlulukla–”</p>

  <p>“Bir tek şey üzerinde ısrar edeceğim,” diyor Guarino, bir karar vermek üzereymiş gibi dudaklarını büzerek. “Bir kere başladıktan sonra, tedaviye sonuna kadar devam edilmelidir. Bu tür vakalarda sonuca hiçbir gelişme belirtisi olmayan uzun aylar sonra aniden varılıyor. Size başarılı olacağız filan demek istiyor değilim, ona göre. Hiçbir şey garanti değil. Ama tedaviye şans tanımalısınız, yoksa hiç başlamayalım daha iyi.”</p>

  <p>Rose kocasına muzaffer bir edayla gülümsüyor ve dışarı çıkarlarken Matt süklüm püklüm onu takip ediyor.</p>

  <p>Charlie ile yalnız kalan Dr. Guarino onun başını okşuyor. Şefkat dolu bir gülümsemesi var.</p>

  <p>“Tamam, yavrum. Masaya.”</p>

  <p>Charlie tepki vermeyince, onu nazikçe kaldırarak deri kaplı masanın üzerine yatırıyor ve kalın kayışlarla sıkı bir şekilde bağlıyor. Masaya müzminleşmiş, yoğun bir ter ve deri kokusu sinmiş.</p>

  <p>“Anneeeeee!”</p>

  <p>“Annen dışarıda. Merak etme, Charlie. Hiç canın yanmayacak.”</p>

  <p>“Anneyi istiyo!” Bu şekilde bağlandığı için Charlie’nin zihni karışmış durumda. Ona ne yapıldığına dair hiçbir fikri yok, ama annesi ve babası onu bıraktıktan sonra ona çok da iyi davranmayan pek çok doktor olmuş...</p>

  <p>Guarino onu yatıştırmaya çalışıyor. “Rahat ol, çocuğum. Korkacak bir şey yok. Buradaki bu koca makineyi görüyor musun? Onunla ne yapacağım, biliyor musun?”</p>

  <p>Charlie siniyor ve sonra annesinin sözleri aklına geliyor. “Beni akıllı yapacak...”</p>

  <p>“Çok doğru. En azından neden burada olduğunu biliyorsun. Şimdi, sadece gözlerini kapat ve ben şu şalterleri indirince rahat olmaya bak. Uçak sesi gibi bir ses çıkacak, ama senin canın yanmayacak. Hadi bir bakalım, seni şimdi olduğundan biraz daha akıllı yapabilecek miyiz?”</p>

  <p>Guarino bir şalteri indiriyor ve devasa makine bir uğultuyla çalışmaya ve üzerindeki kırmızı ve mavi ışıklar yanıp sönmeye başlıyor. Charlie dehşete kapılmış durumda. Siniyor ve titriyor, onu masaya sıkıca bağlayan o kayışlardan kurtulmaya çalışıyor.</p>

  <p>Çığlık atmaya başlıyor, ama Guarino onun ağzına hemen bir bez parçası tıkıyor. “Hadi, Charlie. Öyle şeyler istemiyoruz. İyi bir çocuk ol bakalım. Sana canın yanmayacak dedim.”</p>

  <p>Charlie tekrar çığlık atmaya çalışıyor ama boğazından sadece sesini bastıran ve kusmasını getiren boğuk bir hırıltı çıkıyor. Bacaklarındaki ıslaklığı ve yapışkanlığı hissediyor ve duyduğu koku, altına yaptığı için annesinin onu poposuna vurarak döveceğini ve ona köşede durma cezası vereceğini söylüyor. Kendisini kontrol edemiyor. Kendisini ne zaman kapana kısılmış hissetse panikliyor ve kontrolünü kaybederek altını kirletiyor. Boğuluyorum... Hastayım... Midem bulanıyor... Her şey simsiyah oluyor.</p>

  <p>Zamanın nasıl geçtiğini bilmek mümkün değil, ama Charlie gözlerini açtığı vakit ağzındaki o bez parçası yok olmuş ve kayışlar da çıkarılmış. Dr. Guarino kokuyu duymamış gibi yapıyor. “Hiç acımadı, öyle değil mi?”</p>

  <p>“H-Hayır.”</p>

  <p>“İyi de, o zaman neden böyle titriyorsun? Bütün yaptığım, seni daha akıllı yapsın diye şu makinayı çalıştırmaktan ibaret. Şimdi, eskisinden daha akıllı olduğunu hissetmek nasıl bir duygu?”</p>

  <p>Yaşadığı korkuyu unutan Charlie gözlerini kocaman açarak makinaya bakıyor. “Akıllı oldum mu?”</p>

  <p>“Tabii ki oldun. Şey, şöyle biraz geride dur bakayım. Kendini nasıl hissediyorsun.”</p>

  <p>“Islak. Şey yaptım...”</p>

  <p>“Evet, şey – ah – bir dahaki sefere yapmazsın, tamam mı? Artık korkmayacaksın, çünkü artık canının yanmayacağını biliyorsun. Şimdi annene kendini ne kadar akıllı hissettiğini söylemeni istiyorum ve o da seni haftada iki kez kısa-dalga ansefal rektifiyesi için buraya getirecek ve sen de her geçen gün daha akıllı, daha akıllı ve daha akıllı olacaksın.”</p>

  <p>Charlie gülümsüyor. “Geri geri yürüyebilirim ben.”</p>

  <p>“Öyle mi? Görelim bakalım,” diyor Guarino, sahte bir heyecanla defterini kapatırken. “Göster bakalım.”</p>

  <p>Charlie yavaşça ve büyük bir özenle geriye doğru birkaç adım atıyor, bu arada muayene masasına takılarak sendeliyor. Guarino gülümsüyor ve onaylar gibi başını sallıyor. “İşte ben buna koca bir aferin derim. Oh, bekle biraz. Biz bu işi tamamladığımızda sizin mahalledeki en akıllı çocuk sen olacaksın.”</p>

  <p>Charlie bu övgü ve ihtimam karşısında keyiften dört köşe oluyor. İnsanlar ona her zaman gülümsemiyorlar ve iyi bir şey yaptığını söylemiyorlar ki... Makinanın ve masaya kayışlarla bağlanmanın yarattığı dehşet bile yavaş yavaş silikleşmeye başlıyor.</p>

  <p>“Bütün mahallede mi?” Bu fikri, bütün çabasına rağmen ciğerlerini yeterli havayla dolduramayan bir insan gibi, bir anda özümsüyor ve içine çekiyor. “Hymie’den de mi akıllı olacağım?”</p>

  <p>Guarino ona bakıyor ve gülümsüyor. “Hymie’den de akıllı olacaksın.”</p>

  <p>Charlie makinaya yeni bir şaşkınlık ve saygıyla bakıyor. Bu, onu iki ev uzakta yaşayan, okuma yazma bilen ve bir Yavru Kurt olan Hymie’den bile daha akıllı yapacak bir makine. “Bu senin mi?”</p>

  <p>“Henüz değil. Şu anda onun sahibi bir banka. Ama yakında benim olacak ve o zaman ben senin gibi sürüyle çocuğu akıllı yapabileceğim.” Charlie’nin başını okşuyor ve “Zeka katsayılarını yükselteyim ve onlardan birer dahi yaratayım diye anneleri tarafından bana getirilen o normal çocukların pek çoğundan daha tatlısın,” diyor.</p>

  <p>“Yani, akıllı yaptığın o çocukları bir kat daha mı büyüteceksin, onları dev gibi mi yapacaksın?” Elleriyle boyunun uzayıp uzamadığını kontrol etmek için bacaklarını yokluyor. “Beni de dev gibi yapacak mısın?”</p>

  <p>Guarino, Charlie’nin omzunu sıkarken dostça gülüyor. “Hayır, Charlie. Şimdilik senin endişelenmeni gerektiren bir durum yok. Sadece cüce olanların öyle bir şeye ihtiyaçları olabilir belki... Sen şimdi olduğun gibi iyi bir çocuk olarak kalacaksın.” Biraz düşündükten sonra “Ama tabii, eğer sen istersen seni birazcık büyütebilirim.”</p>

  <p>Kapının kilidini açıyor ve Charlie’yi anne ve babasının yanına götürüyor. “İşte geldik, millet. Yaşadığı şeye rağmen hurdası çıkmadı. O iyi bir çocuk. Sanırım onunla iyi arkadaş olacağız. Ha, ne dersin, Charlie?”</p>

  <p>Charlie evet der gibi başını sallıyor. Dr. Guarino’nun onu sevmesini istiyor, ama annesinin yüzündeki ifadeyi görünce dehşete kapılıyor. “Charlie! Ne yaptın sen?”</p>

  <p>“Sadece bir kaza, Bayan Gordon. İlk sefer olduğu için biraz korktu. Ama onu suçlamayın ve cezalandırmayın. Onun buraya gelmek ile cezalandırılmak arasında bir bağlantı kurmasını istemiyorum.”</p>

  <p>Ama Rose utançtan perişan olmuş bir durumda. “Bu çok iğrenç bir durum. Ne yapacağımı bilmiyorum, Dr. Guarino. Evdeyken bile unutuyor – hatta bazen evde misafirler varken bile. Bunu yaptığı vakit öyle utanıyorum ki...”</p>

  <p>Annesinin yüzündeki tiksinti onun titremesine neden oluyor. Kısa bir süre için ne kadar kötü olduğunu ve annesiyle babasını ne kadar üzdüğünü unutan Charlie, nasıl yaptığını bilmiyor ama annesi onun kendilerine ıstırap çektirdiğini söyleyince çok korkuyor. Annesi ağladığı veya ona bağırdığı zaman da, yüzünü duvara çeviriyor ve kendi kendine hafif hafif inliyor.</p>

  <p>“Onu üzmeyin, Bayan Gordon. Endişe edilecek bir şey yok. Onu bana her hafta Salı ve Perşembe günleri aynı saatte getirin.”</p>

  <p>“Ama bu gerçekten de işe yarayacak mı?” diye soruyor Matt. “On dolar oldukça yüksek bir–”</p>

  <p>“Matt!” diye asılıyor Rose onun gömleğinin koluna. “Böyle bir zamanda konuşulacak şey mi bu? Bu çocuk senin kanın, canın ve Dr. Guarino onu Tanrı’nın yardımıyla belki de diğer çocuklar gibi yapacak ve sen paradan bahsediyorsun!”</p>

  <p>Matt Gordon kendisini savunmaya kalkışıyor ama öyle yapmamasının daha iyi olacağını düşünerek cüzdanını çıkarıyor.</p>

  <p>“Lütfen...” diye iç geçiriyor Guarino, parayı görünce utanmış gibi yaparak. “Ön masadaki asistanım tüm finansal düzenlemelerle ilgilenecek. Teşekkür ederim.” Rose’un önünde biraz eğiliyor, Matt’in elini sıkıyor ve Charlie’nin sırtını sıvazlıyor. “İyi çocuk. Hem de çok iyi.” Ve sonra yine gülümseyerek, iç ofise giden kapıdan geçerek ortadan kayboluyor.</p>

  <p>Bütün yol boyunca münakaşa ediyorlar. Matt berber dükkanı malzemelerinin satışının düştüğünden ve yaptıkları birikimlerin suyunu çekmekte olduğundan şikayet ediyor. Rose ise Charlie’yi normal bir hale getirmenin her şeyden daha önemli olduğunu haykırıyor.</p>

  <p>Onların bu kavgasından korkan Charlie hafifçe inliyor.</p>

  <p>Seslerindeki öfke ona çok acı veriyor. Eve girer girmez, koşarak mutfağın köşesine gidiyor, kapının arkasına geçerek alnını fayansla kaplı duvara dayıyor ve titremeye ve inlemeye başlıyor.</p>

  <p>Kimsenin ona aldırdığı yok. Onun temizlenmesi ve üstünün başının değiştirilmesi gerektiğini unutmuşlar.</p>

  <p>“Ben isterik değilim. Ne zaman senin çocuğun için bir şeyler yapmaya kalkışsam, şikayet etmeye başlıyorsun ve ben bundan bıktım usandım artık. Senin ise hiçbir şeye aldırdığın yok. Umurunda bile değil.”</p>

  <p>“Bu doğru değil! Ama ben, senin aksine, yapabileceğimiz hiçbir şey olmadığının farkındayım. İnsanın böyle bir çocuğunun olması büyük bir dert ama ona tahammül etmemiz ve sevgi göstermemiz gerek. Ben ona tahammül edebiliyorum ama senin aptalca davranışlarına dayanamıyorum. Elimizdeki paranın neredeyse tümünü şarlatanlara ve sahtekarlara yedirdin. O parayla ben kendime ait harika bir iş kurabilirdim. Evet. Bana öyle bakıp durma. Olmayacak bir iş için çöpe attığın o parayla, kendime bir berber dükkanı açabilir ve günün on saati satış yapabilmek için eşekler gibi çalışmazdım. Düşünebiliyor musun? Kendi yerim ve <i>benim için</i> çalışan insanlar!”</p>

  <p>“Bağırıp durma. Bak ona, nasıl da korktu.”</p>

  <p>“Canın cehenneme. Şimdi buralardaki budalanın kim olduğunu daha iyi görebiliyorum. O budala benim! Sana tahammül ettiğim için!” Kapıyı arkasından çarparak bir hışımla dışarı çıkıyor.</p>

  <p class="ortali2">*</p>

  <p>“Rahatsız ettiğim için özür dilerim, efendim, ama birkaç dakika içinde inişe geçeceğiz. Kemerinizi yeniden bağlamanız gerekecek... Ah, bağlıymış zaten, efendim. New York’tan beri hiç açmamışsınız. Neredeyse iki saattir...”</p>

  <p>“Tamamen aklımdan çıkmış. İnene kadar bağlı tutayım bari. Sanırım, o artık beni rahatsız etmiyor.”</p>

  <p class="ortali2">*</p>

  <p>Benim herkesi ilk başlarda çok şaşırtan <i>akıllı</i> olma motivasyonumun nereden geldiğini şimdi daha iyi görebiliyorum. Bunun nedeni, Rose Gordon’un gece ve gündüz aklından çıkmayan bir şeydi. Charlie’nin bir moron olmasından kaynaklanan korku, suçluluk duygusu ve utanç... Bir şeyler yapılabileceğini hayal etmesi... Her zaman şöyle bir soruya odaklanıyordu: Bu kimin suçuydu, Matt’in mi, onun mu? Ancak Norma doğduktan ve normal çocuklara sahip olabileceğini gördükten sonra benim bir garabet olduğumu kabul etmiş ve beni dönüştürmeye uğraşmaktan vazgeçmişti. Ama sanırım ben, beni sevmesi için onun istediği gibi akıllı bir çocuk olmayı istemekten hiçbir zaman vazgeçmemiştim.</p>

  <p>Bu arada Guarino’yla ilgili tuhaf bir duygumu da aktarmalıyım. Bana yaptıkları ve Rose ile Matt’i istismar ettiği için ondan nefret etmem gerek, ama nedense bunu yapamıyorum. O ilk günden sonra, bana her zaman iyi davranmıştı. Her zaman omzumu sıvazlıyor, gülümsüyor ve çok ender duyduğum teşvik edici sözler söylüyordu bana.</p>

  <p>Beni – o zaman bile – bir insan olarak tedavi etmişti aslında.</p>

  <p>Kadir bilmezlik gibi gelebilir ama benim ağırıma giden şeylerden biri bana bir kobay gibi davranılmış olması. Nemur sürekli olarak bana <i>beni ben yapanın o olduğunu</i> veya <i>günün birinde gerçek insan haline girecek</i> benim gibi sürüyle insan olacağını söylüyor.</p>

  <p>Beni yaratanın o olmadığını anlaması için ne yapmalıyım acaba?</p>

  <p>O da, geri zekalı bir kişiye baktıkları vakit, onun da duyguları olan bir insan olduğunu düşünmeden gülen diğer insanların yaptığı hatanın aynısını yapıyor. Benim de buraya gelmeden önce bir insan olduğumu unutuyor.</p>

  <p>Kırgınlığımı kontrol etmeyi, sabırsızlanmamayı ve bir şeylerin olmasını beklemeyi öğreniyorum. Sanırım büyüyor ve olgunlaşıyorum. Her gün kendimle ilgili olarak daha çok şey öğreniyorum ve suyun üzerindeki minik dalgalar gibi başlayan anılar şimdi kocaman, güçlü dalgalar halinde üstümden geçiyor...</p>

  <p><br /></p>

  <p><i><b>Haziran 11 –</b></i> Chicago’daki Chalmers Oteli’ne vardığımız andan itibaren bir karmaşadır başladı. Odalarımızın bir yanlışlık eseri olarak, ertesi geceye kadar boşalmayacağını keşfettik. O vakte kadar yakınlardaki Independence Oteli’nde kalmak zorundaydık. Nemur öfkeden kudurdu. Bunu onun şahsına yapılan bir hakaret olarak gördü ve bavulları taşıyan çocuktan başlayarak müdüre kadar, otelin işletilmesiyle ilgisi olan herkesle kavga etti. Otel çalışanları ne yapılabileceğini görmek için tek tek amirlerine gidip konuşurken, biz de otelin lobisinde bekledik.</p>

  <p>Bir kaosun tam ortasında kalmıştık. Bavullar sürüklenerek içeriye sokuluyor ve lobide tepeler halinde yığılıyordu. Belboylar minik bagaj arabalarını oraya buraya ittiriyor, birbirlerini bir yıldır görmemiş olan üyeler karşı karşıya gelince selâmlaşıyordu. Öylece lobide duruyor ve her geçen saniye Nemur’un Uluslararası Psikoloji Derneği’yle ilgili yetkililerin yakasına yapışma çabaları karşısında, daha büyük bir utanç duygusunun içine giriyorduk.</p>

  <p>Nihayet, yapılacak bir şey olmadığı belli oldu ve Nemur da Chicago’daki ilk gecemizi Independence’da geçirmemiz gerektiği gerçeğini kabul etmek zorunda kaldı.</p>

  <p>Daha sonra daha genç yaştaki psikologların çoğunun Independence’da kalmakta olduğu ortaya çıktı. Önemli ilk gece partileri de zaten orada yapılacaktı. Oradaki insanların çoğunun deneyle ilgili bilgileri vardı ve pek çoğu benim kim olduğumu biliyordu. Nereye gidersek gidelim, biri gelip Finlandiya’daki en son arkeolojik keşiflerden tutun, aklınıza gelebilecek her konuda benim fikirlerimi soruyordu. Bu zorlu bir işti ama genel bilgi birikimim benim hemen hemen her konuda konuşabilmemi mümkün kılıyordu. Ama bir süre sonra Nemur’un bana gösterilen ilgiden rahatsızlık duyduğunu fark ettim.</p>

  <p>Falmouth Koleji’nden gelen alımlı bir doktor, benim kendi geri kalmışlığımın bazı nedenlerini açıklamamı istediğinde, bunu en iyi yanıtlayacak kişinin Profesör Nemur olduğunu söyledim.</p>

  <p>Bu, yetkisini göstermek için onun beklemekte olduğu fırsattı ve birbirimizi tanıdığımızdan beri ilk kez elini omzuma koydu. “Biz Charlie’nin çocukken yaşadığı türden fenilketonürinin nedenini tam olarak bilmiyoruz,” dedi. “Bu, bir tür olağandışı biyokimyasal veya genetik durum. Fetüsün muhtemelen iyonlaştırıcı bir radyasyona, doğal radyasyona veya bir viral saldırıya maruz kalması sonucunda kusurlu bir gen oluşuyor ve bu gen de, hatalı biyokimyasal reaksiyonlara neden olan, tabiri caizse bir ‘maverik enzim’, yani kendi başına buyruk bir enzim oluşturuyor. Doğal olarak, yeni üretilen amino asitler normal enzimlerle yarıştığı için de beyinde bir hasar meydana geliyor.</p>

  <p>Kız kaşlarını çattı. Böyle bir nutuk beklemiyordu, ama Nemur sözü ele almıştı bir kere ve nefes almadan, aynı hızla devam etti. “Ben bu duruma <i>enzimlerin rekabetli inhibisyonu</i> diyorum. Size bir örnek vererek bunu açıklamaya çalışayım. Kusurlu genin ürettiği enzimi, merkezi sinir sistemin kimyasal yapısının kilidine <i>uyan yanlış bir anahtar</i> olarak düşünün. Bu anahtar kilidin içine girmesine rağmen onu açamamaktadır. Çünkü orada olmasına rağmen asıl anahtar, yani doğru enzim, kilidin içine girememektedir. Orası bloke olmuş bir durumdadır. Sonuç mu? Beynin içindeki proteinlerin geriye dönüşü mümkün olmayan şekilde zarar görmesi...”</p>

  <p>“Peki bu geriye dönüşü mümkün olmayan bir durum yaratıyorsa,” diye araya girdi profesörün çevresinde oluşan küçük kalabalığın arasına girmiş olan psikologlardan bir diğeri, “burada yanımızda olan Bay Gordon nasıl oluyor da bu hale geldi?”</p>

  <p>“Ah!” diye bir sevinç çığlığı attı Nemur, “ben dokudaki hasarın geriye dönüşü olmadığını söyledim, sürecin kendisinin değil. Pek çok araştırmacı bu süreci kusurlu enzimlerle birleşebilen kimyasalları içeren iğneler yaparak geri döndürmeyi ve araya giren anahtarın moleküler şeklini değiştirmeyi başarmışlardır. Bu bizim kullandığımız tekniğin de esasını oluşturuyor. Ama biz her şeyden önce, beynin hasarlı bölgesini çıkarıyor ve normalin üzerinde bir hızla beyin proteini üretmek üzere kimyasal olarak canlandırılmış beyin dokusunu onun yerine koyuyoruz–”</p>

  <p>Heyecanının doruk noktasındayken “Bir dakika, Profesör Nemur,” diyerek araya girdim. “Rahajamati’nin bu konudaki çalışmaları için ne diyeceksiniz?”</p>

  <p>Boş gözlerle bana baktı. “Kim?”</p>

  <p>“Rahajamati. Bir makalesinde Tanida’nın enzim füzyonu teorisine hücum ediyor. Yani metabolik yolakta atılacak adımı engelleyen enzimin kimyasal yapısını değiştirme kavramına...”</p>

  <p>Yüzünü astı. “Bu makalenin çevirisi nerede yayımlandı?”</p>

  <p>“Henüz çevirisi yapılmadı. Ben onu birkaç gün önce <i>Hindu Journal of Psychopathology</i>’de okudum.”</p>

  <p>Kendisini izleyenlere bir bakış attı ve konuyu geçiştirmeye çalıştı. “Şey, endişe duymamızı gerektiren bir durum olduğunu sanmıyorum,” dedi. Aldığımız sonuçlar da zaten bunu gösteriyor.”</p>

  <p>“Ama kombinasyon yoluyla o başına buyruk enzimi bloke etme teorisini ilk ortaya atan da Tanida’nın kendisiydi ve şimdi de şunu öne sürüyor–”</p>

  <p>“Oh, hadi Charlie. Bir adamın bir teoriyi ilk kez ortaya atan kişi olması, onun deneysel gelişimde nihai söz sahibi olmasını gerektirmez ki... Sanırım buradaki herkes Birleşik Devletler’de ve İngiltere’de yapılan araştırmaların Hindistan veya Japonya’da yapılanlardan fersah fersah üstün olduğunu kabul edecektir. Dünyanın en iyi laboratuvarları ve en iyi donanımları hâlâ bizim elimizde bulunuyor.”</p>

  <p>“Ama bu da Rahajamati’nin söylemek istediği...”</p>

  <p>“Şimdi bu konulara girmenin ne yeri, ne de zamanı. Sanırım yarınki toplantıda bütün bu hususlar ayrıntılı bir şekilde ele alınacaktır.” Sonra beni tamamen yok sayarak, birisiyle üniversiteden eski bir arkadaşı hakkında konuşmak için arkasını döndü. Orada donup kaldım.</p>

  <p>Strauss’u bir kenara çekmeyi başardım ve onu sorgulamaya başladım. “Tamam, bana hep onunla ilgili olarak aşırı hassas davrandığımı söylüyorsunuz ama ben şimdi onun böyle davranmasına neden olacak ne yaptım?”</p>

  <p>“Sen onun kendisini senden düşük görmesine neden oluyorsun ve buna tahammül edemiyor.”</p>

  <p>“Ben ciddiyim, Tanrı aşkına. Bana gerçeği söyleyin.”</p>

  <p>“Charlie, artık herkesin sana bakıp güldüğünü düşünmekten vazgeçmelisin. Nemur seninle bir tartışmaya giremezdi çünkü o makaleleri okumamıştı. O dilleri bilmiyor ki...”</p>

  <p>“Hintçe ve Japonca okuyamıyor mu? Hadi canım...”</p>

  <p>“Charlie, herkes diller konusunda senin kadar yetenekli değil.”</p>

  <p>“Peki ama o zaman Rahajamati’nin bu metoda yaptığı saldırıyı nasıl çürütecek ve Tanida’nın bu tür bir kontrol mekanizmasının geçerliliğini sorgulamasına karşı nasıl tavır alacak? Bu yazıları biliyor olması gerek–”</p>

  <p>“Hayır...” dedi Strauss düşünceli bir şekilde. “Bu yazılar çok yeni olmalı. Henüz çevirilerini yaptıracak vakit bile olmamıştır.”</p>

  <p>“Yani onları siz de mi okumadınız?”</p>

  <p>Omuzlarını silkti. “Ben dil konusunda ondan da beterim. Ama nihai raporlar verilene kadar, ek veriler elde etmek için tüm dergilerin taranacağından eminim.”</p>

  <p>Ne diyeceğimi bilmiyordum. Kendi uzmanlık konularının tüm alanlarından habersiz olduklarını itiraf etmesi benim için dehşet verici bir şeydi. “Siz hangi dilleri biliyorsunuz?” diye sordum.</p>

  <p>“Fransızca, Almanca, İspanyolca, İtalyanca ve idare edecek kadar da İsveççe.”</p>

  <p>“Rusça, Çince, Portekizce bilmiyor musunuz?”</p>

  <p>Bana pratisyen bir psikiyatrist ve sinir cerrahı olarak dil öğrenmek için çok az vaktinin olduğunu hatırlattı. Eski dillerden sadece Latinceyi ve Yunancayı okuyabiliyordu. Doğu dillerinden hiç haberi yoktu.</p>

  <p>Konuşmayı bu noktada kesmek istediğini görebiliyordum, ama nedense ben konuşmaktan bir türlü vazgeçemiyordum. Ne kadar bilgisi olduğunu bulmam gerekiyordu.</p>

  <p>Buldum da.</p>

  <p>Fizik: Kuantum alan teorisi dışında hiçbir şey. Jeoloji: Jeomorfoloji veya stratigrafi ve hatta petroloji hakkında hiçbir şey. Mikro veya makro ekonomi hakkında hiçbir şey. Varyasyonlar hesabının temel bilgileri dışında matematikten pek az şey ve Banach cebiri veya Riemannian manifoldları hakkında hiçbir şey. Bütün bunlar, bu hafta sonu beni bekleyen şeylerin ilk işaretlerini veriyordu.</p>

  <p>Partiye kalamadım. Oradan gizlice çıktım ve az önce yaşadıklarımı düşünmeye başladım. Bunların ikisi de sahtekardı... Dâhi oldukları havasını veriyorlardı sadece. Gerçekte, görmeyen gözlerle çalışan iki sıradan adamdı ikisi de, karanlığa ışık getiriyorlarmış gibi yapan... Neden herkes yalan söylüyordu? Tanıdığım hiç kimse göründüğü gibi değildi. Köşeyi döndüğümde, gözümün ucuyla Burt’ün arkamdan geldiğini fark ettim.</p>

  <p>“Ne var?” dedim bana yetiştiği vakit. “Beni takip mi ediyorsun?”</p>

  <p>Omuzlarını silkti ve rahatsız bir şekilde güldü. “Delil <i>A</i>, şovun yıldızı. Senin şu motosikletli Chicago kovboylarından biri tarafından ezilmene veya State Sokağı’nda soyguncularla karşılaşmana ve bir arabanın altında kalmana izin verebilir miyim sanıyorsun?”</p>

  <p>“Öyle gözaltındaymışım gibi hissetmekten hoşlanmıyorum.”</p>

  <p>Yanımda yürümeye başladı. Ellerini ceplerine sokmuştu ve benim tarafıma bakmıyordu. “Rahat ol, Charlie. Bizim ihtiyar biraz gergin. Bu konvansiyon onun için çok önemli. Burada itibarı mevzubahis.”</p>

  <p>Burt’ün her zaman profesörün sığlığından ve dayatmacılığından şikayet ettiğini hatırladığım için “Ona bu kadar yakın olduğunu bilmiyordum,” diye alay ettim.</p>

  <p>“Ona yakın filan değilim.” Meydan okur gibi bana baktı. “Ama bu işe tüm hayatını verdi o. O bir Freud veya Jung veya Pavlov veya Watson değil ama o da önemli bir iş yapıyor ve ben onun adanmışlığına saygı duyuyorum... Büyük bir adamın işini yapmak isteyen sıradan bir kişi olduğu ve bütün büyük adamlar bomba yapmakla meşgul oldukları için saygım daha da artıyor.”</p>

  <p>“Sıradan olduğunu onun yüzüne karşı söyleyebilmeni isterdim.”</p>

  <p>“Kendisi hakkında ne düşündüğüm hiç önemli değil. Evet, o egoist bir insan... Ne olmuş yani? Böyle bir işe girişmek için bir kişinin işte öyle bir egosu olması gerek. Onun gibi pek çok adam gördüm ben, o gösterişin ve kendine güven görüntüsünün altında, aslında oldukça büyük bir korku ve güvensizlik duygusu yatmakta.”</p>

  <p>“Ayrıca sahtekarlık ve sığlık,” diye ekledim. “Şimdi ben onları oldukları gibi görebiliyorum, onlar birer sahtekar. Nemur’dan şüpheleniyordum zaten. O her zaman bir şeylerden ürkmüş gibi görünüyor. Ama doğrusu Strauss beni çok şaşırttı.”</p>

  <p>Burt durdu ve uzunca bir nefes verdi. Kahve içmek için küçük bir lokantaya girdik, yüzüne bakmıyordum ama nefesinin sesinden çileden çıkmış olduğunu anlayabiliyordum.</p>

  <p>“Haksız olduğumu mu düşünüyorsun?”</p>

  <p>“Senin bu kadar kısa bir süre içinde nasıl bir gelişme gösterdiğini düşünüyorum,” dedi. “Şimdi müthiş bir akla sahipsin, zeka seviyen ölçülemiyor bile, bazı insanların tüm ömürleri boyunca uğraşıp öğrendikleri bilgileri sen bu kısacık süre zarfında elde etmiş durumdasın. Ama sende simetrik olmayan bir şey var. Bilgilisin. Her şeyi görebiliyorsun. Ama anlayışlı veya – sanırım belki de şu sözcüğü kullanmalıyım – hoşgörülü olma yeteneğin gelişmedi. Onlara sahtekar diyorsun ama onların hangisi bugüne kadar mükemmel veya insanüstü olduğunu iddia etti ki? Onlar sıradan insanlar. Dâhi olan sensin.”</p>

  <p>Sözünü aniden kesti, bana vaaz vermekte olduğunu fark etmişti.</p>

  <p>“Devam et.”</p>

  <p>“Nemur’un karısıyla tanıştın mı hiç?”</p>

  <p>“Hayır.”</p>

  <p>“Laboratuvarda ve konferanslarında işler çok iyi gitse de, onun neden sürekli olarak gergin olduğunu anlamak için Bertha Nemur ile tanışmalısm. Kocasına profesörlüğü aldıranın o olduğunu biliyor muydun? Peki ya babasının forsunu kullanarak onun Welberg Vakfı’ndan ödenek almasını sağladığını? Bu konvansiyona onu henüz tam olgunlaşmamış bir sunumla çıkmaya zorlayan da o... Seni güdümleyen bir kadınla birlikte olmadığın takdirde, öyle bir kadınla yaşamanın ne olduğunu da anlayamazsın.”</p>

  <p>Hiçbir şey söylemedim, zaten otele geri dönmek istediği her halinden belli oluyordu. Dönüş yolunda ikimiz de hiç konuşmadık.</p>

  <p>Ben bir dâhi miyim? Sanmıyorum. En azından henüz değil. Burt’ün eğitim jargonunun örtmeceleriyle alay etmek için söylediği gibi, ben <i>istisnaiyim</i>. Bu, (bir zamanlar <i>parlak</i> ve <i>geri zekalı</i> anlamında kullanılan) üstün yetenekli ve <i>yoksun</i> gibi mahkum edici yaftalardan daha demokratik bir deyim. Eminim ki, ne anlama geldiğini insanlar kavramaya başladığı vakit, <i>istisnai</i> sözcüğünü de değiştireceklerdir. Buradaki fikir şu: Bir terimi ancak ve ancak hiç kimse onun ne anlama geldiğini anlamadığı müddetçe kullanın. İstisnai, spektrumun her iki ucuna da atıfta bulunuyor, demek ki ben tüm hayatım boyunca <i>istisnai</i> olmuşum.</p>

  <p>Öğrenmek tuhaf bir olay: Ne kadar derinlere gidersem, var olduğunu bile bilmediğim şeylerle karşılaşıyorum. Kısa bir süre önce, her şeyi – dünyadaki tüm bilgileri – öğrenebilirim gibi aptalca bir hisse kapılmıştım. Şimdi ise, sadece onların var olduğunu bilebilmeyi ve bir nebzesini anlayabilmeyi ümit ediyorum.</p>

  <p>Bunun için vakit var mı?</p>

  <p>Burt bana illet oluyor. Beni sabırsız buluyor. Eminim ki diğerleri de öyle düşünüyordur. Ama beni zapt etmeye ve yerimde tutmaya çalışıyorlar. Benim yerim neresi? Şimdi ben kimim ve neyim? Tüm hayatımın mı, yoksa son birkaç ayın mı toplamıyım ben? Bunu onlarla tartışmak istediğimde öyle tahammülsüzce davranıyorlar ki... Bilmediklerini itiraf etmekten korkuyorlar. Nemur gibi sıradan bir adamın başka insanları dâhi yaparmış gibi görünmesi ne kadar paradoksal bir durum. Öğrenmenin yeni kurallarını keşfeden kişi olarak bilinmeyi, psikolojinin Einstein’ı olarak kabul edilmeyi istiyor. Ama o tıpkı bir öğretmenin öğrencisi, bir ustanın da çömezi tarafından geçilmekten korkması gibi korkular yaşıyor. (Bunu söylerken kendimi Nemur’un öğrencisi veya onun çömezi olan Burt gibi gördüğümü sanmayın.)</p>

  <p>Aslında Nemur’un devlerin arasında cambaz ayaklıkları üzerinde yürüyen bir adam olduğunun ortaya çıkmasından korkması anlaşılabilir bir durum. Bu aşamada başarısız olmak onun sonu olur. Her şeye yeniden başlaması için de artık vakit çok geç.</p>

  <p>Saygı duyduğum ve kendime örnek aldığım adamlarla ilgili gerçeği keşfetmek şoke edici olsa da, sanırım Burt haklı. Onlara karşı daha sabırlı olmalıyım. Bu deney, onların fikirleri ve parlak çalışmaları sayesinde mümkün oldu. Onları aşmış olmak, onları küçümsemeyi mizaç edinmem için bir neden olmamalı.</p>

  <p>Şimdi fark ediyorum ki, bana sürekli olarak, okuyan kişiler anlasın diye bu ilerleme raporlarımı basit ve sade bir dille yazmam gerektiğini ihtar ederlerken, aslında kendilerini de düşünüyorlardı. O yüzden, kaderimin bir zamanlar düşündüğüm gibi olmayan ve tüm yanıtları bilmeyen o adamların elinde olduğunu düşünmek bana dehşet veriyor.</p>

  <p><br /></p>

  <p><i><b>Haziran 13 –</b></i> Bu satırları büyük bir duygusal baskı altında aktarıyorum. Olan bitene dayanamayıp oradan kaçtım. Tek başıma New York’a giden bir uçaktayım ve oraya vardığımda ne yapacağıma dair en ufak bir fikrim bile yok.</p>

  <p>İtiraf etmeliyim ki ilk başlarda, fikir teatisinde bulunmak üzere toplanmış olan bilim adamlarından ve akademisyenlerden oluşan bu uluslararası toplantı beni çok heyecanlandırmıştı. Ben, bütün her şeyin bu gibi yerlerde olup bittiğini sanıyordum. Burada üniversitelerdeki kısır tartışmalardan çok farklı şeyler olacak diye umuyordum, çünkü bu toplantıya katılanlar psikolojik araştırma ve eğitim konularında en yüksek düzeydeki kişiler, kitaplar yazan, konferanslar veren bilim adamları ve insanların eserlerinde atıfta bulundukları otoritelerdi. Nemur ve Strauss yeteneklerini aşan işlerde çalışan sıradan kişiler olabilirlerdi, ama diğerlerinin farklı olduğundan emindim.</p>

  <p>Toplantı vakti gelince, Nemur bizi ağır barok mobilyalarla dolu ve mermerden yapılmış, kocaman sarmal merdivenli devasa lobinin içinden ve elimizi sıkan, başlarını onaylar gibi sallayan ve gülücükler fırlatan, düğüm haline gelmiş bir kalabalığın arasından geçirdi. Beekman’dan o sabah Chicago’ya gelen diğer iki profesör de bize katıldı. Profesör White ile Profesör Clinger, Nemur ve Strauss’un sağında ve iki adım gerisinde yürüyorlardı ve Burt’le ben arkadan geliyorduk.</p>

  <p>Ayaktaki insanlar yanlara doğru çekilip, Büyük Balo Salonu’na geçebilmemiz için bize yol açtılar. Nemur, üç ayı biraz aşkın bir zaman süresi içinde geri zekalı bir yetişkine neler yapıldığını ilk elden duymak için gelen gazetecilere ve fotoğrafçılara el salladı.</p>

  <p>Anlaşıldığı kadarıyla Nemur basını ve reklamcıları çok önceden ayarlamıştı.</p>

  <p>Toplantıda sunulan bazı psikolojik bildiriler çok etkileyiciydi. Alaska’dan gelen bir grup, beynin belirli bölgelerinin uyarılmasının, öğrenme yeteneğinin gelişmesine ne kadar büyük bir katkıda bulunduğunu göstermiş ve Yeni Zelanda’dan gelen bir grup da beynin algılamayı ve uyarıcı retansiyonunu kontrol eden bölümlerinin bir haritasını çıkarmıştı.</p>

  <p>Ama çok farklı bildiriler de vardı. P.T. Zellerman’ın beyaz farelerin köşeleri sivri olan bir labirenti geçmeyi öğrenirken harcadıkları vakit ile, köşeleri yuvarlaklaştırılan aynı labirenti geçmeyi öğrenirken harcadıkları vakit arasındaki farkı bulmakla ilgili olan araştırmasını veya Worfel’in zeka düzeyinin al yanaklı şebeklerin tepkime zamanı üzerindeki etkisini inceleyen çalışmasını bunlara örnek olarak verebilirim. Ancak, bu tür bildiriler beni sinirlendiriyordu. Bunlar, ıvır zıvır konuların ayrıntılı analizi için paranın, zamanın ve enerjinin israf edilmesinden başka bir işe yaramayan çalışmalardı. Aslında Burt, Nemur ve Strauss’u överken haklıydı, onlar en azından kendilerini uyduruk veya tehlikesiz ve güvenli bir şeye değil, önemli ve belirsizliklerle dolu bir şeye adamışlardı.</p>

  <p>Keşke Nemur beni bir insan olarak görebilseydi.</p>

  <p>Toplantı başkanı Beekman Üniversitesi’nin sunumunu anons ettikten sonra, uzun masanın arkasındaki platformun üzerindeki yerlerimizi aldık – Algernon benimle Burt’ün arasındaki kafesteydi. Akşamın ana atraksiyonu bizlerdik ve yerlerimizi aldıktan sonra başkan giriş konuşmasını yapmaya başladı. Sanırım ben onun gümbürdeyen bir sesle şöyle başlayacağı beklentisi içindeydim: <i>Hanımefendileeeeeer ve beyefendileeeeer. Bu tarafa gelin ve gösterimizi izleyin! Bilim dünyasında daha önce hiç görülmemiş bir numaramız var! Bir fare ve bir moron gözlerinizin önünde birer dâhiye dönüşecek!</i></p>

  <p>Doğruyu söylemek gerekirse, buraya kavga etmeye hazır bir şekilde gelmiştim.</p>

  <p>Ama onun tüm söylediği şuydu: “Bundan sonraki sunum için gerçekten de herhangi bir tanıtım konuşması yapmaya gerek yok. Welberg Vakfı’nın bağışlarıyla Beekman Üniversitesinin Psikoloji Departmanı başkanı Profesör Nemur’un öncülüğünde ve Beekman Nöropsikiyatri Merkezi’nden Doktor Strauss’un işbirliğiyle yürütülmekte olan bu şaşırtıcı çalışmayı hepimiz duymuş durumdayız. Hiç şüphe yok ki, bu bizim hepimizin dört gözle ve ilgiyle beklemekte olduğumuz bir rapor. Ben bu aşamada sözü Profesör Nemur’a ve Dr. Strauss’a vermek istiyorum.”</p>

  <p>Nemur başkanın övgü dolu sözlerine başını nazikçe onaylar gibi sallayarak yanıt verdi ve o anın verdiği zafer duygusuyla Strauss’a bir göz kırptı.</p>

  <p>Beekman’dan gelen ilk konuşmacı Profesör Clinger idi.</p>

  <p>Rahatsız olmaya başlamıştım. Algernon’un da dumandan, uğultudan ve alışkın olmadığı bu çevreden huzursuz olup, sinirli bir şekilde kafesinde volta attığını görebiliyordum. İçimden tuhaf bir ses beni kafesi açıp onu serbest bırakmam için dürtüklüyordu. Bu gülünç bir düşünceydi – aslında düşünceden çok bir arzu gibiydi – o yüzden onu duymazdan gelmeye çalıştım. Ama Profesör Clinger’ın “T şekilli labirentlerde hedef kutuların solda olmasıyla sağda olmasının ne gibi farklı etkiler yarattığı” hakkındaki basmakalıp bildirisini dinlerken, kendimi Algernon’un kafesinin kilidini açan mekanizmayla oynarken buldum.</p>

  <p>Kısa bir süre sonra (Nemur ve Strauss parlak başarılarını açıklamadan önce) Burt’ün Algernon için düzenlediği zeka ve öğrenme testlerinin uygulanmasıyla ilgili bir bildiri okuması gerekiyordu. Bu bildiriden hemen sonra da Algernon’un, karnını doyurabilmek için (bundan hep nefret ettim!) birtakım problemleri başarıyla nasıl çözdüğü herkesin gözü önünde sergilenecekti.</p>

  <p>Burt’e karşı herhangi olumsuz bir duygu içinde değilim. Bana karşı her zaman dürüst davranmıştır – hatta diğerlerinin pek çoğundan daha da fazla – ama kendisine zeka aktarılan beyaz fareden bahsederken, o da diğerleri gibi gösterişçi ve yapaydı. Öğretmenlerinin önlüğünü giymek isteyen bir hali vardı sanki. Başka bir şeyden değil, ona karşı duyduğum arkadaşlık duygusu nedeniyle kendimi tuttum. Algernon’u kafesinden çıkarmak, tüm toplantıyı kaosa sokardı. Ayrıca bu, Burt’ün akademik açıdan yükselmesi için girdiği ilk fare-yarışıydı!</p>

  <p>Parmağım kafesin kilidini serbest bırakan mekanizmanın üzerindeydi. Algernon şeker pembesi gözleriyle elimin hareketlerini takip ederken, o anda benim ne yapmak istediğimin farkında olduğuna kalıbımı basarım. Tam o sırada, Burt gösterisini yapmak için kafesi yanına aldı. Kilidin ne kadar zor açıldığını ve bunu yapmak için her seferinde çözülmesi gereken problemler olduğunu anlattı. (İnce plastik sürgüler farklı bir biçim düzeniyle yerlerine düşüyorlardı ve farenin bunları aynı düzeni takip ederek astırdığı bir dizi kolla kontrol altında tutması gerekiyordu.) Algernon’un zeka seviyesi yükseldikçe, problemi çözme hızı da artıyordu – bu kadarı zaten açıkça belli oluyordu. Ama daha sonra Burt, benim de <i>bilmediğim</i> bir şeyi açıkladı.</p>

  <p>Mümkün olan en yüksek zeka seviyesine eriştiğinde, Algernon’un performansında çelişkiler olmaya başlamıştı. Burt’ün raporuna göre, Algernon’un – görünürde aç olmasına rağmen – işbirliği yapmayı reddettiği zamanlar oluyordu ve bazen de problemi çözdükten sonra, yemek ödülünü almak yerine, kendisini kafesin duvarlarına fırlatıyordu.</p>

  <p>İzleyicilerden biri Burt’e bu sapkın davranışın zeka seviyesinin yükseltilmesiyle doğrudan bir ilişkisi olup olmadığını sorduğunda, Burt bu soruyu geçiştirmeye çalıştı. “Gördüğüm kadarıyla, bu sonuca varmamızı gerektiren yeterli kanıt yok. Başka olasılıklar da var. Zekanın yükselmesi ve bu aşamadaki sapkın davranış, bir diğerinin işlevi olmayabilir ve her ikisi de, esas ameliyattan kaynaklanıyor olabilir. Bu sapkın davranışın Algernon’a özgü olması da mümkündür. Bu tarz bir davranışa başka farelerde rastlamadık ama onların hiçbiri ne Algernon kadar yüksek bir zeka düzeyine sahip olabildiler, ne de onun kadar uzun süreli zeki kalabildiler.”</p>

  <p>Bu bilgilerin benden saklanmış olduğunu hemen fark ettim. Bunun nedenini tahmin edebildiğim için rahatsız olmuştum ama bu rahatsızlık, filmleri getirdiklerinde duyduğum öfkenin yanında solda sıfır kalırdı.</p>

  <p>Deneyin ilk günlerindeki performansımın ve laboratuvardaki testlerin filme alındığından hiç haberim yoktu. İşte ben, masada Burt’ün yanına oturmuş, zihnim karışmış ve ağzım yarı açık bir vaziyette labirentin içinden elektrikli stiloyu geçirmeye uğraşıyordum. Her şok yediğimde, gözlerim fal taşı gibi açılıyor, yüzümde önce gülünç bir ifade ve daha sonra yine o aptal gülümseme beliriyordu. Her seferinde, izleyicilerden kükrer gibi kahkaha sesleri yükseliyordu. Her yarışta aynı şeyler oluyordu, ama nedense izleyiciler her seferinde olayı daha da komik buluyorlardı.</p>

  <p>Kendime bu kişilerin öküzün trene baktığı gibi bakan garabet meraklısı kişiler değil, bilgi arayışı içinde olan bilim adamları olduğunu söyledim. Kendilerini gülmekten alıkoyamıyorlardı – Burt de onların havasına girmişti ve filmler hakkında eğlendirici yorumlarda bulundukça, bazı şeytanlıklar yapma isteği tüm benliğimi sarmaya başladı. Algernon’un kafesinden kaçmasını görmek ve tüm o insanların etrafa dağılmalarını ve küçük, beyaz renkli ve hızla kaçan bir dâhiyi yakalamak için yerlerde dört ayak emeklemelerini seyretmek de çok daha komik olurdu.</p>

  <p>Ama kendimi tuttum ve Strauss podyuma çıkana kadar bu dürtü geçip gitti.</p>

  <p>Strauss daha çok nöroşirurjinin teknikleri ve teorileri üzerinde durdu ve hormon kontrol merkezlerinin haritasının çıkarılmasıyla ilgili öncü çalışmaları ve bu çalışmaların onun bir taraftan bu merkezleri izole edip uyarırken, bir taraftan da korteksin hormon-inhibitörü üreten bölümünün çıkarmasını nasıl mümkün kıldığını anlattı. Enzim-inhibitör teorisini açıkladı ve benim ameliyattan önceki ve sonraki fiziksel durumumu tarif etti. Fotoğraflar (ben bunların çekildiğini bilmiyordum) elden ele dolaştırıldı ve insanlar bunlara yorum yaptılar. Başlarını onaylar gibi sallamalarından ve gülümsemelerinden pek çoğunun “yüzdeki donuk ve boş” ifadenin, “canlı ve zeki bir görünüm” aldığı konusunda Burt’e hak verdiklerini görebiliyordum. Burt ayrıca terapi seanslarımızın konuyla ilgili taraflarını ayrıntısıyla anlattı – özellikle de serbest – çağrışım olayına koltuğun üzerinde gösterdiğim değişken tavırlara dikkat çekti.</p>

  <p>Buraya bilimsel bir sunumun bir parçası olmak için gelmiştim ve bu şekilde sergilenmeyi de bekliyordum, ama herkes benden bilim dünyasına sundukları yeni yaratılmış bir şeymişim gibi bahsediyordu. Bu odadaki hiç kimse beni bir birey – bir insan olarak görmüyordu. Fareyle benim adımı sürekli olarak “Charlie ve Algernon” ve “Algernon ve Charlie” diye yan yana kullanıyorlardı, bu da onların bizi laboratuvarın dışında hayatı olmayan bir çift deney hayvanı olarak gördüklerini açıkça belli ediyordu. Ama öfkem bir yana, bir şeylerin ters gittiğini düşünmeden de edemiyordum.</p>

  <p>Nihayet konuşma sırası Nemur’a geldi. Proje başkanı sıfatıyla bir toparlama yapması gerekiyordu. Parlak bir deneyin yaratıcısı olarak bütün dikkatleri üzerine çekecekti. Hayatı boyunca bunu beklemişti.</p>

  <p>Platform üzerinde etkili bir duruş sergiliyordu ve konuşmaya başladığında kendimi doğru olduğunu bildiğim şeyleri başımı sallayarak onaylarken buldum. Nemur testleri, deneyleri, ameliyatı ve benim zihinsel olarak gösterdiğim gelişmeyi ayrıntılarıyla anlattı ve konuşmasını benim ilerleme raporlarında yazdıklarımdan alıntılar yaparak süsledi. Birkaç kez, benimle ilgili kişisel bir konuyu veya söylemiş olduğum aptalca bir şeyi dinleyicilere anlattığını duydum. Neyse ki, yazılarımda özel hayatımda Alice ve kendimle ilgili ayrıntıların pek çoğunu yazmamaya özen göstermiştim.</p>

  <p>Sonra, özetin bir noktasında, korktuğum şeyi söyledi: “Beekman Üniversitesinde bu proje üzerinde çalışmış olan bizler, doğanın bir hatası olarak dünyaya gelen birisini alıp, geliştirdiğimiz yeni tekniklerle onu üstün bir insan haline getirip yeniden yarattığımızı bilmenin mutluluğunu yaşıyoruz. Charlie bize geldiği vakit toplumun dışında kalmış biriydi, koskoca bir şehirde yapayalnızdı. Arkadaşı ve onunla ilgilenen bir ailesi yoktu. Bir geçmişi, şimdiki zamanla bir ilişkisi ve gelecek için bir ümidi yoktu. Öyle ki, bu deneyden önce Charlie Gordon adında birinin var olmadığını bile söylememiz mümkün...”</p>

  <p>Beni özel darphanelerinde bastıkları yeni bir para gibi görmelerine neden o kadar gücendiğimi bilmiyorum ama bunun, benim Chicago’ya geldiğimizden beri zihnimin içinde dönüp duran düşüncenin bir yansıması olduğunu biliyorum – bundan eminim. Ayağa kalkıp herkese onun ne kadar aptal biri olduğunu göstermek ve ona <i>“Ben bir insanım, bir bireyim – benim de annem ve babam, anılarım ve bir geçmişim var – ve siz beni bir sedyenin üzerinde o ameliyathaneye götürmeden önce de ben bir insandım!”</i> diye bağırmak istedim.</p>

  <p>Strauss konuşurken ve Nemur elindeki verileri güçlendirirken içimde müthiş bir öfke kabarmıştı, ama bu öfkenin arasında beni rahatsız etmekte olan şeyin ne olduğunu aniden bütün açıklığıyla gördüm. Onlar bir hata yapmışlardı – tabii ki! Elde edilen değişikliklerin kalıcı olduğunu kanıtlamak için gerekli olan bekleme süresinin istatistiki olarak değerlendirilmesi, daha önceki zihinsel gelişme ve öğrenme deneyleri temel alınarak yapılmıştı. Bu deneyler normal ölçüde öğrenme güçlüğü olan ve zeka düzeyleri normal olan hayvanlar üzerinde yapılmıştı. Zeka düzeyi iki veya üç katına çıkarılan bir hayvanla ilgili olan durumlarda bekleme süresinin de uzatılması gerektiği apaçık ortadaydı.</p>

  <p>Nemur sonuca varmakta acele etmişti. Hem Algernon, hem de benimle ilgili olarak, bu değişikliklerin kalıcı olup olmadığını görmek için daha fazla beklemek gerekiyordu. Bu profesörler bir yanlış yapmışlardı ve kimse de bunun farkına varmamıştı. Ayağa fırlayıp bunu ilan etmek istedim, ama hareket edemiyordum. Algernon gibi ben de, etrafımda ördükleri kafesin içinde sıkışıp kalmıştım.</p>

  <p>Şimdi bir soru-yanıt bölümü olacaktı ve ben daha yemeğimi bile yiyemeden bu saygıdeğer topluluk önünde bir performans ortaya koymak zorundaydım. Hayır, buradan çıkmalıydım.</p>

  <p>“... Bir açıdan, Charlie çağdaş bir psikolojik deney ürünüdür. Sorumsuz davranışlarıyla içinde yaşadığı toplumu ürküten ve ona yük olan bir deniz kabuğunun yerine, artık ona katkıda bulunmaya hazır, saygın ve duyarlı bir adam var karşımızda. Ben şimdi sizlerin Charlie Gordon’dan da birkaç sözcük duymanızı istiyorum.”</p>

  <p>Lanet olsun. Neden bahsettiğini bilmiyordu bu adam. O anda hissettiğim baskı dayanılmaz bir hal almıştı. Elimin, Algernon’un kafesindeki sürgüyü aşağı çekmek için iradem dışında yaptığı harekete büyülenmiş gibi bakakaldım. Algernon kafesin kapısı açılınca bana baktı ve bir an durdu. Sonra döndü, ok gibi fırladı ve koşarak uzun masanın karşı tarafına doğru seğirtti.</p>

  <p>İlk başta, beyaz üzerine flu beyaz lekeleri olan masa örtüsünün üzerinde kaybolur gibi oldu, ama kadınlardan biri bir çığlık attı ve ayağa fırlarken oturduğu sandalye arkası üstü yere düştü. Kadının yanındaki sürahiler devrildi ve Burt aynı anda “Algernon kaçmış!” diye bağırdı. Algernon masanın üzerinden önce platforma, daha sonra da yere atladı.</p>

  <p>“Yakalayın onu! Yakalaym onu!” Nemur böyle bağırınca, ne yapacaklarını bilmeyen izleyiciler tam bir kol ve bacak karmaşası haline geldi. Kadınlardan bazıları (deneyci olmayanlar?) pek de sağlam olmayan katlanır sandalyelerin üzerine çıkmaya çalışıyorlar, Algernon’u enselemek isteyenler de çarparak onları yere düşürüyordu.</p>

  <p>Algernon’un ne tarafa yönelmesi gerektiğini sezecek kadar akıllı olduğunu bilen Burt, “Arka kapıları kapatın!” diye bağırdı.</p>

  <p>Ben de “Koşun,” diye bağırdım. “Yan kapıya doğru!”</p>

  <p>Birisi “Yan kapıya gitmiş,” diye beni taklit etti.</p>

  <p>“Yakalayın onu! Yakalayın onu!” diye yalvardı Burt.</p>

  <p>Kalabalık Büyük Balo salonundan koridora aktı, Algernon koridordaki kestane renkli halının üzerinde seğirtirken neşeli bir yarış başladı. Onu takip ederken, On Dördüncü Louis tarzı masaların altından ve palmiye saksılarının etrafından dolandık, merdivenlerden çıktık, köşeler döndük ve önümüze çıkan insanları yerlerden kaldırarak nihayet lobiye geldik. Onların lobide oradan oraya pek çoğundan daha akıllı olan beyaz bir farenin peşinde koşturduklarını görmek, çok uzun zamandan beri başıma gelen en komik şeydi sanırım.</p>

  <p>Neredeyse bana toslamak üzere olan Nemur “Peki, gül bakalım,” diye homurdandı, “ama eğer onu bulamazsak bütün deney tehlikeye düşecek.”</p>

  <p>Bir çöp sepetinin altında Algernon’u arıyormuş gibi yaptım. “Biliyor musun?” dedim. “Sizler bir hata yaptınız. Ama bu aşamadan sonra, belki de artık bunun bir önemi kalmadı.”</p>

  <p>Birkaç saniye sonra, lavabodan çığlık çığlığa birkaç kadın çıktı. Eteklerini çılgın gibi bacaklarının etrafına dolamışlardı.</p>

  <p>Birisi “O burada!” diye bağırdı. Ama bir an için, fareyi arayan kalabalık kapının üzerindeki Bayanlar yazısını görünce tereddüt etti. O görünmez bariyeri aşıp da kutsal kapılardan geçerek içeriye giren ilk ben oldum.</p>

  <p>Algernon musluklardan birinin üzerine tünemiş, aynadaki aksini seyrediyordu.</p>

  <p>“Hadi,” dedim. “Buradan ikimiz birlikte çıkacağız.”</p>

  <p>Benim onu tutmama ve cebime koymama izin verdi. “Sana söyleyene kadar orada uslu uslu otur.”</p>

  <p>Diğerleri çarpan kapılardan fırtına gibi geçerek içeriye doldular, çıplak kadınlar görmeyi beklerlermiş gibi suçlu suçlu bakınıp duruyorlardı. Tuvaletleri ararlarken oradan çıktım. O sırada Burt’ün sesini duydum. “O havalandırma aygıtında bir delik var. Belki de oraya girmiştir.”</p>

  <p>“Deliğin nereye açıldığını bulun,” dedi Strauss.</p>

  <p>“Sen ikinci kata çık,” dedi Nemur elini Strauss’a doğru sallarken. “Ben bodrum katına iniyorum.”</p>

  <p>O noktada herkes kadınlar tuvaletinden dışarı çıktı ve arama güçleri ikiye ayrıldı. Havalandırma aygıtındaki deliğin nereye açıldığını bulmak için Strauss’un birliğine katılarak ben de onlarla birlikte ikinci kata çıktım. Strauss, White ve peşlerinden giden yarım düzine kişi sağa doğru B Koridoru’na sapınca, ben sola doğru C Koridoru’na saptım ve asansöre binerek odama geldim.</p>

  <p>Kapıyı arkamdan kapattım ve pat pat cebime vurdum. Pembe bir burun ve beyaz bir kürk meydana çıkarak etrafa bakındı. “Eşyalarımı toparlayayım,” dedim, “sonra da, insan elinden çıkma iki dâhi – sen ve ben – buradan firar edelim, tamam mı?”</p>

  <p>Belboya bavulları ve ses kayıt makinesini dışarıda beklemekte olan taksilerden birine yerleştirmesini söyledim, otel faturasını ödedim ve herkesin fellik fellik aradığı nesneyi ceketimin cebinde saklayarak döner kapıdan dışarıya çıktım ve New York’a geri gidiş biletimi kullandım.</p>

  <p>Evime gitmek yerine, birkaç gece şehirdeki otellerden birinde kalmayı planlıyorum. Orayı şehir merkezinde mobilyalı bir yer bulana kadar bir karargah olarak kullanacağız. Times Meydanı’na yakın olmak istiyorum.</p>

  <p>Bu şekilde konuşmak bana kendimi daha iyi hissettiriyor – belki biraz aptalca bir şey bu ama... Orada neden bu kadar üzüldüm veya oturduğum koltuğun altındaki bir ayakkabı kutusunun içindeki Algernon ile birlikte New York’a giden bir jetin içinde ne işim var, pek iyi bilmiyorum. Ama paniğe kapılmamalıyım. Yaptıkları bu hatanın belki de çok ciddi bir anlamı yoktur. Sadece işlerin Nemur’un inandığı kadar kesin olmadığını gösteriyor olabilir. İyi de, ben bundan sonra nereye gideceğim, ne yapacağım?</p>

  <p>Birinci işim, gidip ailemi görmek olacak. Elimden geldiğince süratli olarak.</p>

  <p>Düşündüğüm kadar fazla zamanım olmayabilir...</p>

  <p><br /></p>

  <p id="b14"><b>İLERLEME RAPORU 14</b></p>

  <p><i><b>Haziran 15 –</b></i> Firarımız dünkü basında yer aldı ve dedikodu gazeteleri gerçek anlamda bayram ettiler. <i>Daily Press</i>’in ikinci sayfasına benim eski bir fotoğrafımı ve bir fare eskizi koymuşlardı. Başlıkta şöyle yazılıydı: <i>Moron-dâhi ve Fare Etrafı Kırıp Geçirdi</i>. Nemur ve Strauss, benim çok büyük bir baskı altında olduğumu ve geri döneceğimden hiç şüphelerinin olmadığını söylemişler. İkimizin bir arada olduğumuzu bilmediklerinden, Algernon için para ödülü koymuşlar.</p>

  <p>Daha sonra neler olup bittiğini anlatan beşinci sayfadaki hikayeye geri döndüğümde annemle kız kardeşimin bir fotoğrafını görerek çok şaşırdım. Gazetecilerden biri demek ki olayın ayak işi bölümünü başarıyla yerine getirmişti.</p>
</body>
</html>
