<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p><i><b>Eylül 1 –</b></i> Paniklememeliyim. Pek yakında duygusal dengesizlik ve unutkanlık başlayacak. Bunlar tükenişin ilk işaretleri... Bunları ben kendimde görecek miyim? Şimdilik tek yapabileceğim şey, zihinsel durumumu mümkün olduğu kadar tarafsız olarak kaydetmek ve bu psikolojik anı defterinin bir ilk ve muhtemelen son olduğunu hatırda tutmak.</p>

  <p>Bu sabah Nemur, raporumu ve istatistiksel verileri Hallston Üniversitesine ulaştırması için Burt’e verdi. Burada, bu alandaki en üst düzey kişiler, vardığım sonuçların ve uyguladığım formüllerin doğruluğunu kontrol edecekler. Geçen hafta, Burt’e benim yaptığım deneyleri ve yöntembilimsel şemaları kontrol ettirdiler. Tedbirli davrandıkları için rahatsız olmamam gerek. Ne de olsa, sonuçta ben acemi çaylağın tekiyim ve benim çalışmamın onunkini geçmesini kabul etmek Nemur için pek kolay bir şey değil. O, kendi otoritesinin yarattığı efsaneye inanmış durumda ve ben ise ne de olsa dışarıda kalması gereken, aykırı birisiyim.</p>

  <p>Onun ne düşündüğü, daha doğrusu onlardan herhangi birinin ne düşündüğü artık beni ilgilendirmiyor. Bunun için vaktim yok. Çalışmamı tamamladım ve verilerimi girdim. Bundan sonra yapmam gereken tek bir şey var: Algernon’la ilgili verilerle oluşturduğum eğrinin, benim geleceğimle ilgili tahminlere ne kadar uyacağını görmeyi beklemek...</p>

  <p>Haberi verdiğimde Alice ağladı. Sonra koşarak dışarı çıktı. Ona bu konuda suçluluk duyması için bir neden olmadığını telkin etmem gerek.</p>

  <p><br /></p>

  <p><i><b>Eylül 2 –</b></i> Hiçbir şey henüz kesinleşmiş değil. Berrak ve beyaz bir ışığın sessizliği içinde hareket ediyorum. Etrafımdaki her şey beklemekte... Bir dağın tepesinde yalnız başıma olduğumu, çevremdeki araziyi yeşilleriyle ve sarılarıyla gözden geçirdiğimi – güneşin tam tepemde olduğunu ve gölgemi sert bir top halinde bacaklarımın etrafına düşürdüğünü hayal ediyorum. Güneş akşamüstü semasında gözden kaybolurken, gölgem de üstündeki örtüleri fırlatıp atıyor ve uzayıp incelerek, çok uzaklara, arkamdaki ufka doğru uzanıyor...</p>

  <p>Dr. Strauss’a söylediklerimi bir kez daha burada yinelemek istiyorum. Olan bitenden dolayı hiç kimse suçlanmamalı. Bu deney çok dikkatli bir şekilde hazırlanmış, hayvanlar üzerinde denenmiş ve istatiksel olarak geçerliliği kabul edilmiş olan bir deneydir. Beni ilk insan denek olarak kullanmaya karar verdiklerinde, benim için fiziksel herhangi bir tehlike olmadığından mantık çerçevesinde eminlerdi. Psikolojik tuzakları öngörmek mümkün değildi. Bana olanlar yüzünden hiç kimsenin ıstırap çekmesini istemiyorum.</p>

  <p>Şimdi tek bir som var: Ne kadar daha dayanabileceğim?</p>

  <p><br /></p>

  <p><i><b>Eylül 15 –</b></i> Nemur benim vardığım sonuçların teyit edildiğini söyledi. Bu da, ‘hata’nın merkezi olduğu ve tüm hipotezin sorgulanması gerektiği anlamına geliyor. Günün birinde bu sorunun aşılabilmesi için bir yol bulunacaktır, ama bunun vakti henüz gelmiş değil. O yüzden, hayvanlar üzerinde yapılacak ek araştırmalarla durum açıklığa kavuşana kadar insanların üzerinde daha fazla test yapılmamasını önerdim.</p>

  <p>Bana öyle geliyor ki, bu konudaki en başarılı araştırmalar enzim dengesizliklerini inceleyen bilim adamları tarafından yapılacak. Diğer pek çok şeyde olduğu gibi, zaman burada da en kilit faktör – eksikleri en süratli şekilde keşfetmek ve hormon alternatiflerini de en süratli şekilde uygulamak gerekiyor. Bu araştırma alanında ve lokal kortikal kontrol aşamasında kullanılabilecek radyoizotopların araştırılmasında onlara yardımcı olmak istiyorum ama şimdi biliyorum ki, bunu yapmak için zamanım olmayacak.</p>

  <p><br /></p>

  <p><i><b>Eylül 17 –</b></i> Giderek dalgınlaşıyorum. Çalışma masamın üzerine veya laboratuvardaki çekmecelere bir şeyler koyuyor ve onları bulamayınca, gözüm kararıyor ve herkese öfke saçıyorum. Bunlar ilk belirtiler mi acaba?</p>

  <p>Algernon iki gün önce öldü. Onu sabah rıhtımda başıboş dolaştıktan sonra dört otuzda laboratuvara döndüğümde buldum. Kafesinin bir köşesinde upuzun uzanmış, yan dönmüş yatıyordu. Uykusunda koşuyormuş gibiydi.</p>

  <p>Tahliller benim öngörülerimin doğru olduğunu gösteriyordu. Normal bir beyinle karşılaştırıldığında, Algernon’unki daha hafif çekiyordu ve serebral kıvrımlarda genel bir düzleşme vardı, ayrıca beyin yarıkları derinleşmiş ve genişlemişti.</p>

  <p>Şu anda aynı şeylerin bende de olmakta olduğunu düşünmek çok korkunç bir şey. Algernon’un başına geldiğini görmek, bunların ne kadar gerçek olduğunu gösteriyor. İlk kez, gelecekten korkmaya başladım.</p>

  <p>Algernon’un bedenini küçük madeni bir kabın içine koydum ve eve giderken yanımda götürdüm. Onu yakma fırınına atmalarına izin vermeyecektim. Biliyorum, bu aptalca ve fazla duygusal bir yaklaşım ama gece geç vakit onu arka bahçeye gömdüm. Mezarının üzerine bir demet kır çiçeği koyarken kendimi tutamayıp ağladım.</p>

  <p><br /></p>

  <p><i><b>Eylül 21 –</b></i> Yarın annemi ziyaret emek için Marks Sokağı’na gideceğim. Dün gece gördüğüm bir rüya, bendeki bir anı sekansını tetikledi ve geçmişin koca bir parçasını aydınlattı. Önemli olan şey, bunları unutmadan kağıda dökebilmek, çünkü sanırım her şeyi eskisine göre şimdi biraz daha çabuk unutuyorum. İşin içinde annem olduğundan bu benim için önemli, çünkü şimdi – her zamankinden de fazla bir şekilde – onu anlamak, neye benzediğini ve neden öyle davrandığını bilmek istiyorum. Ondan nefret etmemeliyim.</p>

  <p>Onunla, onu görmeden önce uzlaşmalıyım ki, görüştüğümüzde ona karşı haşin veya aptalca davranmayayım.</p>

  <p><br /></p>

  <p><i><b>Eylül 27 –</b></i> Şunu hemen yazıya dökmeliyim, çünkü bu raporun tamamlanması benim için çok önemli.</p>

  <p>Üç gün önce annemi görmeye gittim. Sonunda, Burt’ün arabasını ödünç alma konusunda kendimi zorladım. Korkuyordum, ama gitmem gerektiğini de biliyordum.</p>

  <p>İlk önce, Marks Sokağı’na girdiğimde bir yanlış yaptığımı sandım. Hiç onu hatırladığım gibi değildi. Pis bir sokaktı. Pek çok evin yıkıldığı yerlerde boş arsalar vardı. Kaldırımın üzerinde, ön kapağı kopmuş bir buzdolabı duruyordu, bordür taşının üzerinde de telleri bağırsak gibi karnından fırlamış eski bir şilte... Bazı evlerin pencerelerine tahta çakılmıştı ve diğerleri de evden çok yamalı gecekondulara benziyordu. Arabayı evin bir blok ötesinde bir yere park edip yürümeye başladım.</p>

  <p>Marks Sokağı’nda oynayan tek bir çocuk bile yoktu – etraf, zihnimde canlandırdığım resimdeki gibi, çocuklarla dolu değildi, ne de ön pencereden bakarak onları seyreden Charlie vardı ortalıkta (bu arada, sokakla ilgili anılarımda hep bir pencere var, ben hep pencerenin arkasında, evin içindeyim ve çocukları seyrediyorum.) Şimdi ise, sadece yorgun düşmüş, sundurmaların gölgelerinde bekleyen yaşlı insanlar var burada.</p>

  <p>Eve yaklaşırken, ikinci bir şok geçirdim. Annem ön sundurmadaydı, kahverengi eski bir süveter giymiş, havanın soğuk ve rüzgarlı olmasına bakmadan giriş katının pencerelerini dışarıdan yıkıyordu. Ne kadar iyi bir eş ve anne olduğunu komşulara göstermek için sürekli böyle çalışırdı zaten.</p>

  <p>Onun için her zaman en önemli olan şey, başkalarının ne düşündüğü olmuştu – kendisinin ve ailesinin nasıl göründüğü hakkında. Bu konuda haklıydı da... Babam zaman zaman ona başkalarının senin hakkında ne düşündükleri hayattaki en önemli şey değil der dururdu. Ama bu bir işe yaramazdı. Norma’nın güzel giyinmesi gerekti; evdeki mobilyalar iyi olmalıydı; millet bir şeylerin ters gittiğini anlamasın diye Charlie evin içinde hapis tutulmalıydı.</p>

  <p>Bahçe kapısında durup, onun nefes almak için doğrulmasını bekledim. Onun yüzünü görmek beni titretiyordu, ama hatırlamak için onca çaba gösterdiğim şey, onun yüzü değildi. Ağarmış saçları ütüyle düzleştirilmiş gibiydi. Etsiz yanakları kırış kırış olmuştu. Alnı terden parlıyordu. Gözü takılınca, bakışlarını bana dikti.</p>

  <p>Başka bir tarafa bakmak geldi içimden, kendimi sokağa vurmak ve oradan ayrılmak... Ama buraya kadar gelmişken, bunu yapamadım. Sadece yol soracak ve yabancı bir muhitte kaybolmuş biriymişim gibi yapacaktım. Onu görmek yetmiş de artmıştı bile. Ama bütün yapabildiğim, ilk adımı onun atmasını beklemek oldu. Ve onun da tek yaptığı, orada durup bana bakmaktı.</p>

  <p>Ağzımı açtım, ama hiç sesim çıkmadı. Ağzım açılıp kapanıyordu, bunu biliyordum... Onunla konuşmak, bir şeyler söylemek için bir mücadele veriyordum, çünkü o anda bakışlarından beni tanıdığını anlamıştım. Bu karşılaşma onun beni görmesini istediğim şekilde gerçekleşmemişti. Benim istediğim, onun karşısında kendimi anlatmaktan aciz, dilini yutmuş bir şekilde durmak değildi. Ama dilim koca bir engel gibi konuşmama mani oluyordu. Ağzım da kurumuştu.</p>

  <p>Nihayet, ağzımdan bir şey çıktı. Söylemeye niyetlendiğim şey bu değildi, (ben duruma hakim olabilmek için, tüm geçmişi ve tüm geçmiş acıları birkaç teskin edici ve cesaret verici sözcükle silmeyi planlamıştım), ama çatlamış boğazımdan çıkan tek sözcük “An-neeeee...” oldu.</p>

  <p>Öğrendiğim onca şeye – ustalaştığım onca lisana – rağmen, verandada durmuş bana bakan bu kadına söyleyebildiğim tek sözcük “<i>An-neeeee</i>” olmuştu. Tıpkı kuruyan ağzını annesinin memesini emerek ıslatan bir kuzu gibi...</p>

  <p>Kolunun tersiyle alnını sildi ve beni iyi göremiyormuş gibi kaşlarını çatarak bakmaya devam etti. Öne doğru bir adım attım, bahçe kapısını geçtim ve basamaklara doğru ilerledim. O ise geri çekildi.</p>

  <p>Önce onun beni gerçekten tanıyıp tanımadığından emin olamadım, ama birden yutkundu ve “<i>Charlie!...</i>” dedi. Bu ne bir bağırma, ne de bir fısıldamaydı. Bu sözcüğü bir rüyadan uyanırmış gibi güçlükle soluyarak söylemişti.</p>

  <p>“Anne...” diyerek basamakları çıkmaya başladım. “Ben geldim...”</p>

  <p>Ani hareketim onu şaşırtmıştı, arkaya doğru giderken, sabunlu suyla dolu kovayı devirdi. Pis sular basamaklardan aşağı hızla aktı. “Burada ne işin var?”</p>

  <p>“Sadece seni görmek istemiştim... Seninle konuşmak...”</p>

  <p>Dilim hâlâ bana mani olduğu için, sesim de gırtlağımdan farklı bir şekilde, eskiden olduğu gibi kalın bir tonda ve inilder gibi çıkıyordu. “Gitme,” diye yalvardım. “Benden kaçma.”</p>

  <p>Ama çoktan apartmanın giriş holüne girmiş ve kapıyı kilitlemişti. Az sonra onun kapı penceresinin beyaz tül perdesinin arkasından beni dikizlediğini gördüm. Bakışı dehşet içindeydi. Pencerenin arkasından, dudaklarının kımıldadığını gördüm. “Git buradan! Beni rahat bırak!” diyordu.</p>

  <p>Neden? O kim oluyordu da beni reddediyordu? Hangi hakla bana sırt çeviriyordu?</p>

  <p>“Beni içeriye al! Seninle konuşmak istiyorum.” Öylesine gümbür gümbür vurdum ki, kapının üst tarafındaki cam çatladı ve derim bir an için örümcek ağına benzeyen bu çatlağın içinde kaldı. Delirdiğimi ve ona zarar vermek için oraya gittiğimi düşünmüş olmalıydı. Dış kapıdan uzaklaştı ve daireye açılan koridorda uçar gibi koşmaya başladı.</p>

  <p>Kapıyı ittirdim. Sürgü aniden yerinden çıktı. Buna hazır olmadığım için bir anda dengemi kaybederek kendimi yerde, giriş holünde buldum. Elim, kırdığım cam yüzünden kanıyordu ve yapacak başka bir şey aklıma gelmediği için akan kanlar onun yeni fırçalamış olduğu muşambaları kirletmesin diye elimi cebime soktum.</p>

  <p>İçeriye girdim, kabuslarımda sıklıkla gördüğüm merdivenlerin yanından geçtim. Rüyalarımda hep beni bacaklarımdan yakalayan ve bu uzun ve dar merdivenlerden aşağıdaki kilere sürükleyen iblislerle uğraşıyor, bağırmak istememe rağmen sesim çıkmıyor, dilim büyüyüp beni nefessiz bırakıyor ve sessiz sessiz öğürüyordum. Warren’daki dilsiz çocuklar gibi.</p>

  <p>İkinci katta oturanlar – ev sahiplerimiz Meyer’ler – bana hep iyi davranmışlardı. Bana şekerler verirler ve mutfaklarında oturup köpekleriyle oynamama ses çıkarmazlardı. Onları da görmek istiyordum, ama bana bir şey söylenmemiş olsa da, onların çoktan öldüğünü ve yukarıda artık yabancıların oturduğunu biliyordum. O yol artık bana sonsuza dek kapanmıştı.</p>

  <p>Rose’un girdiği, koridorun sonundaki kapı kilitliydi. Bir an için durup bekledim – karar veremiyordum.</p>

  <p>“Kapıyı aç.”</p>

  <p>Bana yanıt veren tiz sesli, küçük bir köpek oldu. Çok şaşırmıştım.</p>

  <p>“Pekala,” dedim. “Seni incitmek filan gibi bir niyetim yok, ama uzun bir yoldan geldim ve seninle konuşmadan buradan ayrılmayacağım. Eğer kapıyı açmazsan, kırarak girerim.”</p>

  <p>Onun, “Şışşş, Nappie...” dediğini duydum. “Hadi, yatak odasına gir bakalım.” Az sonra kilidin döndüğünü duydum. Kapı açıldı. Orada, gözlerini bana dikmiş bakıyordu.</p>

  <p>“Anne,” diye fısıldadım. “Bir şey yapacak değilim. Sadece seninle konuşmak istiyorum. Anlaman gerek, ben eskisi gibi değilim. Ben değiştim. Şimdi normal biriyim. Anlamıyor musun? Ben artık geri zekalı değilim. Bir moron değilim. Artık herkes gibiyim. Normalim – sen, babam ve Norma gibi.”</p>

  <p>Konuşmayı sürdürmek, kapıyı kapatmasına mani olmak için bir şeyler gevelemek istiyordum. Ona tüm olan biteni anlatmaya çalıştım, her şeyi bir torbaya tıkarak... “Beni değiştirdiler, bana bir ameliyat yaptılar ve beni farklı yaptılar, senin her zaman istediğin gibi oldum ben. Gazetelerde okumadın mı? İnsanın zeka düzeyini değiştiren yeni bilimsel deneyi duymadın mı? Bunu ilk kez bende denediler. Anlayamıyor musun? Neden bana öyle bakıyorsun? Şimdi ben akıllıyım, Norma’dan, Herman Amca’dan ve babamdan bile daha akıllıyım. Üniversite hocalarının bile bilmediği şeyleri biliyorum. Konuş benimle! Benimle artık gurur duyabilir ve komşularına beni anlatabilirsin. Bana eskiden olan şeyleri anlat, ben küçükken her şey nasıldı, sadece bunları duymak istiyorum. Seni incitmeyeceğim. Senden nefret etmiyorum. Ama kendim hakkında bir şeyler bilmeliyim, kendimi anlamazsam bütün bir insan olamam ve şu anda dünyada bana yardım edebilecek olan tek kişi sensin. İçeriye girmeme ve biraz oturmama izin ver.”</p>

  <p>Sanırım ne söylediğim değil, nasıl söylediğim onu hipnotize etmişti. Kapının eşiğinde durmuş, öylece bana bakıyordu. Ona bu şekilde yalvarırken, fark etmeden kanlı elimi cebimden çıkarıp bir yumruk haline getirmişim. Elimi görünce yüz ifadesi yumuşadı.</p>

  <p>“Yaralanmışsın...” Sesinde ille de bana acımış gibi bir ifade yoktu. Patisini yaralayan bir köpek yavrusuna veya bir kavgada orası burası yırtılan bir kediye karşı da aynı hisleri duyabilirdi. Ben onun Charlie’si olduğum için değil, Charlie’si olmama rağmen yumuşamıştı.</p>

  <p>“Gir içeri ve elini yıka. Bant ve tentürdiyot var.”</p>

  <p>Arka bahçeden geldikten sonra veya yemek yemek üzereyken veya uyumaya gitmeden önce benim ellerimi ve yüzümü sayısız kereler yıkadığı ondüle bulaşık damlalığı olan çatlak lavaboya doğru onu takip ettim. Gömleğimin kollarını sıvamamı seyretti. “Camı kırmamalıydın. Ev sahibi bozulacak ve benim de onu ödeyecek param yok.” Ve benim yaptığımı beğenmiyormuş gibi, sabunu benden alıp elimi yıkadı. Bunu yaparken, öylesine odaklanmıştı ki, büyüyü bozmamak için sessiz kalmayı yeğledim. Arada bir dilini şaklatıyor ve “Charlie, Charlie, her zaman bir rezalete bulaşırsın. Kendine bakmayı ne zaman öğreneceksin?” diye mızıldanıyordu. Onun küçük Charlie’si olduğum yirmi beş yıl öncesine dönmüştü ve benim dünyadaki yerim için savaşmaya hevesliydi.</p>

  <p>Kanı yıkadıktan ve ellerimi kağıt havluyla kuruladıktan sonra, başını kaldırıp yüzüme baktı. Birden gözlerinde bir korku belirdi. “Oh, aman Tanrım,” diye yutkundu ve geri çekildi.</p>

  <p>Ben yeniden konuşmaya başladım, yavaşça ve ikna edici bir şekilde konuşuyordum. Ona hiçbir sorun olmadığını ve onu incitmeyi düşünmediğimi söyledim. Ama ben konuşurken onun zihninin başıboş dolaşmaya başladığını görebiliyordum. Annem etrafa boş boş baktıktan sonra eliyle ağzını kapattı ve bana bakarak tekrar inledi. “Ev rezalet durumda,” dedi. “Kimsenin gelmesini beklemiyordum. Şu pencerelere ve şuradaki ahşap işlerine bir bak.”</p>

  <p>“Ziyanı yok, anne. Bunun için kendini üzme.”</p>

  <p>“Yeri yeniden cilalamam gerek. Temiz olması gerek.” Kapının üzerinde parmak izleri olduğunu fark etti ve temizlik bezini alarak onları kazıdı. Başını kaldırıp beni görünce, yine suratını astı ve “Elektrik faturası için mi geldin?” dedi.</p>

  <p>Hayır demek üzereyken, azarlar gibi parmağını salladı ve “Her ayın birinci günü bir çek göndermeye niyetleniyorum, ama kocam iş seyahatleri nedeniyle hep şehir dışında oluyor. Onların hepsine para için endişelenmenize gerek yok dedim, çünkü kızıma bu hafta ödeme yapılacak ve biz bütün faturalarımızı ödeyecek duruma geleceğiz. O yüzden beni para için rahatsız etmelerine gerek yok.”</p>

  <p>“Kızın senin tek çocuğun mu? Senin başka çocuğun yok mu?”</p>

  <p>Sıçradı ve gözleri uzaklara daldı. “Bir oğlum vardı. Öyle parlaktı ki, diğer annelerin hepsi onu kıskanıyordu. Ama ona nazar değdirdiler. Kem gözlüler... Eğer öyle olmasaydı, o çok büyük bir adam olacaktı. O gerçekten de çok parlaktı – <i>o istisnai</i> biriydi, öyle demişlerdi. Bir dâhi bile olabilirdi...”</p>

  <p>Yerdeki temizlik fırçasını aldı. “Şimdi affınızı rica edeceğim. Hazırlık yapmam gerek. Kızımın genç erkek arkadaşı yemeğe gelecek, o yüzden burayı temizlemem gerek.” Dizlerinin üzerine çöktü ve zaten pırıl pırıl olan yerleri fırçalamaya başladı. Başını kaldırıp tekrar bana bakmadı.</p>

  <p>Şimdi de kendi kendine mırıldanıyordu. Ben de mutfak masasında oturdum. Kendine geleceği, beni tanıyacağı ve söylediklerimi anlayacağı ana kadar bekleyecektim. Onun Charlie’si olduğumu anlayana kadar orada duracaktım. Birilerinin bunu anlaması gerekiyordu.</p>

  <p>Sonra hüzünlü bir şarkı tutturdu ama aniden durdu. Sanki onun arkasında olduğumu o anda fark etmiş gibi, elindeki yer bezi kovayla kendisi arasında kalakaldı.</p>

  <p>Arkasını döndü, yüzü yorgundu ama gözleri parlıyordu. Başını yana eğerek, “Bu nasıl olabilir?” dedi. “Anlamıyorum. Senin hiçbir zaman değişemeyeceğini söylemişlerdi.”</p>

  <p>“Bana bir ameliyat yaptılar, beni o değiştirdi. Şimdi ben ünlü biri oldum. Beni tüm dünyada tanıyorlar. Ben şimdi zekiyim, anne. Okuma yazma biliyorum ve–”</p>

  <p>“Tanrı’ya şükürler olsan,” diye fısıldadı. “Dualarımı – bütün bu yıllar boyunca O’nun dualarımı duymadığını düşünmüştüm, ama meğerse O beni hep dinliyormuş, sadece O’nun iradesinin gerçekleşmesi için, O’nun zamanlamasını beklemek gerekiyormuş.”</p>

  <p>Yüzünü önlüğüne sildi ve ona sarılınca başını omzuma koyup doyasıya ağladı. Bütün acılarım yıkanıp gitmişti ve buraya geldiğim için çok mutluydum.</p>

  <p>“Herkese söylemeliyim,” dedi gülümseyerek, “okuldaki bütün öğretmenlere. Ah, onlara söylediğimde yüzlerinin ne hale geleceğini bir gör. Onlara söyleyeceğim. Ve komşulara da... Ve Herman Amca’ya da – Herman Amca’ya mutlaka söylemeliyim. O kadar sevinecek ki... Hele bir de baban eve gelsin, kız kardeşin de! Ah, seni gördüğü için ne kadar mutlu olacak. Bir bilsen.”</p>

  <p>Beni kucakladı, heyecanlı heyecanlı konuşuyordu, birlikte yaşayacağımız yeni hayat için planlar yapıyordu. Çocukluğumun öğretmenlerinin pek çoğunun bu okuldan gittiklerini, komşuların çoktan başka yerlere taşındıklarını, Herman Amca’nın da uzun yıllar önce öldüğünü ve babamın onu terk etmiş olduğunu ona hatırlatmak istemedim. O yıllarda yaşadığımız kabus bize yeterince acı vermişti. Artık onun gülümsediğini görmek ve onun da onu mutlu edecek olan kişinin ben olduğumu görmesini istiyordum. Hayatımda ilk kez, onun dudaklarına bir gülümseme getirmiştim.</p>

  <p>Bir süre sonra, bir şey hatırlamış gibi düşünceli bir şekilde durdu. Zihninin yine başıboş dolaşmaya çıkmak üzere olduğunu hissedebiliyordum. “Hayır!” diye bağırdım, onu yeniden gerçek hayata getirmek için, “Bekle, anne! Bir şey daha var, Gitmeden önce sana vermek istediğim bir şey.”</p>

  <p>“Gitmek mi? Şimdi artık bir yere gidemezsin.”</p>

  <p>“Gitmem gerek, anne. Yapacak işlerim var. Ama sana yazacağım ve para da yollayacağım.”</p>

  <p>“Ama bir daha ne zaman geleceksin?”</p>

  <p>“Bilmiyorum – yani henüz. Ama gitmeden önce sana bunu vermek istiyorum.”</p>

  <p>“Bir dergi mi bu?”</p>

  <p>“Tam öyle sayılmaz. Benim yazdığım bilimsel bir rapor. Aslında çok teknik... Bak, başlığı da <i>Algernon-Gordon Efekti</i>. Benim keşfettiğim bir şey, o yüzden başlıkta benim de adım geçiyor. Bu raporun bir kopyasının sende durmasını istiyorum, böylece sonuçta oğlunun hiç de aptal olmadığını dilediğin kişilere gösterebilirsin.”</p>

  <p>Rapora baktı, hem de korkuyla. “Orada senin... Senin adın var. Bunun olacağını biliyordum. Bunun olacağını her zaman söylemiştim. Bu uğurda elimden geleni yaptım ben. Sen çok küçüktün hatırlamazsın ama ben elimden geleni yaptım. Onlara senin üniversiteye gideceğini, meslek sahibi olacağını ve bütün dünyada tanınacağını söylemiştim. Onlar hep gülüyorlardı ama ben hep bunu söylüyordum.”</p>

  <p>Gözyaşları akarken bana gülümsüyordu ama bir saniye sonra artık bana bakmıyordu bile. Yer bezini yine eline aldı ve mutfak kapısının yanındaki ahşap işlerini yıkamaya başladı, kendi kendine bir şarkı tutturmuştu – sanırım bu seferki daha mutlu bir şarkıydı. Rüyada gibiydi.</p>

  <p>Köpek yine havlamaya başlamıştı. Ön kapı açılıp kapandı ve bir ses, “Tamam, Nappie. Tamam, ben geldim,” dedi. Köpek yatak odasının kapısının önünde hoplayıp zıplıyordu.</p>

  <p>Kendimi orada kapana kısılmış gibi hissettim ve içim öfkeyle doldu. Norma’yı görmek istemiyordum. Birbirimize söyleyecek hiçbir şeyimiz yoktu. Bu ziyaretimin bozulmasını istemiyordum. Arkadan kaçabileceğim bir kapı yoktu. Bir tek pencereye tırmanıp arka bahçeye çıkabilir ve tel örgünün üzerinden atlayabilirdim. Ama benim hırsız olduğumu düşünen birileri de çıkabilirdi.</p>

  <p>Anahtarın kilidin içinde döndüğünü duyunca – neden olduğunu bilmiyorum – anneme fısıldadım. “Norma geldi.” Koluna dokundum ama beni duymadı. Ahşap işlerini ovarken şarkı mırıldanmakla öyle meşguldü ki...</p>

  <p>Kapı açıldı. Norma beni gördü ve kaşlarını çattı. Önce beni tanımadı, oda loştu ve ışıkları açmamıştık. Taşıdığı alışveriş torbasını yere bırakıp, ışığı açtı. “Sen de kimsin?...” diye bağırdı. Ama ben daha yanıt veremeden, eliyle ağzını kapattı ve yığılır gibi sırtını kapıya dayadı.</p>

  <p>Aynen annem gibi güçlükle nefes alarak “Charlie!” dedi. Annemin eski haline çok benziyordu – zayıftı, keskin yüz hatları vardı, kuş gibi ve güzeldi. “Charlie! Aman Tanrım, bu nasıl bir şok! Beni arayıp haber verebilirdin. Bir telefon edebilirdin. Ne diyeceğimi bilemiyorum...” Lavabonun yakınında, yerde oturmakta olan anneme baktı. “O iyi mi?” diye sordu. “Onu şoke edecek bir şey yapmadın, değil mi?”</p>

  <p>“Gömülü olduğu kozadan bir süre çıkar gibi oldu. Birlikte biraz konuştuk.”</p>

  <p>“Buna sevindim. Bugünlerde fazla konuşmuyor. Yaşlılıktan – bunama... Doktor Portman onu bir bakımevine koymamı istiyor, ama bunu yapamam. Onu öyle bir yerde görmeye katlanamam.” Köpeğin çıkması için yatak odasının kapısını açtı ve köpek mutlulukla zıplamaya ve mızırdanmaya başlayınca, onu yerden alıp bağrına bastı.</p>

  <p>“Kendi anneme bunu yapamam.” Sonra bana belli belirsiz bir şekilde gülümsedi. “Şey, bu ne sürpriz! Hayal dahi edemezdim. Dur, sana bir bakayım. Seni asla tanıyamazdım. Sokakta görsem, yanından geçerdim. Çok farklısın.” İçini çekti. “Seni gördüğüme sevindim, Charlie.”</p>

  <p>“Gerçekten mi? Beni görmenin seni mutlu etmeyeceğini sanıyordum.”</p>

  <p>“Ah, Charlie!” Ellerimi ellerinin arasına aldı. “Böyle söyleme. Seni gördüğüm için <i>gerçekten</i> mutluyum. Seni bekliyordum. Ne zaman olacağını bilmiyordum ama senin günün birinde geri geleceğini biliyordum. “Chicago’dan kaçtığını duyduğum andan beri...” Yüzümü daha iyi görebilmek için geriye doğru çekildi. “Seni ne kadar düşündüğümü, nerelerde olduğunu ve neler yaptığını nasıl merak ettiğimi bilemezsin. O profesör buraya gelene kadar – ne zamandı o? Geçen Mart mı? Sadece yedi ay önce mi? – senin hayatta olduğunu bile bilmiyordum. Annem senin Warren’da öldüğünü söylemişti. Bütün bu yıllar boyunca ben de buna inanmıştım. Hayatta olduğunu ve seni bir deneyde kullanmak istediklerini söylediklerinde, ne yapacağımı bilemedim. Profesör... Nemur? Adı öyle miydi? Seni görmeme izin vermedi. Ameliyattan önce dengenin bozulmasından ve üzülmenden korkuyordu. Ama sonra gazetelerden ameliyatın başarılı geçtiğini ve senin bir <i>dâhi</i> olduğunu okuyunca... Aman Tanrım! Bunu okumanın bende nasıl bir etki yarattığını bilemezsin.</p>

  <p>“Ofisteki herkese anlattım, briç kulübündeki kızlara da. Senin gazetelerdeki resimlerini gösterdim ve onlara senin bir gün bizi görmeye geleceğini söyledim. Ve geldin de... Gerçekten de geldin. Bizi unutmadın.”</p>

  <p>Tekrar bana sarıldı. “Oh, Charlie, Charlie... Birdenbire bir ağabeyimin olduğunu öğrenmek öyle harika bir şey ki... Duygularımı anlayamazsın. Otur... Sana yiyecek bir şeyler hazırlayayım. Bana her şeyi anlatmalısın, ne gibi planların olduğunu. Ben... Ben soru sormaya nereden başlayacağımı bile bilemiyorum. Komik görünüyor olmalıyım – tıpkı ağabeyinin bir kahraman, bir film yıldızı veya ona benzer bir şey olduğunu öğrenen küçük bir kız gibiyim.”</p>

  <p>Zihnim karışmıştı. Norma’nın beni bu şekilde karşılayacağını hiç beklemiyordum. Annemle yalnız başına geçirdiği yılların onu değiştireceği hiç aklıma gelmemişti. Ama bu kaçınılmazdı. O artık benim anılarımdaki şımarık velet değildi. Büyümüştü, cana yakın, sempatik ve sevecen olmuştu.</p>

  <p>Konuştuk. Kız kardeşimle böyle oturup – bizimle birlikte odada olan – annem hakkında, sanki orada değilmiş gibi konuşmak çok ironik bir durumdu. Norma onunla birlikte geçirdiği yılları anlatırken, gözümün ucuyla annemin dinleyip dinlemediğini kontrol ediyordum. Ama o kendi dünyasının içinde kaybolmuştu, sanki bizim konuştuğumuz dili anlamıyordu ve konuşulanlar artık onu hiç ilgilendirmiyormuş gibiydi. Bizi rahatsız etmeden mutfakta bir hayalet gibi dolanıyor, yerden bir şeyler alıyor ve onları bir yerlere kaldırıyordu. Bu korkunç bir şeydi.</p>

  <p>Norma’nın köpeği beslemesini seyrettim. “Demek sonunda onu aldın,” dedim. “Nappie – Napolyon’un kısaltılmışı, öyle değil mi?”</p>

  <p>Birden ayağa kalkarak kaşlarını çattı. “Nereden biliyorsun?”</p>

  <p>Ona anılarımdan bahsettim: Bir köpek edinmek ümidiyle eve sınav kağıdını getirdiğini ve babamın buna izin vermediğini anlattım. Beni dinlerken yüzü daha da asıldı.</p>

  <p>“Bunu hiç hatırlamıyorum. Ah, Charlie, ben sana çok mu kaba davranmıştım?”</p>

  <p>“Sadece bir anımla ilgili olarak sana bir şey sormak istiyorum. Bunun bir anı mı, rüya mı, yoksa kafamdan uydurduğum bir şey mi olduğunu bile bilmiyorum aslında. Seninle iki arkadaş gibi oynadığımız son kezdi galiba. Bodrum katındaydık, kafamıza abajurlar takmış, eski bir şiltenin üzerinde hoplayıp zıplıyor ve Çinli hamallar olduğumuzu söylediğimiz bir oyun oynuyorduk. Sanırım sen yedi sekiz yaşlarındaydın, ben de on üç yaşında olmalıydım. Hatırladığım kadarıyla, sen şiltenin dışına doğru zıplayıp başını duvara çarpmıştın. Öyle çok sert bir vuruş değildi – başında küçük bir şişlik oluşmuştu – ama sen çığlıklar atıp, benim seni öldürmeye çalıştığımı söyleyince annem ve babam koşarak aşağıya gelmişlerdi.</p>

  <p>“Annem babamı benimle ilgilenmemekle ve ikimizi yalnız bırakmakla suçlamış ve beni de kemerle neredeyse bayıltana kadar dövmüştü. Bunu hatırlıyor musun? Bu olay gerçekten de öyle mi olmuştu?”</p>

  <p>Norma benim olayı anlatış ve uyuyan imgeleri canlandırma tarzımdan büyülenmiş gibiydi. “Her şey öyle bulanık ki... Biliyor musun, ben de bunun bir rüya olduğunu sanıyordum. Başlarımıza abajurları geçirdiğimizi ve şiltenin üzerinde zıp zıp zıpladığımızı hatırlıyorum.” Pencereden dışarı baktı. “Senden nefret ediyordum, çünkü devamlı <i>senin</i> üzerine titriyorlardı. Ev ödevini doğru yapmadığın veya sınıftaki en iyi notu getirmediğin için seni hiç dövmüyorlardı. Sen çoğu kez dersleri asıyor ve oyun oynuyordun ve ben en zor dersleri almak zorundaydım. Ah, senden nasıl nefret ediyordum... Okuldaki çocuklar tahtaya başında mankafaların giydiği türden şapkası olan bir çocuk resmi çiziyor ve altına <i>Norma’nın Ağabeyi</i> diye yazıyorlardı. Oyun avlusunun kaldırımlarına da <i>Moron’un Kız kardeşi</i> ve <i>Dangalak Gordon Ailesi</i> gibi şeyler karalıyorlardı. Ve sonra, Emily Raskin’in doğum günü partisine davet edilmediğim gün, bunun senin yüzünden olduğunu anladım. O gün bodrum katında başlarımıza geçirdiğimiz abajurlarla oyun oynarken, senden intikam almak istedim.” Ağlamaya başladı. “O yüzden yalan söyledim ve onlara Charlie benim canımı yaktı dedim. Charlie, ne aptalmışım – ne şımarık bir çocukmuşum. Öyle utanıyorum ki...”</p>

  <p>“Kendini suçlama. Öteki çocuklarla baş etmek senin için çok zor olmalıydı. Benim tüm dünyam ise şu mutfaktı – ve bir de şu oda. Oralarda güvende olduktan sonra, başka hiçbir şey benim için önemli değildi. Ama sen sürekli olarak dünyayla baş etmek durumundaydm.”</p>

  <p>“Seni neden evden uzaklaştırdılar, Charlie? Neden burada kalmana ve bizimle birlikte yaşamana izin vermediler? Bunu hep merak ettim. Ona ne vakit bunu sorsam, bana hep bunun senin iyiliğin için olduğunu söylüyordu.”</p>

  <p>“Bir bakıma haklıydı.”</p>

  <p>Başını hayır der gibi salladı. “Seni <i>benim</i> yüzümden gönderdi, öyle değil mi? Ah, Charlie, öyle yapmak zorunda mıydılar? Bunlar neden bizim başımıza geldi?”</p>

  <p>Ona ne söyleyeceğimi bilmiyordum. Keşke ona Atreus’un Evi veya Cadmus gibi, atalarımızın günahları yüzünden ıstırap çektiğimizi veya eski bir Yunan kehanetini yerine getirdiğimizi filan söyleyebilseydim. Ama ne ona, ne de kendime verebileceğim bir yanıtım yoktu.</p>

  <p>“Bunlar geçmişte kaldı,” dedim. “Seninle tekrar karşılaştığım için mutluyum. Bu her şeyi daha kolaylaştırıyor benim için.”</p>

  <p>Aniden kolumu yakaladı. “Charlie, onunla birlikte geçirdiğim yıllar boyunca neler çektiğimi bilemezsin. Bu ev, bu sokak, işim... Her gün, acaba onu evde bulacak mıyım, kendisine zarar vermiş midir diye merak ederek ve bunları düşündüğüm için suçluluk hissine kapılarak işten eve gelmek nasıl bir kabustu, anlatamam.”</p>

  <p>Ayağa kalktım ve başını omzuma dayamasına ve ağlamasına izin verdim. “Ah, Charlie. Şimdi geri döndüğün için çok mutluyum. Bizim birisine ihtiyacımız var. Ben öyle bitkinim ki...”</p>

  <p>Böyle bir şeyi yaşamayı hep hayal etmiştim, ama bunu şimdi yaşamanın kime ne faydası vardı? Başıma neler geleceğini ona söyleyemezdim. Yine de, onun gösterdiği şefkati bir başkasının kimliğine bürünerek kabul etmeli miydim? Kendimi neden aldatmalıydım ki? Eğer ben o geri zekalı ve başkalarına muhtaç eski Charlie olsaydım, bana bu şekilde davranır mıydı? Öyleyse, benim bunu yapmaya ne hakkım vardı? Maskem nasıl olsa düşecek değil miydi?</p>

  <p>“Ağlama, Norma. Her şey yoluna girecek.” Basmakalıp sözcüklerle güven verici olmaya çalışıyordum. “Ben ikinize de bakmaya çalışacağım. Kenarda birikmiş biraz param var ve Vakıf’ın yaptığı ödemeyle birlikte size düzenli olarak para yollayabilirim – en azından bir süre için.”</p>

  <p>“Ama yine gitmiyorsun, değil mi? Artık bizimle kalmalısın–”</p>

  <p>“Bazı gezilerim, yapmam gereken araştırmalar ve konuşmalar var, ama sizi ziyaret etmek için geleceğim. Ona iyi bak. O çok çekti. Elimden geldiğince size yardım edeceğim.”</p>

  <p>“Charlie! Hayır, gitme!” Koluma asıldı. “Korkuyorum!”</p>

  <p>Her zaman oynamak istediğim rolü kapmıştım – büyük ağabey rolünü.</p>

  <p>Tam o sırada, sessizce bir köşede oturmakta olan annemin bize bakmakta olduğunu hissettim. Yüzündeki ifade değişmişti. Gözlerini kocaman açmış, oturduğu yerden zemine doğru eğilmişti. O anda gözlerimin önüne yere pike yapmaya hazırlanan bir atmaca imgesi geldi.</p>

  <p>Norma’yı kendimden uzaklaştırmaya çalıştım, ama ben daha ağzımı açamadan annem ayağa kalkmıştı bile. Mutfaktan bıçağı almış, bana doğru sallıyordu.</p>

  <p>“Ona ne yapıyorsun? Ondan uzaklaş! Kız kardeşine bir kere daha dokunursan ne yapacağımı sana söylemiştim! Seni ahlaksız! Senin normal insanlar içinde yerin yok!”</p>

  <p>İkimiz birden geriye sıçradık ve hiçbir gereği yokken, sanki yanlış bir şey yapıyormuşum gibi kendimi suçlu hissettim. Norma’nın da benim gibi hissettiğinden emindim. Annemin bu suçlaması, gerçekten de ayıp bir şey yapıyormuşuz gibi kendimizi suçlu hissetmemize neden olmuştu.</p>

  <p>Norma ona bağırdı: “Anne! O bıçağı bırak elinden!”</p>

  <p>Annemin elinde bıçakla orada durduğunu görmek, babamı beni evden götürmesi için zorladığı o geceyi aklıma getirdi. Annem o anı yeniden yaşıyordu. Ben ne konuşabiliyor, ne de hareket edebiliyordum. Korkunç bir bulantım vardı, boğulur gibi oluyordum, kulaklarım çınlıyordu ve midem bedenimi parçalayıp dışarı çıkmak istercesine buruluyor ve geriliyordu.</p>

  <p>Annemin elinde bir bıçak vardı, Alice’in elinde bir bıçak vardı, babamın elinde bir bıçak vardı, Dr. Strauss’un elinde bir bıçak vardı...</p>

  <p>Şükür ki, Norma annemin elindeki bıçağı alma basiretini gösterdi ama bana bağırırken annemin gözlerinde beliren korku ifadesini silmeyi başaramadı. “Çıkar onu buradan! Aklında cinsellik varken, kız kardeşine bakmaya hakkı yok onun!”</p>

  <p>Böyle haykırdıktan sonra kendisini sandalyesine attı ve ağlamaya başladı.</p>

  <p>Ne söyleyeceğimi bilmiyordum, Norma da aynen benim gibiydi. İkimiz de mahcup olmuştuk. Şimdi benim neden evden uzaklaştırıldığımı o da anlamıştı.</p>

  <p>Annemin korkularını haklı gösterecek herhangi bir davranışım olup olmadığım merak ediyordum, ama belleğimde o tür bir anı hiç yoktu. Yine de, işkence çeken bilincimin ta gerilerinde, bastırılmış, korkunç düşüncelerin olmadığından nasıl emin olabilirdim? Asla göremeyeceğim mühürlenmiş geçitlerin ve çıkmaz sokakların ötesinde? Bunu muhtemelen asla bilemeyeceğim. Ama gerçek ne olursa olsun, Norma’yı koruduğu için annemden nefret etmemeliyim. Onun olaylara nasıl baktığını anlamaya çalışmalıyım. Eğer onu bağışlamazsam, geride bana kalan hiçbir şey olmayacak.</p>

  <p>Norma tir tir titriyordu.</p>

  <p>“Rahat ol,” dedim. “Ne yaptığını bilmiyor o. Şu anda çılgınca bağırıp çağırdığı kişi ben değilim, eski Charlie. <i>Onun</i> sana bir kötülük yapmasından korkuyordu. Seni korumak istediği için onu suçlayamayız. Ama şimdi bunları düşünmeyelim, çünkü o sonsuza kadar bizim hayatımızdan çıktı, öyle değil mi?”</p>

  <p>Beni dinlemiyordu. Yüzünde rüya görüyormuş gibi bir ifade vardı. “Az önce tuhaf bir deneyim yaşadım,” dedi. “Hani insan bir olay gerçekleştiğinde, tıpatıp daha evvel yaşadığı hissine kapılarak onun olacağını önceden hisseder ya...”</p>

  <p>“Bu çok olağan bir deneyimdir.”</p>

  <p>Başını olumsuz anlamda salladı. “Az önce, onu elinde bıçakla görünce, çok önceden gördüğüm bir rüyayı hatırladım.”</p>

  <p>O zamanlar küçük bir çocuk olan Norma o gece uyanıktı ve hiç şüphe yok ki kendi odasından, tüm olan bitene tanıklık etmişti. Ama bunu ona söylemenin ne faydası olacaktı ki? Bu anıları zaman içinde bastırmış ve nihayet tanık olduğu şeylerin bir fantezi olduğuna kendini inandırmıştı. Gerçeği söyleyerek onu üzmenin ve sıkmanın bir anlamı yoktu. Bu yükü ve acıyı mutlulukla onun üzerinden almaya hazırdım ama tamamlayamayacağımı bildiğim bir şeye başlamanın bir anlamı yoktu. Pek yakında kendi ıstıraplarımla baş başa kalacaktım. Bilgi birikimimin zihnimin içindeki kum saatinden akıp gitmesini hiçbir şekilde engelleyemezdim.</p>

  <p>“Şimdi gitmem gerek,” dedim. “Kendine iyi bak, ona da...” Elini avucumun içinde kuvvetlice sıktım. Dışarı çıkarken Napolyon arkamdan havladı.</p>

  <p>Kendimi tutabildiğim kadar tuttum, ama sokağa eriştiğim an tükendim. Bunu yazıya dökmek kolay değil, ama çocuk gibi ağlaya ağlaya arabaya doğru yürürken, herkes başını döndürerek bana bakıyordu. Kendime hakim olamıyordum ve umurumda bile değildi.</p>

  <p>Yürürken, o gülünç sözcükler bir uğultunun ritmine uyarak, davul çalar gibi beynimin içinde dönüp duruyordu:</p>

  <p><br /></p>

  <p>Üç kör fare... üç kör fare,</p>

  <p>Nasıl da koşuyorlar, bak! Nasıl da koşuyorlar, bak!</p>

  <p>Çiftçinin karısının peşine takılmış hepsi,</p>

  <p>O da kuyruklarını kesmiş bıçakla,</p>

  <p>Ömrünüzde gördünüz mü böyle bir manzara,</p>

  <p>Bu üç... kör... fare... gibi?</p>

  <p>Kulaklarımı bu sese tıkamak istedim, ama bunu başaramadım. Dönüp eve ve verandaya baktığımda, bir çocuğun yüzünü gördüm, pencereye yanağını dayamış bana bakıyordu.</p>

  <p><br /></p>

  <p id="b17"><b>İLERLEME RAPORU 17</b></p>

  <p><i><b>Ekim 3 –</b></i> Yokuş aşağı iniyorum. Kontrol elimdeyken ve etrafımdaki dünyada olup bitenlerden hâlâ haberim varken, her şeye bir son vermek için intihar etmeyi bile düşündüm, ama sonra pencerede bekleyen Charlie aklıma geldi. Onun hayatı benim değil ki, bir köşeye fırlatıp atayım. Ben onu bir süreliğine ödünç almıştım ve şimdi onu geri vermem isteniyordu.</p>

  <p>Bütün bunları yaşayan dünyadaki tek insan olduğumu aklımdan çıkarmamam gerek. Düşüncelerimi ve duygularımı mümkün olduğu sürece yazmalıyım. Bu ilerleme raporları Charlie Gordon’un insanlığa bir katkısı olacak.</p>

  <p>Tedirgin ve sinirli oldum. Binadaki insanlarla geceleri müzik setini yüksek sesle çalmak yüzünden kavgalar ediyorum. Piyano çalmayı bıraktığımdan beri bunu çok sıklıkla yapıyorum. Müzik setini saatlerce çalıştırmak doğru değil, ama bunu uyanık kalmak için yapıyorum. Uyumam gerektiğini biliyorum, ama uyanık olduğum her saniyeyi kendimden bile kıskanıyorum. Bu sadece gördüğüm kabuslarla ilgili olan bir durum değil; sanırım kendimi koyvermekten korkuyorum.</p>

  <p>Alt dairede oturan Bay Vemor hiç şikayet etmezdi, ama şimdi sürekli borulara veya kendi tavanına vuruyor, böylece vuruşlarını tam ayaklarımın altında hissedebiliyorum. Önceleri, bunları duymazdan geldim, ama dün gece bornozuyla yukarıya çıktı. Bir saat sonra da sabahın 4’ünde bu kadar yüksek sesle müzik dinleyemeyeceğimi söyleyen bir polis memuruyla birlikte geldi. Vernor’un yüzündeki gülümseme beni öyle öfkelendirdi ki, ona bir tane patlatmamak için kendimi güç tuttum. Onlar gittikten sonra, evdeki tüm plakları ve müzik setini paramparça ettim. Ben zaten kendi kendimi aldatıyordum. O tarz müzikten artık hiç hoşlanmıyorum.</p>

  <p><br /></p>

  <p><i><b>Ekim 4 –</b></i> Bugüne kadar yaşadığım en tuhaf terapi seansıydı. Strauss bayağı üzüldü. Bu, onun da beklemediği bir şeydi.</p>

  <p>Yaşadığım şey – ona anı demeye dilim varmıyor – psişik bir deneyim veya bir halüsinasyondu. Açıklamaya veya yorum yapmaya kalkışmayacağım, sadece kaydetmekle yetineceğim.</p>

  <p>Strauss’un ofisine geldiğimde fazla duygusaldım. Ama o bunu fark etmemiş gibi davrandı. Hemen koltuğa uzandım ve o da, her zamanki gibi, koltuğun yanında, benim hemen arkamdaki – göz önünde olmayan – yerini aldı ve zihnimde biriken tüm zehirleri ortaya saçma ritüeline başlamamı bekledi.</p>

  <p>Beynimin içinden onu görebiliyordum. Yorgun ve sönük görünüyordu, nedense bana berber koltuğuna oturmuş müşteri bekleyen babamı hatırlattı. Strauss’a bu çağrışımı söyledim, onaylar gibi başını salladı ve devam etmemi bekledi.</p>

  <p>“<i>Gerçekten</i> müşteri mi bekliyorsunuz?” diye sordum. “Bu koltuğu bir berber koltuğuna benzetmeniz gerek o zaman. Sonra, serbest çağrışım istediğiniz vakit, müşterisine tıraş kremini sürüp köpürten bir berberin yaptığı gibi, hastanızı koltukta yatar vaziyete getirirsiniz ve elli dakika dolunca da koltuğu tekrar dik pozisyona getirir, egosu okşandıktan sonra dışarıdan nasıl göründüğünü görmesi için eline bir ayna tutuşturursunuz.”</p>

  <p>Hiçbir şey söylemedi, onu incittiğim için utanmama rağmen, kendime mani olamıyordum. “Sonra hastanız her seansa geldiğinde, ‘endişelerimin üstünden biraz alır mısınız, lütfen,’ veya ‘sizce bir sakıncası yoksa, süper-benliğimi fazla kısaltmayın,’ diyebilir ve hatta bir <i>lego şampuanı</i> isteyebilir. Yani, <i>ego şampuanı</i> demek istedim. Aha! Dilim nasıl sürçtü, gördünüz mü? <i>Ego şampuanı</i> yerine sizden bir <i>lego</i> şampuanı istedim. Ama <i>lego</i> ve <i>ego</i>... birbirine çok yakın, öyle değil mi? Bu, benim günahlarımdan arınmak istediğim anlamına mı geliyor? Yeniden doğmak mı istiyorum? Bu bir vaftiz sembolizmi mi? Yoksa tıraş ederken tehlikeli işlere mi dalıyoruz? Bir <i>idiot</i>un <i>id</i>i var mıdır?”</p>

  <p>Ondan bir tepki göstermesini bekledim, ama o sandalyesinde kımıldamakla yetindi.</p>

  <p>“Uyanık mısınız?” diye sordum.</p>

  <p>“Dinliyorum, Charlie.”</p>

  <p>“Sadece dinliyor musunuz? Bana kızmıyor musunuz?”</p>

  <p>“Sana kızmamı neden istiyorsun?”</p>

  <p>İçimi çektim. “Duygusuz Strauss – onu kımıldatamazsınız. Size bir şey söyleyeyim mi? Buraya gelmekten bıktım ve usandım. Terapiye devam etmenin ne anlamı var? Siz de benim kadar neler olacağını biliyorsunuz.”</p>

  <p>“Ama ben senin terapiyi bırakmak istediğini sanmıyorum,” dedi. “Sen devam etmek istiyorsun, öyle değil mi?”</p>

  <p>“Bu çok aptalca... Hem sizin için, hem de benim için bir zaman kaybı.”</p>

  <p>Loş ışıkta öylece yatıp bekledim ve gözlerimi tavandaki kare şekillere diktim... Ağzımızdan çıkan her bir sözcüğü sünger gibi içine çeken ve binlerce minik deliği olan ses emici karolar. Sesler tavandaki bu minik deliklerin içine canlı canlı gömülüyordu.</p>

  <p>Kendimi biraz çakırkeyif gibi hissetmeye başlamıştım. Zihnim bomboştu ve bu olağan bir durum değildi, çünkü terapi seanslarında genellikle içimde boşaltacak ve anlatacak çok malzeme olurdu. Rüyalar... Anılar... Çağrışımlar... Problemler... Ama şimdi kendimi tecrit edilmiş gibi ve bomboş hissediyordum.</p>

  <p>Farkında olduğum tek şey, duygusuz Strauss’un nefes alışverişleriydi.</p>

  <p>“Kendimi tuhaf hissediyorum,” dedim.</p>

  <p>“Neler hissettiğin hakkında konuşmak ister misin?”</p>

  <p>Oh, ne kadar akıllı, ne kadar kurnazdı! Çağrışımlarım tavandaki o minik deliklerin ve terapistimin kocaman deliklerinin içinde kaybolup gidecekse, burada ne halt etmeye oturmuş anlatıyordum?</p>

  <p>“Konuşmak istediğimden emin değilim,” dedim. “Bugün kendimi size karşı alışılmadık biçimde saldırgan hissediyorum.” Ve sonra ona az önce neler düşündüğümü anlattım.</p>

  <p>Onu görmememe rağmen, kendi kendine onaylar gibi başını salladığını biliyordum.</p>

  <p>“Açıklaması zor,” dedim. “Daha önce de birkaç kez benzer duygular yaşadım, ama hep bayılmadan önce. Kafam dumanlı... her şey aşırı yoğun... ama bedenim soğuk ve hissiz...”</p>

  <p>“Devam et.” Sesinde belli belirsiz bir heyecan sezer gibi oldum. “Başka neler?”</p>

  <p>“Bedenimi hissedemez oluyorum. Tamamen uyuşmuşum. Charlie’nin yakınlarda olduğu gibi bir his var içimde. Gözlerim açık – bundan eminim – gerçekten açıklar mı?”</p>

  <p>“Evet, hem de fal taşı gibi.”</p>

  <p>“Duvarlardan ve tavandan, mavi-beyaz bir parıltının çıktığını ve yanardöner bir top haline geldiğini görüyorum. Şimdi havada asılı gibi duruyor. Işık... Gözlerimin içine girmeye çalışıyor... Ve de beynimin içine... Odanın içindeki her şey kıpkırmızı ışıltılar saçıyor... Havada yüzer gibiyim... Daha doğrusu yukarıya ve dışarıya doğru <i>genişliyorum</i>... Ama aşağıya doğru bakmasam dahi bedenimin koltuğun üzerinde olduğunu biliyorum...”</p>

  <p>Bu bir halüsinasyon mu?</p>

  <p>“Charlie, iyi misin?”</p>

  <p>Yoksa mistiklerin anlattığı şeyler mi bunlar?</p>

  <p>Onun sesini duyuyorum ama içimden ona yanıt vermek gelmiyor. Onun orada olması beni rahatsız ediyor. O burada yokmuş gibi davranmalıyım. Hareketsiz kalıp bunun – bu her ne ise – beni ışıkla doldurmasına ve içine çekmesine, beni özümsemesine izin vermeliyim.</p>

  <p>“Ne görüyorsun, Charlie? Sorun ne?”</p>

  <p class="ortali2">*</p>

  <p>Sıcak hava akımına kapılmış bir yaprak gibi, yukarıya doğru titreyerek yükseliyorum. Bedenimdeki tüm atomlar son sürat birbirinden uzaklaşıyor. Giderek hafifliyorum, yoğunluğum azalıyor ve genişliyorum... Genişliyorum... Dışarıya, güneşin içine doğru infilak ediyorum. Ben genişleyen bir evrenim, yukarıdaki sessiz denizde yüzüyorum. Önce küçücüğüm, sonra odayı, binayı, şehri, ülkeyi bedenimin içine alıyorum. Aşağıya baktığım vakit dünyanın görüntüsünü gizleyen gölgemi görebileceğimi bildiğim ana kadar genişlemeyi sürdürüyorum.</p>

  <p>Hafif ve duygudan arınmış bir durumdayım. Zamanın ve mekanın içinden süzülerek geçiyor ve genişliyorum.</p>

  <p>Sonra, uçan bir balığın denizin içinden fırlaması gibi, ben de varoluş kabuğunu kırmak üzere olduğumu anladığım anda, beni aşağıya doğru çeken gücün farkına varıyorum.</p>

  <p>Bu beni rahatsız ediyor. Silkinerek ondan kurtulmak istiyorum. Evrenle bütünleşmek üzereyken, bilincimin doruklarındaki fısıltıları duyuyorum. Beni aşağıdaki sonlu ve ölümlü dünyaya doğru çeken iplik öylesine ince ki...</p>

  <p>Genişleyen ruhum, dalgaların geriye çekilmesi gibi, yavaşça dünyevi boyutlarına geri dönüyor – isteyerek değil, çünkü ben kendimi kaybetmeyi yeğlerdim, ama beni aşağıya, kendime doğru, içime doğru çeken bir güç var ve bir an için kendimi yine koltuğun üzerinde buluyor ve farkındalığımın parmaklarını tenimin eldivenine geçiriyorum. Ve biliyorum ki istersem bu parmağımı oynatabilir veya o gözümü kırpabilirim – eğer istersem tabii. Ama ben hareket etmek istemiyorum. Hareket etmeyeceğim!</p>

  <p>Bekliyorum, kendimi açık tutuyorum, bu deneyin bir şeyler ifade ettiği kişilere karşı eylemsizim. Charlie, zihnimin üst perdesini yırtmamı istemiyor. Charlie benim bu perdenin ötesinde ne olduğunu bilmemi istemiyor.</p>

  <p>Tanrı’yı görmekten mi korkuyor?</p>

  <p>Yoksa hiçbir şey görmemekten mi?</p>

  <p>Burada öylece yatmış beklerken, öyle bir an geliyor ki, kendi <i>içimdeki ben</i> oluyorum ve yine bedenimle veya duyumsamalarımla ilgili tüm sezilerimi kaybediyorum. Charlie beni kendime doğru çekiyor. İçe doğru, görmeyi beceremeyen gözümün merkezinde kendisini çok yapraklı bir çiçeğe dönüştüren kırmızı noktaya bakıyorum – bu, benim bilinçaltımın özünün derinlerinde yatan pırıl pırıl, anafora kapılmış gibi dönen, ışıldayan bir çiçek...</p>

  <p>Büzülüyorum. Bu, bedenimdeki atomların birbirine yaklaşması ve daha yoğunlaşması gibi bir şey değil, bir tür füzyon – yani, özümdeki atomların mikro kozmosa karışması. Bir anda büyük bir ısı yayılacak ve gözleri kamaştıran dayanılması güç bir ışık oluşacak – cehennem içinde cehennem gibi – ama ben ışığa değil sadece çokluktan tekliğe doğru geçerken kendisini çoğaltmayan ve bölünmeyen o çiçeğe bakıyorum. O yanardöner çiçek bir an için, bir ipin ucunda fırıl fırıl dönen altın bir diske ve sonra da döne döne giden gökkuşağı baloncuklarına dönüşüyor ve nihayet ben tekrar her şeyin sessiz ve karanlık olduğu bir mağarada buluyorum kendimi. Islak labirentte beni tutacak... Beni kucaklayacak... Beni <i>kendi</i> içine çekecek o birini arayarak yüzüyorum.</p>

  <p>Yeniden başlayabileyim diye...</p>

  <p>Ve o özün içindeki ışığı yeniden görüyorum, mağaraların en karanlık olanının içinde – teleskopun ters tarafından bakarmış gibi – şimdi minicik ve çok uzaktaymış gibi görünen bir açıklık var. Parlak, göz kamaştırıcı ve yanardöner bir ışık bu... Ayrıca çok yapraklı o çiçeği de (bu, bilinçaltının girişine yakın bir yerde yüzer gibi süzülen, döne döne giden bir lotus) görüyorum. Eğer geri dönmeye ve içindeki ışığa kendimi atma cesaretim olursa, o mağaranın girişinde yanıtı bulacağım.</p>

  <p>Ama henüz değil!</p>

  <p>Korkuyorum. Hayattan veya ölümden veya hiçlikten değil, hiç var olmamışım gibi o ışığı harcamış olmaktan korkuyorum. Ve o açıklığın arasından süzülürken, beni mağaranın ağzına doğru güçlü dalga hareketleriyle ittiren çevremdeki o baskıyı hissediyorum.</p>

  <p>O açıklık öylesine küçük ki! Arasından geçemem!</p>

  <p>Ve aniden, bir güç beni duvardan duvara fırlatıyor ve gözlerimi patlatacak kadar aydınlık olan bir yere gelene kadar o açıklığın içinden beni itiyor. Bir kez daha, biliyorum ki kabuğumu kırıp o kutsal ışığa kavuşacağım. Ama bu benim dayanabileceğimden fazla. Şimdiye kadar bilmediğim türde bir acı çekiyorum. Üşüyorum, midem bulanıyor ve başımın üzerinde, sanki binlerce kuş kanat çırpıyormuş gibi müthiş bir uğultu var. Gözlerimi açıyorum, ama ışık o kadar yoğun ki, hiçbir şey göremiyorum. Ellerimle havayı kamçılıyorum, titriyorum ve çığlık atıyorum.</p>

  <p class="ortali2">*</p>

  <p>Bir elin beni sertçe ve ısrarla sarsmasıyla kendime geldim. Bu Dr. Strauss idi.</p>

  <p>Ben onun gözlerinin içine bakınca, “Tanrıya şükürler olsun,” dedi. “Beni çok endişelendirdin.”</p>

  <p>Başımı merak etmeyin der gibi salladım. “İyiyim.”</p>

  <p>“Sanırım bugünlük bu kadar yeter.”</p>

  <p>Ayağa kalktım ve uzaklık ve derinlik duygumu kaynana kadar ayakta sallandım. Oda gözüme çok küçük görünüyordu. “Sadece bugünlük değil,” dedim. “Sanırım bundan böyle seanslara katılmayacağım. Bu gördüklerimi tekrar görmek istemiyorum.”</p>

  <p>Keyfi kaçtı ama beni ikna etmeye çalışmadı. Şapkamı ve paltomu alıp dışarı çıktım.</p>

  <p>Ve şimdi – alevlerin arkasındaki kaya çıkıntısının üzerindeki gölgelerde Eflatun benimle alay ediyor:</p>

  <p>“... mağaradaki adamlar ona bakıp, gözleri olmadan yukarı çıktı ve gözleri olmadan geri geldi diyecekler...”</p>

  <p><br /></p>

  <p><i><b>Ekim 5 –</b></i> Oturup bu raporları teybe almak zor bir iş ve makine çalışırken zihnimi toparlayamıyorum. Gün boyu bu işi yapmayı erteliyorum, ama bunun ne kadar önemli olduğunu ve yapmam gerektiğini de biliyorum. Kendi kendime, oturup bir şeyler yazmazsam – herhangi bir şey – yemek yemeyeceğim dedim.</p>

  <p>Profesör Nemur bu sabah yine beni çağırdı. Daha önce aldığım testlere benzeyen bazı testler için laboratuvara gitmemi istedi. Önce bunun doğru bir şey olduğunu düşündüm, çünkü ne de olsa bana hâlâ bu iş için para ödüyorlardı ve kayıtların eksiksiz olması gerekiyordu, ama Beekman’a gelip de Burt’ün verdiği testleri alınca, bu işin bana fazla geleceğini anladım.</p>

  <p>İlk test kağıt üzerinde kalemle yapılan labirent testiydi. Bu testi kolaylıkla çözmeden önceki halimi ve Algernon’a karşı yarıştığım günleri hatırladım. Şimdi bu testi çok daha uzun bir sürede çözebildiğimi görüyordum. Burt test kağıdını almak için elini uzattığında, kağıdı parçalayıp çöp sepetine attım.</p>

  <p>“Bu kadar,” dedim “Bu labirentte koşmaktan yoruldum. Şimdi çıkmaz bir sokaktayım ve söylenebilecek tek şey bu.”</p>

  <p>Kaçarım diye korkuyordu, o yüzden beni yatıştırmaya girişti. “Tamam, Charlie. Rahat ol.”</p>

  <p>“Ne demek istiyorsun ‘rahat ol’ derken? Bunun nasıl bir şey olduğunu sen bilemezsin.”</p>

  <p>“Haklısın, ama tahmin edebilirim. Hiçbirimiz buna bayılıyor değiliz.”</p>

  <p>“Sempatini kendine sakla. Şimdi beni rahat bırak.”</p>

  <p>Utanmıştı, aslında onun bir suçu yoktu, ona karşı kaba davranan bendim. “İşi yüzüme gözüme bulaştırdığım için üzgünüm,” dedim. “İşler nasıl gidiyor? Tezini bitirdin mi bari?”</p>

  <p>Evet der gibi başını salladı. “Şubat ayında doktoramı alıyorum.”</p>

  <p>“Aferin sana.” Ona kızgın olmadığımı göstermek için omzuna bir şaplak attım. “Çalışmaya devam et. Eğitim gibisi var mı? Bak, biraz önce söylediklerimi unut. İstediğin başka bir şey varsa, onu da yaparım. Sadece labirent testleri olmasın – o kadar.”</p>

  <p>“Şey, Nemur bir Rorschach istiyordu.”</p>

  <p>“Derinlerde ne olup bittiğini anlamak için mi? Orada ne bulmayı umuyor ki?”</p>

  <p>Üzgün görünmüş olmalıydım, çünkü hemen geri adım attı. “Onu yapmak zorunda değiliz. Sen gönüllü olarak buradasın. Eğer istemezsen–”</p>

  <p>“Tamam, tamam. Yapalım. Kartları dağıt. Ama bana ne bulduğunu söyleme.”</p>

  <p>Söylemesi de gerekmiyordu.</p>

  <p>Rorschach testini, kağıtlarda ne gördüğünün değil, onlara nasıl tepki verdiğinin önemli olduğunu bilecek kadar iyi biliyordum. Oradaki şekilleri bütün olarak mı, parçalar halinde mi, yoksa sadece hareketsiz duran figürler olarak mı görüyordun, renkli noktalara dikkat ediyor muydun, yoksa onları yok mu sayıyordun, aklına çok fikir geliyor muydu, yoksa birkaç basmakalıp yanıtla işi geçiştiriyor muydun...</p>

  <p>“Bu test geçerli değil,” dedim. “Senin ne aradığını biliyorum. Zihnimle ilgili belirli bir resim yaratmak için ne tür yanıt vermem gerektiğini de... Bütün yapmam gereken...”</p>

  <p>Başını kaldırıp bana baktı, ne söyleyeceğimi bekleyerek.</p>

  <p>“Bütün yapmam gereken...”</p>

  <p>O anda başıma bir yumruk yemiş gibi oldum. Ne yapmam gerektiğini hatırlamıyordum. Zihnimin karatahtasında yazılı olan her şeyi apaçık görmek ama iş onları okumaya gelince bir bölümünün silindiğini, geri kalanının da bir anlam ifade etmediğini fark etmek gibi bir şeydi bu...</p>

  <p>Önce inanmak istemedim. Kartları panik içinde inceledim, öyle hızlı tarıyordum ki boğulacak gibi olmuştum. Kendilerini belli etsinler diye, içimden mürekkep lekelerini parçalamak geliyordu. O lekelerin içinde bir yerlerde kısa bir süre önce bildiğim yanıtlar yatıyordu. Aslında lekelerin içinde değil, zihnimin onlara şekil ve anlam verecek ve benim mührümü üzerlerine basacak olan bölümünde yatıyordu bu yanıtlar.</p>

  <p>Ve ben testi yapamadım. Ne söylemem gerektiğini hatırlayamadım. Hepsi kaybolup gitmişti.</p>

  <p>“Bu bir kadın...” dedim, “... Dizlerinin üzerine çökmüş, yerleri siliyor. Yani – hayır – bu elinde bıçak tutan bir erkek.” Ve bunları söylerken, ne söylediğimin farkına vararak başka bir yöne doğru kaymaya çalıştım. “İki kişi bir şeyi çekiştiriyor... Oyuncak bebek gibi bir şeyi... Her biri bir taraftan çekiştiriyor, bebek neredeyse ortadan bölünecek ve – hayır! – yani, bebeğin bir pencereden birbirine bakan iki yüzü var, ve–”</p>

  <p>Kartları masanın üstünden süpürerek ayağa kalktım.</p>

  <p>“Artık test mest yok. Daha fazla test almak istemiyorum.”</p>

  <p>“Tamam, Charlie. Bugünlük burada bırakalım.”</p>

  <p>“Bugünlük filan değil. Buraya bir daha gelmeyeceğim. Bende geri kalan neye ihtiyacınız varsa, ilerleme raporlarından elde edebilirsiniz. Bu labirentlerde koşturmaktan yoruldum. Artık bir kobay değilim. Sizin için yeterince çalıştım. Şimdi artık yalnız bırakılmak istiyorum.”</p>

  <p>“Tamam, Charlie. Anlıyorum.”</p>

  <p>“Hayır, anlamıyorsun, çünkü bu senin başına gelen bir şey değil ve beni kimse anlayamaz. Seni suçluyor değilim. Senin yapman gereken bir işin var ve alman gereken bir doktoran... ve – ah, evet, bana söyleme, sen bu sevgisiz kalmış insanlığın içinde senin de olduğunu biliyorum, ama senin de yaşanacak bir hayatın var ve biz ikimiz aynı düzeydeki iki insan değiliz. Ben yukarıya doğru tırmanırken senin bulunduğun katı geçtim ve şimdi de aşağı inerken geçiyorum ve bu asansöre bir kez daha bineceğimi hiç sanmıyorum. Onun için, istersen seninle hemen burada ve şimdi vedalaşalım.”</p>

  <p>“Konuşman gerekmez mi, örneğin Dr.–”</p>

  <p>“Benim için sen herkese veda et, olur mu? Onların hiçbiriyle tekrar yüz yüze gelmek istemiyorum.”</p>

  <p>Başka bir şey söylemesine veya beni durdurmaya çalışmasına fırsat vermeden, laboratuvardan çıktım, aşağıya giden asansörü yakaladım ve Beekman’dan son kez ayrıldım.</p>

  <p><br /></p>

  <p><i><b>Ekim 7 –</b></i> Strauss bu sabah beni yeniden görmeye çalıştı, ama kapıyı açmadım. Şimdi kendi başıma kalmak istiyorum.</p>

  <p>Birkaç ay önce okuduğunuz ve keyif aldığınız bir kitabı elinize alıp da, hiçbir şey hatırlamadığınızı fark etmek çok tuhaf bir duygu... Milton’ın ne kadar muhteşem olduğunu düşündüğümü hatırlıyorum. <i>Kayıp Cennet</i>’i elime aldığımda sadece Adem ile Havva’yı ve Bilgi Ağacı’nı hatırlıyordum, ama bunların ne anlama geldiğini çıkaramıyordum.</p>

  <p>Ayağa kalkıp gözlerimi kapadım ve Charlie’yi – kendimi – gördüm. Altı veya yedi yaşlarındaydı, önünde bir ders kitabı masada oturmuş, okumaya çalışıyor, annesinin – annemin – yanında, sözcükleri durmadan tekrar ediyordu...</p>

  <p><br /></p>

  <p>“Bir daha dene.”</p>

  <p>“<i>Jack’e bak. Jack koşuyor. BakJack bak.</i>”</p>

  <p>“Hayır! <i>Bak</i> Jack <i>bak</i>, değil! <i>Koş</i> Jack <i>koş</i>, olacak!” Bir yandan da yerleri ovmaktan kabalaşmış parmağıyla sözcüklerin üstüne basıyor.</p>

  <p>“<i>Jack’e bak. Bak Jack koşuyor. Koş Jack bak.</i>”</p>

  <p>“Hayır! Hiç gayret göstermiyorsun. Yeniden yap.”</p>

  <p><i>Yeniden yap... Yeniden yap... Yeniden yap...</i></p>

  <p>“Çocuğu rahat bırak. Onu korkutuyorsun.”</p>

  <p>“Öğrenmesi gerek. Derslere kendisini vermeyecek kadar tembel.”</p>

  <p><i>Koş Jack koş... Koş Jack koş... Koş Jack koş... Koş Jack koş...</i></p>

  <p>“O diğer çocuklar kadar hızlı öğrenemiyor. Ona zaman tanıman gerek.”</p>

  <p>“O normal. Onun hiçbir sorunu yok. Sadece tembel o. Öğrenene kadar canını çıkaracağım onun.”</p>

  <p><i>Koş Jack koş... Koş Jack koş... Koş Jack koş... Koş Jack koş...</i></p>

  <p>Sonra başını masadan kaldırıyor, o anda Charlie’nin gözlerinden kendimi görür gibi oluyorum. Elimde <i>Kayıp Cennet</i> var ve ikiye bölmek ister gibi, kitabın cildini iki elimle bastırarak kırmakta olduğumu fark ediyorum. Arka kapağı koparıyorum, birkaç sayfayı yırtıyor, onları ve kitabı odanın kırık plakların durduğu köşesine fırlatıyorum. Kitabı ve ne söylediklerini anlamadığım için bana gülen, yırttığım o beyaz dillerini orada yatarken bırakıyorum.</p>

  <p>Öğrenmiş olduğum şeylerin hiç olmazsa bazılarını aklımda tutmaya çalışmalıyım. Lütfen Tanrım, onların hepsini elimden alma.</p>

  <p><br /></p>

  <p><i><b>Ekim 10 –</b></i> Genellikle geceleri yürüyüşe çıkıyor ve şehirde aylak aylak dolaşıyorum. Neden öyle yaptığımı bilmiyorum. İnsan yüzü görmek için sanırım. Dün gece nerede yaşadığımı hatırlayamadım. Bir polis memuru alıp beni eve götürdü. Bunları daha önce de – uzun zaman önce – yaşamış olduğum gibi tuhaf bir his var içimde. İçimden bunları yazmak gelmiyor ama kendime bütün dünyada bunları yaşayan ve anlatabilecek durumda olan tek kişinin ben olduğumu söylüyorum.</p>

  <p>Yürümek yerine havada süzülüyordum, hiçbir yer çok net ve berrak değildi, sanki her şeyin üzeri gri bir örtüyle kaplıydı. Bana neler olduğunu biliyorum, ama elimden bir şey gelmiyor, yapabileceğim bir şey yok. Yürüyorum veya kaldırımın üzerinde durup insanların gidip gelmesini izliyorum. Bazıları dönüp bana bakıyor, bazıları ise ilgilenmiyor ama kimse bir şey söylemiyor – sadece bir gece bir adam yanıma gelip bir kız isteyip istemediğimi sordu. Beni bir yere götürdü. Önce on dolar istedi, parayı ona verdim, ama adam ortadan kayboldu ve bir daha geri gelmedi.</p>

  <p>Sonra, ne kadar aptal olduğumu hatırladım.</p>

  <p><br /></p>

  <p><i><b>Ekim 11 –</b></i> Bu sabah evime geldiğimde Alice’i koltuğun üzerinde uyurken buldum. Her yer temizlenmişti ve ilk başta yanlış yere girdiğimi sandım, ama sonra odanın köşesindeki kırık plaklara, yırttığım sayfalara ve basılı notalara dokunmamış olduğunu fark ettim. Yürürken zemin gıcırdadı, o da uyandı ve bana baktı.</p>

  <p>“Merhaba,” dedi. “Amma da gece kuşusun.”</p>

  <p>“Gece kuşu filan değilim. Daha çok, nesli tükenmiş bir kuşum. Aptal bir Dodo kuşu. Buraya nasıl girdin?”</p>

  <p>“Yangın merdiveninden. Fay’in evinden. Seni sormak için onu aradım, o da seni merak ettiğini söyledi. Tuhaf davranıyormuşsun – apartmanda sorun yaratıyormuşsun. O yüzden gelip bir kendimi göstereyim dedim. Ortalığı biraz düzelttim. Umarım senin için bir sakıncası yoktur.”</p>

  <p>“Sakıncası var... Hem de çok. Kimsenin buralara gelip de bana acımasını istemiyorum.”</p>

  <p>Saçını taramak için aynanın önüne geçti. “Buraya sana acıdığım için gelmedim. Kendime acıdığım için geldim.”</p>

  <p>“Bu ne anlama geliyor?”</p>

  <p>“Herhangi bir anlama gelmiyor,” diye omuzlarını silkti. “Öyle, işte – şiirlerde olduğu gibi... Seni görmek istedim.”</p>

  <p>“Hayvanat bahçesinde bir sorun mu var?”</p>

  <p>“Bırak şimdi bunları, Charlie. Benimle düello yapma. Beni gelip al diye çok uzun bir süre bekledim. Sonunda, ben sana gelmeye karar verdim.”</p>

  <p>“Neden?”</p>

  <p>“Çünkü hâlâ vaktimiz var. Ve ben bu süreyi seninle geçirmek istiyorum.”</p>

  <p>“Bu bir şarkı sözü mü?”</p>

  <p>“Charlie, lütfen bana gülme.”</p>

  <p>“Gülmüyorum. Ama ben artık kimseyle vakit geçirecek durumda değilim – sadece kendime yetecek kadar vaktim var.”</p>

  <p>“Tamamen kendi başına kalmak istediğine inanamıyorum.”</p>

  <p>“Ama öyle istiyorum.”</p>

  <p>“Ara vermeden önce birlikte biraz vakit geçirmiştik. Konuşacak konularımız vardı, birlikte yapabildiğimiz şeyler vardı. Çok uzun süreli olmadı belki ama güzeldi. Bak, başına bunların gelebileceğini biliyorduk. Bu bir sır değildi. Ben bir yere gitmedim, Charlie. Seni bekliyordum. Şimdi, seninle hemen hemen aynı düzeydeyiz, değil mi?”</p>

  <p>Birden odanın içinde fırtına gibi esmeye başladım. “Bu delice bir şey... Olsun diye dört gözle bekleyebileceğimiz hiçbir şey yok. Ben geleceği düşünemiyorum – sadece geçmişi düşünebiliyorum. Birkaç ay, hafta, gün içinde – lanet olsun, bunu kim bilebilir ki – Warren’a geri gideceğim. Oraya giderken de mi arkamdan geleceksin?”</p>

  <p>“Hayır,” diye kabul etti, “seni belki de orada ziyaret bile etmeyeceğim. Sen Warren’a gittikten sonra, seni unutmak için elimden geleni yapacağım. Başka türlü davranacakmışım gibi rol yapamam. Ama sen gidene kadar, ikimizin de yalnız kalması için bir neden yok.”</p>

  <p>Bir şey söylememe fırsat vermeden beni öptü. Koltukda yanımda otururken bekledim. Başını göğsüme yaslamıştı, buna rağmen bana o panik hissi gelmedi. Alice bir kadındı, ama belki de Charlie bu kadının annesi veya kardeşi olmadığını şimdi anlıyordu.</p>

  <p>Bir krizi atlatmış olmanın verdiği rahatlıkla, derin bir nefes aldım çünkü beni tutan bir şey kalmamıştı artık. Korkmanın veya korkuyormuş gibi davranmanın zamanı değildi, çünkü başka hiçbir kişiyle Alice’le olduğu gibi olmayacaktı. Bütün engeller ortadan kalkmıştı. Onun bana verdiği ip yumağını çözmüş ve beni beklemekte olduğu labirentin içinde yolumu bulmuştum. Onu bedenimden daha çok seviyordum.</p>

  <p>Aşkın gizemini anladığımı söyleyemem, ama bu yaşadığım şey, bir kadının bedenini kullanmanın da ötesindeydi. Dünyanın yukarılarına kaldırılmak, korkuyu ve ıstırabı aşmak ve kendimden daha büyük olan bir şeyin parçası olmaktı bu. Kendi zihnimin karanlık hücresinden çıkarılmış ve başka birisiyle bir bütün haline getirilmiştim – o gün terapi seansında yaşadığıma benzer bir deneyimdi bu. Evrenin dışına – evrenin ötesine – doğru attığım ilk adımdı, çünkü evrenle birlikte ve onun içinde, insan ruhunu yeniden yaratmak ve sonsuza dek yaşatmak için Alice’le birleşmiştik. Dışa doğru infilak ederek genişliyor, sonra büzülerek içe doğru biçimleniyorduk. Bu varoluşun – gece ve gündüz nefes alıp vermenin ve kalp atışlarının – ritmiydi ve bedenlerimizin ritmiyle birleşip zihnimde yankı buluyordu. Her şey o terapi seansında gördüğüm ve yaşadığım gibiydi. Zihnimdeki o gri, kasvetli örtü kalkmış ve beynimin içine deler gibi bir ışık girmişti (ışığın insanın gözlerini kör etmesi ne kadar tuhaf!) ve bedenimi özümseyen o muhteşem denizin içinde tuhaf bir şekilde vaftiz edilmiş, yıkanmıştım. Benim bedenim vermenin, onunki ise almanın verdiği zevkle titremişti.</p>

  <p>İşte, tam böyle sevmiştik birbirimizi, gece sessiz bir gündüze dönüşene kadar. Onun yanında yatarken, fiziki aşkın, birbirimizin kollarında olmanın ve bir şeyler alıp vermenin ne kadar önemli olduğunu görebiliyordum. Evren infilak ediyordu, her bir zerrecik birbirinden koparak – bir bebeğin annesinin rahminden koptuğu, dostların birbirinden ayrıldığı ve herkesin kendi yoluna koyulup hedef kutusu olan ölümün kucağına doğru tek başına gittiği gibi – bizi karanlık ve yalnız bir mekana fırlatıyor, bizi sonsuza dek birbirimizden ayırıyordu.</p>

  <p>Bu birbiriyle kaynaşmanın ve birbirini tutmanın denge ağırlığıydı. Bir gemideki insanlar bir fırtına esnasında nasıl ki denize düşmemek için birbirlerinin ellerine yapışırlarsa, bedenlerimiz de hiçliğe doğru süpürülmemek için beşer zincirinin bir halkasını oluşturmak üzere birleşmiş ve kaynaşmıştı.</p>

  <p>Uykuya dalmadan az önce, bunun Fay’le birlikte nasıl olduğunu hatırlayarak gülümsedim. Çok kolay olmasına şaşmamak gerekirdi, çünkü onunla yaşadığım sadece fiziksel bir olaydı. Ama Alice’le olan gizemin ta kendisiydi.</p>

  <p>Eğilerek onun gözlerinin üzerinden öptüm.</p>

  <p>Alice şimdi benimle ilgili olan her şeyi biliyor ve birlikteliğimizin kısa süreli olacağı gerçeğini kabul ediyor. Ona gitmesini söyleyeceğim vakit gitmeyi de kabul etti. Bunu düşünmek bile bana acı veriyor, ama bizim yaşadığımız, pek çok kişinin bütün ömürleri boyunca yaşadıklarından çok daha fazla.</p>

  <p><br /></p>

  <p><i><b>Ekim 14 –</b></i> Sabahları uyandığımda, nerede olduğumu ve burada ne yaptığımı bilmiyorum, ama sonra onun yanımda olduğunu görüyor ve hatırlıyorum. Bana bir şeyler olduğu vakit o bunu hissediyor ve evin içinde sessizce dolanıyor, kahvaltı hazırlıyor, ortalığı temizliyor veya hiçbir şey sormadan dışarı çıkıp beni kendimle baş başa bırakıyor.</p>

  <p>Bu akşam birlikte bir konsere gittik, ama ben sıkıldım ve yarısında kalkmak zorunda kaldık. Dikkatimi fazla odaklayamıyorum artık. Bu konsere de Stravinsky’yi sevdiğim için gitmiştim ama artık onun için bile sabrım yok.</p>

  <p>Alice’in burada benim yanımda olmasının tek kötü tarafı, mücadele etmek gerektiğini hissetmem. Zamanı durdurmak, kendimi bu zeka düzeyinde dondurmak ve Alice’in gitmesine asla izin vermemek istiyorum.</p>

  <p><br /></p>

  <p><i><b>Ekim 17 –</b></i> Neden hatırlayamıyorum? Bu miskinliğe karşı koymaya çalışmalıyım. Alice günlerce yataktan çıkmadığımı, kim ve nerede olduğumu bilmediğimi söylüyor. Sonra her şey geri geliyor, onu tanıyorum ve neler olup bittiğini hatırlıyorum. Bu bir tür bellek kaybı fügü... İkinci çocukluk semptomları – nasıl diyorlar? – bunaklık mı? Onun yavaş yavaş geldiğini görebiliyorum.</p>

  <p>Her şey aslında o kadar haince mantıklı ki, zihindeki tüm işlemlerin hızlanmasıyla ilgili bir durum bu. Çok süratle çok şey öğrenmiştim ve şimdi de zihnim aynı hızla kötüleşiyor. Buna izin vermesem ne olur? Onunla kavga etsem? Warren’daki onca insanı bir düşünün. Onların bomboş gülümsemelerini, yüzlerindeki anlamsız ifadeleri ve herkesin onlara gülmesini...</p>

  <p>Küçük Charlie Gordon pencereden bana bakıyor – bekliyor. Lütfen. Yine olmasın bu...</p>

  <p><br /></p>

  <p><i><b>Ekim 18 –</b></i> Yakın tarihlerde öğrendiğim şeyleri unutuyorum. Bu durum, klasik kalıplara uyuyor gibi görünüyor, çünkü en son öğrendiklerim ilk unuttuklarım oluyor. Yoksa bu yeni bir kalıp mı? Bir bakıp araştırmam gerek.</p>

  <p><i>Algernon-Charlie Efekti</i> başlıklı yazımı yeniden okudum ve bunu kendim yazmış olmama rağmen, bana nedense başkası yazmış gibi geliyor. Çoğunu anlamıyorum bile.</p>

  <p>Ama neden bu kadar tedirginim? Hem de Alice bana o kadar iyi davranırken? Evi tertemiz ve düzenli tutuyor, eşyalarımı yerli yerine koyuyor, bulaşıkları yıkıyor, yerleri fırçalıyor. Bu sabah ona öyle bağırmamalıydım, çünkü onu ağlattım ve ben böyle olmasını istemiyordum. Ama o da, o kırık plakları, nota kağıtlarını ve kitabı yerden kaldırıp, düzenli bir şekilde o kutunun içine koymamalıydı. Öyle yapması beni çileden çıkardı. Kimsenin onların bir tekine bile dokunmasını istemiyorum. Onların bir köşede yığın halinde durmasını istiyorum. Onların bana geride neler bıraktığımı hatırlatmasını istiyorum. Kutuya bir tekme attım ve bütün içindekileri yere saçtım ve ona onları oldukları yerde bırakmasını söyledim.</p>

  <p>Aptalca bir davranış bu... Bir sebebi de yok. Sanırım onun bunları saklamamı aptalca bulmuş olduğunu düşündüğüm ve aptalca bulduğunu bana söylememiş olması yüzünden ona kızdım. Ama o, bu davranışımın çok normal olduğunu söyledi, sürekli huyuma suyuma gidiyor ve tüm kaprislerime boyun eğiyor. O kutuyu görünce Warren’daki o çocuğu ve onun yaptığı o berbat lambayı hatırladım. Hepimiz nasıl da onun gönlünü yapmak için, çok harika bir şey üretmiş gibi davranmıştık...</p>

  <p>Şimdi Alice’in bana yaptığı da aynı şeydi ve ben buna tahammül edemiyordum.</p>

  <p>Yatak odasına gidip orada ağlayınca, kendimi kötü hissettim ve ona bütün hatanın bende olduğunu söyledim. Onun gibi iyi birini ben hak etmiyorum. Neden ona olan sevgimi sürdürmeye yetecek kadar kendime hakim olmayı beceremiyorum? Sadece yetecek kadar.</p>

  <p><br /></p>

  <p><i><b>Ekim 19 –</b></i> Motor sistemi aktivitem bozuldu. Sürekli tökezliyor ve elimdeki şeyleri yere düşürüyorum. Önce, bunun benden kaynaklandığını anlamadım. Alice’in eşyaların yerini değiştirdiğini düşündüm. Çöp sepeti hep ayağıma takılıyordu, sandalyeler de... Ve ben Alice’in onların yerini değiştirdiğini sanıyordum.</p>

  <p>Şimdi anlıyorum ki, koordinasyonum kötüleşmiş. İşlerimi doğru yapabilmek için yavaş haraket etmem gerekiyor. Yazı yazmak da giderek zorlaşıyor. Neden durmadan Alice’e kabahat buluyorum ki? Ve o neden benimle münakaşa etmiyor? Bu beni daha da rahatsız ediyor, çünkü gözlerinde bir acıma ifadesi görüyorum.</p>

  <p>Artık bana tek keyif veren şey TV. Günün çoğunu bilgi yarışmalarını, eski filmleri, pembe dizileri ve hatta çocuk programlarını ve çizgi filmleri seyrederek geçiriyorum. Sonra, elim varıp da televizyonu bir türlü kapatamıyorum. Gece geç vakitlere kadar eski filmleri, korku filmlerini, geç vakit şovlarını izliyorum. Hatta televizyon kanalı kapanmadan önceki kısa vaazı ve arka planda bayrağımız dalgalanırken çalan ulusal marşı bile dinliyorum. Sonunda, kanalın ayar resmi çıkıyor ve küçük kare pencereden, kapanmayan gözüyle bana bakmaya başlıyor...</p>

  <p>Hayata neden hep bir pencereden baktığımı bir anlasam...</p>

  <p>Ve bütün programlar bittikten sonra, içimdeki çocuğa hitap eden ve hiçbir şekilde dürüst olmayan bu haysiyetsiz şeylerle zihnimi zehirlediğim için kendimden iğreniyorum, çünkü okumak, yazmak ve düşünmek için geriye o kadar az vakit kalıyor ki... Özellikle de, içimdeki çocuğun benim zihnimi geri almak istediğini çok iyi bildiğim için...</p>

  <p>Bütün bunları biliyorum ama Alice bana vaktimi ziyan etmememi söylediğinde, sinirleniyorum ve beni yalnız bırakmasını söylüyorum.</p>

  <p>Bana öyle geliyor ki, bu programları, düşünmekten kaçtığım ve fırını, annemi, babamı ve Norma’yı hatırlamak istemediğim için seyrediyorum. Ben geçmişle ilgili hiçbir şeyi hatırlamak istemiyorum.</p>

  <p>Bugün korkunç bir şok yaşadım. Kendi yazımda neler yazdığımı görmek ve yazdıklarımı daha iyi anlayabilmek amacıyla, araştırmamda kullandığım Krueger’in Über Psychische Ganzheit adlı makalesinin bir kopyasını almıştım. Önce, gözlerimde bir sorun olduğunu sandım. Sonra artık Almanca okuyamadığımı fark ettim. Kendimi, bildiğim diğer dillerde de sınadım. Hepsi gitmişti.</p>

  <p><br /></p>

  <p><i><b>Ekim 21 –</b></i> Alice gitti. Bir bakayım hatırlayabilecek miyim? Sanırım, her şey onun böyle bir rezalet içinde, bu yırtık kitaplarla, kağıtlarla ve yerlerdeki kırık plaklarla birlikte yaşayamayacağını söylemesiyle başladı.</p>

  <p>“Her şeyi olduğu gibi bırak,” diye onu ikaz ettim.</p>

  <p>“Neden böyle yaşamak istiyorsun?”</p>

  <p>“Her şeyin benim onları koyduğum yerde olmasını istiyorum. Her şeyi bir bakışta görmek istiyorum. İçinde, göremediğin ve kontrol edemediğin bir şeylerin olmasının ve her şeyin parmaklarının arasından kayıp gitmesinin ne demek olduğunu sen bilemezsin.”</p>

  <p>“Haklısın. Sende olup biten şeyleri anlayabileceğimi zaten hiçbir zaman söylememiştim. Ne benim için fazla zeki olduğun vakit, ne de şimdi. Ama sana bir şey söyleyeyim. Sen ameliyat olmadan önce böyle değildin. Kendi pisliğinin içinde yuvarlanmıyordun ve kendine böyle acımıyordun. Zihnini gece gündüz televizyon karşısında zehirlemiyordun, insanlara şarlamıyor, onları terslemiyordun. Sende, sana saygı duymamıza neden olan bir şey vardı – evet, o halinle bile. Sende hiçbir düşük zekalıda daha önce görmediğim bir şey vardı.”</p>

  <p>“Deneyden dolayı pişmanlık duymuyorum.”</p>

  <p>“Ben de, ama sen eskiden sahip olduğun bir şeyi kaybettin. Senin bir gülümsemen vardı...”</p>

  <p>“Boş ve anlamsız bir gülümseme...”</p>

  <p>“Hayır, sıcacık, gerçek bir gülümseme, çünkü sen insanların seni sevmesini istiyordun.”</p>

  <p>“Ve onlar hep benimle dalga geçtiler, bana hep güldüler.”</p>

  <p>“Evet, ama onların neden güldüğünü bilmesen de, güldüklerine göre seni seveceklerini düşünüyordun. Ve sen onların seni sevmesini istiyordun. Onlarla birlikte kendine güldüğünde bile bir çocuk gibi davranıyordun.”</p>

  <p>“Özür dilerim ama içimden kendime gülmek artık hiç gelmiyor.”</p>

  <p>Ağlamamak için kendisini güç tutuyordu. Sanırım ben onu ağlatmak istiyordum. “Belki de öğrenmek benim için o yüzden o kadar önemliydi. Böylece insanların beni sevmesini sağlayabilirdim. Dostlar edinebilirdim. İşte, bunlara gülünür, öyle değil mi?”</p>

  <p>“Bu, yüksek zeka düzeyine sahip olmaktan daha öte bir şey.”</p>

  <p>Bu beni öfkelendirdi. Muhtemelen onun nereye varmak istediğini anlamadığım için kızmıştım. Alice her geçen gün giderek daha muğlak oluyor ve ne demek istediğini açık açık söylemiyordu. Sürekli imalar yapıyordu. Hep dolaylı konuşuyor ve ne düşündüğünü benim anlamamı bekliyordu. Ve ben onu dinliyor ve söylediklerini anlamış gibi yapıyordum ama konuyu hiç takip edemediğimi anlamasından içten içe çok korkuyordum.</p>

  <p>“Sanırım senin için gitme vakti geldi.”</p>

  <p>Yüzü kıpkırmızı kesildi. “Henüz değil, Charlie. Henüz vakit gelmedi. Beni gönderme.”</p>

  <p>“İşimi zorlaştırıyorsun. Beni artık çok aşan bazı şeyleri anlayabiliyormuşum ve yapabiliyormuşum gibi davranıyorsun. Beni zorluyorsun. Tıpkı annem gibi...”</p>

  <p>“Bu doğru değil...”</p>

  <p>“Yaptığın her şey bunu gösteriyor. Döküp saçtığın şeyleri toparlaman ve ortalığı temizlemen, beni yeniden okumaya teşvik edeceğini sandığın kitapları etrafta bırakman, yeniden düşünmemi sağlamak için haberlerden bahis açman... Sen önemli değil diyorsun ama yaptığın her şey yaşadıklarımızın ne kadar önemli olduğunu gösteriyor. Sen her zaman bir öğretmensin. Ben konserlere, müzelere veya yabancı filmlere gitmek veya beni hayat veya kendim hakkında düşünmeye zorlayacak hiçbir şey yapmak istemiyorum.”</p>

  <p>“Charlie–”</p>

  <p>“Sadece yalnız bırak beni... Ben kendim değilim. Paramparça oluyorum ve seni burada istemiyorum.”</p>

  <p>İşte bu onu ağlatmaya yetti. Bugün öğleden sonra eşyalarını topladı ve gitti. Ev şimdi çok sessiz ve bomboş.</p>

  <p><br /></p>

  <p><i><b>Ekim 25 –</b></i> Kötüleşme artıyor. Daktiloyla yazmayı bıraktım. Koordinasyonum çok kötü. Bundan böyle bu raporları elle yazmak zorunda kalacağım.</p>

  <p>Alice’in söylediklerini epeyce düşündüm ve aniden, eskileri unutsam da, okumaya ve <i>yeni</i> şeyler öğrenmeye devam edersem, zekamın bir kısmını muhafaza etmeyi başarabileceğim kafama dank etti. Şu anda aşağıya inen bir asansördeydim. Böylece durup beklediğim takdirde er geç en aşağıya kadar inecektim, ama yukarıya doğru koşarsam belki de ayrı yerde kalmam mümkün olabilirdi. Önemli olan şey, ne olursa olsun yukarıya doğru koşmaya devam etmekti.</p>

  <p>O yüzden kütüphaneye gittim ve okumak için sürüyle kitap aldım. Kitapların çoğu benim için çok ağır ama umurumda bile değil. Okumaya devam ettiğim müddetçe, yeni şeyler öğreneceğim ve okumayı unutmayacağım. Benim için şu anda en önemli olan şey bu. Okumaya devam edersem, belki eski durumumu koruyabilirim.</p>

  <p>Alice’in gittiği günün ertesinde Dr. Strauss geldi, sanırım Alice ona benden bahsetmiş olmalı. Benden sadece ilerleme raporlarını istediğini söyledi ama ben de ona onları sonra göndereceğimi söyledim. Onun buraya gelmesini istemiyorum. Ona benim için endişelenmesine gerek olmadığını, çünkü kendime bakamayacağımı düşündüğüm anda bir trene atlayıp Warren’a gideceğimi söyledim.</p>

  <p>Vakit geldiğinde oraya tek başıma gitmek istediğimi de söyledim.</p>

  <p>Fay ile konuşmayı denedim, ama onun benden korktuğunu seziyorum. Benim delirdiğimi sanıyor galiba. Dün gece eve yine birisiyle geldi – adam çok genç görünüyordu.</p>

  <p>Bu sabah ev sahibesi Bayan Mooney bir tas tavuk suyuna çorba ve biraz da tavuk getirdi. Beni yoklamak ve nasıl olduğumu görmek istiyormuş. Ona, evde çok yemek olduğunu söyledim ama onları yine de bıraktı. Çok lezzetliydiler. Bana yemek getirmeyi kendisinin akıl ettiğini söyledi ama ben buna inanacak kadar aptallaşmadım henüz. Beni yoklamasını ve nasıl olduğuma bakmasını ona mutlaka ya Alice veya Strauss söylemiştir. Bayan Mooney İrlandalı aksanlı, yaşlı ve hoş bir kadın ve apartmanda oturanlar hakkında konuşmaya bayılıyor. Benim dairemde yerlerdeki rezaleti görünce de hiç sesini çıkarmadı. Sanırım, o açıdan da onunla anlaşabilirim.</p>

  <p><br /></p>

  <p><i><b>Kasım 1 –</b></i> Son kez yazmaya cesaret ettiğimden beri bir hafta geçti. Vaktin nasıl geçtiğini hiç anlamıyorum. Bugün Pazar, onu biliyorum çünkü pencereden baktığımda insanların sokağın karşı tarafındaki kiliseye gittiklerini görebiliyorum. Bütün hafta boyunca yataktan çıkmamış olmalıyım ama Bayan Mooney’in birkaç kez yemek getirdiğini ve hasta olup olmadığımı sorduğunu hatırlıyorum.</p>

  <p>Ben ne olacağım? Buralarda tek başıma kalıp pencereden dışarısını seyretmeyi ne kadar sürdürebilirim? Kendimi tutmalıyım. Bir şeyler yapmam gerektiğini kendime söyleyip duruyorum ama sonra unutuyorum veya yapacağımı söylediğim şeyleri yapmamak daha kolayıma gidiyor.</p>

  <p>Kütüphaneden aldığım kitapların bazıları hala bende ama bazıları benim için çok ağır. Şu sıralarda birçok polisiye roman, eski zamanlarda yaşamış krallar ve kraliçelerle ilgili şeyler okuyorum. Kendisini şövalye zanneden ve yaşlı bir at ve bir dostuyla birlikte yola çıkan bir adamla ilgili bir roman okuyorum. Ama adam ne yaparsa yapsın, sonunda hep birileri onu dövüp canını yakıyor. Yeldeğirmenlerinin canavar olduğunu düşündüğünde olduğu gibi. Önce bu kitabın aptalca olduğunu düşündüm çünkü eğer deli değilse yeldeğirmenlerinin canavar olmadığını büyücü ve büyülü şato diye bir şey olmadığını anlardı ama sonra hatırladım ki bunun arkasında anlatılmak istenen başka birşey var. Hikayede açık açık anlatılmıyor sadece ima ediliyor. Başka anlama gelen şeyler de var yani. Ama bunların ne olduğunu bilmiyorum. Bu beni kızdırdı çünkü eskiden ben bunları biliyordum. Her gün okumaya ve yeni şeyler öğrenmeye devam ediyorum ve bunun işe yarayacağından eminim.</p>

  <p>Bana neler olduğunu anlamaları için bundan önce bazı ilerleme raporlarını yazmam gerekiyordu. Ama yazmak bana daha zor geliyor. Basit sözcükler için bile sözlüğe bakmam gerekiyor ve bu da kendime öfke duymama neden oluyor.</p>

  <p><br /></p>

  <p><i><b>Kasım 2 –</b></i> Dünkü raporlarda sokağın karşı tarafındaki binanın alt katında oturan kadından bahsetmeyi unuttum. Geçen hafta onu mutfak penceremden görmüştüm. Adını bilmiyorum, üst tarafının nasıl göründüğünüde bilmiyorum ama her gece saat onbire doru banyo yapmak için banyosuna giriyor. Perdesini hiç çekmiyor ve ışıkları kapatırsam kurulanmak için çıktığında onun boynundan aşağsını olduğu gibi penceremden görebiliyorum.</p>

  <p>Onu görmek beni heyecanlandırıyor, ama kadın ışıklarını kapatınca kendimi terkedilmiş ve yalnız hissediyorum. Keşke onun neye benzediğini görebilseydim, yani güzelini çirkinmi diye. Biliyorum bir kadını o şekilde seyretmek doru değil ama kendimi engelleyemiyorum. Ayrıca benim onu seyrettiğimi bilmediğine göre ne farkederki.</p>

  <p>Saat neredeyse onbir oldu. Onun banyo vakti geldi. Gidip seyretsem iyi olacak...</p>

  <p><br /></p>

  <p><i><b>Kas 5 –</b></i> Bayan Mooney beni çok merak etmiş. Bütün gün yatmam ve hiçbir şey yapmamam ona evden atmadan önce oğlunun halini hatırlatıyomuş. Boş gezenlerden hoşlanmıyomuş. Eğer hastaysam o zaman başkaymış ama tembellikten yapıyosam o zaman işe yaramaz biriymişim. Ona ben galiba hastayım dedim.</p>

  <p>Hergün biraz okumaya çalışıyorum genellikle hikayeler ama bazende aynı şeyi tekrar tekrar okumam gerekiyo çünkü ne anlattığını anlamıyorum. Ve yazmakda zor bir şey. Bütün sözcükleri sözlükten bakmam gerek ama hep okadar yorgunumki.</p>

  <p>Sonra aklıma geldi zor ve uzun sözcükler yerine sadece kısa olanları kullanayım diye. Bu insana zaman kazandırıyor. Dışarıda hava soğumaya başladı ama ben Algernonun mezarına hala çiçek koyuyorum. Bayan Mooney bir farenin mezarına çiçek koymak aptallık diyor ama ona Algernonun özel bir fare olduğunu söyledim.</p>

  <p>Koridorun karşı tarafında oturan Fayi ziyaret etmeye gittim. Ama bana buradan git ve bir daha gelme dedi. Kapısına yeni bir kilit koymuş.</p>

  <p><br /></p>

  <p><i><b>Kas 9 –</b></i> Yine Pazar. Kendimi meşgul etcek bir şeyim kalmadı çünkü TV bozuldu ve bende onu tamir ettirmeyi unutuyorum. Kolejden gelen bu ayki çeki kaybettim sanırım. Hiç hatırlamıyorum.</p>

  <p>Başım çok ağırıyor ve aspirininde pek faydası olmuyo. Bayan Mooney benim şimdi gerçekten hasta olduğuma inanıyo ve benim için çok üzülüyo. Birisi hasta olduğu vakit o çok muteşem bir kadın. Şimdi dışarısı çok soğuk olmaya başladı oyüzden iki kazak birden giyorum.</p>

  <p>Yolun karşı tarafındaki bayan şimdi perdeyi çekiyo, oyüzden onu artık seyredemiyorum. Ne şans.</p>

  <p><br /></p>

  <p><i><b>Kas 10 –</b></i> Bayan Mooney beni görsün diye acayip bi doktor çağırmış. Ölücem diye korkmuş. Doktora okadarda hasta değilim dedim sadece bazen onu bunu unutuyorum. Bana arkadaşların ve ya ailenden birileri varmı diye sordu bende hayır hiç yok dedim. Ona bir zamanlar Algernon adında bir arkadaşım vardı ama o bir fareydi ve biz onunla yarış yapardık dedim. Bana tuhaf tuhaf baktı hani sanki ben deliymişim gibi.</p>

  <p>Ona ben bir zamanlar dahiydim diyince gülümsedi. Bana sanki ben bir bebekmişim gibi konuştu ve Bayan Mooneye göz kırptı. Çok sinirlendim çünkü benle alay ediyodu ve gülüyodu ve ben onu dışarıya attım ve kapıyı kilitledim.</p>

  <p>Sanırım neden kötü şansım olduğunu şimdi anladım. Çünkü tavşan ayağımı ve atnalımı kaybettim. Hemen yeni bi tavşan ayağı edinmeliyim.</p>

  <p><br /></p>

  <p><i><b>Kas 11 –</b></i> Dr Strauss bugün kapıya geldi Alicede geldi ama onlan içeriye almadım. Onlara dedimki kimsenin beni görmesini istemiyorum. Yalnız kalmak istiyorum. Sonra Bayan Mooney geldi yemek getirdi ve bana onların kirayı ödediğini ve yemek ve ne istersem alması için ona para verdiğini söyledi bende onların parasını artık kullanmak istemiyorum dedim. Oda bana para paradır dedi birisinin kirayı ödemesi gerek yoksa seni kapı dışarı etmek zorunda kalırım dedi. Sonrada dediki böyle aylak aylak dolaşacağına neden bir işe girmiyosun dedi.</p>

  <p>Ben fırında yaptığım işten başka bişey yapmayı bilmiyorumki. Oraya gitmek istemiyorum çünkü onlar akıllı olduğum zamanları biliyolar ve belki bana gülerler. Ama para bulmak için başka ne yapcamı bilmiyorum. Ve herşeyi kendim ödemek istiyorum. Güçlüyüm ve çalışabilirim. Eğer kendime bakamassam ozaman Warrena giderim. Kimseden sadaka almaya niyetim yok.</p>

  <p><br /></p>

  <p><i><b>Kas 15 –</b></i> Eski ilerleme raporlarıma bakıyorum ama çok tuhaf bişey oluyor ve yazdıklarını okuyamıyorum. Bazı sözcükleri çıkarabilyorum ama onları anlayamıyorum. Onları ben yazdım sanırım ama iyi hatırlayamıyorum. Ezzaneden aldığım kitapları okumaya çalışırken çok çabuk yoruluyorum. İçinde güzel kızların resimleri olanları okurken deyil tabi. Onlara bakmayı seviyorum ama sonra komik rüyalar görüyorum. Bunlar hoş deyil. Onlardan bidaha almıycam. O kitapların birinde insana güç veren ve akıllı yapan sihirli bi tozdan bahsediliyo. Belki para gönderir kendim için biraz satın alırım.</p>

  <p><br /></p>

  <p><i><b>Kas 16 –</b></i> Alice yine kapıya geldi ama ona gitburdan seni görmek istemiyorum dedim. Ağladı ve bende ağladım ama onu içeriye almadım çünkü onun bana gülmesini istemiyorum. Ona artık senden hoşlanmıyorum dedim ve artık akıllı olmakda istemiyorum dedim. Bu doru deyil ama. Onu hala seviyorum ve hala akıllı olmak istiyorum ama gitsin diye öyle söylemek zorundaydım. Bayan Mooney bana Alicein kira için ve bana baksın diye biraz daha para getirdini söyledi. Bunu istemiyorum. Bir işe girmeliyim.</p>

  <p>Lütfen... lütfen... okumayazmayı unutmayayım.</p>

  <p><br /></p>

  <p><i><b>Kas 18 –</b></i> Bay Donner ona gidip fırındaki eski işimi istedimde çok nazik davrandı. Önce biraz kuşkuluydu ama ona bana olanları anlattım ve ozaman çok üzüldü ve elini omuzuma koydu ve Charlie dedi çok cesursun.</p>

  <p>Aşşa inince ve eskiden oldu gibi tuvaleti süpürmeye başlayınca herkez bana baktı. Ve kendime dedimki Charlie eğer bunlar seninle alay ederlerse sakın kızma çünkü sen onların bizamanlar düşündüğün kadar akıllı olmadını hatırlıyosun. Ayrıca onlar bizamanlar senin arkadaşlarındı ve eğer sana gülerlerse bunun bi anlamı yok çünkü onlarda senden hoşlanıyolar.</p>

  <p>Ben ayrıldıktan sonra orada çalışmaya gelen yeni adamlardan biri onun adı Meyer Klaus bana kötü bişey yaptı. Çiçek torbalarını yüklerken benim yanıma geldi ve hey Charlie dedi sen çok akıllı bir adammışsın – tam bir bilgi küpüymüşsün. Bana zekice bişey söylesene. Kendimi kötü hisetim çünkü söyleme şeklinden benle alay ettiği belli oluyodu. Oyüzden işime devam ettim. Ama yine yanıma geldi ve beni kolumdan tutup bi sıktı ve bana bağararak evlat sana konuştumda benim yüzüme bak dedi. Yoksa kolunu çıt diye kırarım ona göre dedi. Kolumu bi çevirdi çok canım yandı ve dediği gibi kırıcak diye korktum. Hem gülüyordu hemde kolumu büküyordu ve bende ne yapıcamı bilmiyodum. Öyle korkdumki ağlıycam sandım ama ağlamadım ve tuvalete gitmem gerektinden çok korkunç bişey oldu. Midem içimde dönüp duruyordu eğer hemen gitmessem sanki patlayacak gibiydi. Çünkü tutamayacaktım.</p>

  <p>Ona lüften beni bırakın çünkü tuvalete gitmem gerek dedim ama o bana güllüyordu ve bende ne yapıcamı bilmiyodum. Oyüzden ağlamaya başladım. Bırak beni. Bırak beni. Ve sonra yapacamı yaptım hepsi pantolonuma aktı ve çok koktu ve ben ağlıyodum. Ozaman beni bıraktı irenmiş gibi yüzünü buruşturdu ve korkmuş gibiydi. Tanrı aşkına Charlie dedi sana bişey yapmak istemedim.</p>

  <p>Ama sonra Joe Carp geldi ve Klausu gömleğinden bi yakaladı ve dediki onu rahat bırak seni alçak pislik dedi yoksa senin boynunu kırarım dedi. Charlie iyi bi adam ve kimse ona dokunamaz dokunursa bunun hesabını verir. Bende utandım ve temizlenmek ve giysilerini deyiştirmek için tuvalete koştum.</p>

  <p>Geri döndümde Frankda ordaydı ve Joe ona anlatıyordu ve sonra Gimpy geldi ve onada anlattılar oda bu Klausu atalım dedi. Bay Donnere onu işten atmasını söylecekler. Onlara Klaus işten atılmasın dedim başka iş bulması zor onun karısı ve bir çocuğu var dedim. Ve ayrıca fırından atıldımda ben nekadar üzülmüştüm diye hatırladım. Klausa ikinci bir şans vermek gerek dedim çünkü artık bana kötü bişey yapamaz dedim.</p>

  <p>Sonra Gimpy topal ayağının üzerinde hoplayarak geldi ve Charlie dedi eğer birisi sana bulaşırsa ve ya senden faydalanmak isterse beni ve ya Joeyu ve ya Franki bul ve biz ona haddini bildiririz dedi. Şunu bilki burda senin arkadaşların var ve bunu asla unutma. Ben teşşekürler Gimpy dedim. Bu benim içimi rahatlattı.</p>

  <p>İnsanın arkadaşı olmassı güzel bişey...</p>

  <p><br /></p>

  <p><i><b>Kas 21 –</b></i> Bugün budalaca bişey yaptım eskiden olduğu gibi artık Bayan Kinnianın yetişkinner sınıfında olmadımı unutum. Oraya gittim ve odanın arkasındaki eski sıramda oturdum ve o bana acayip acayip baktı ve bana sordu Charlie nerelerdeydin. Bende meraba bayan Kinnian dedim bugünkü dersime hazırım ama kullandımız kitapı kaybettim.</p>

  <p>Ağlamaya başladı ve sınıftan koşarak çıktı ve herkez bana baktı ve ben onların epeycesinin benim eski sınıfımdaki kişiler olmadını farkettim.</p>

  <p>Sonra birdenbire ameliyatla ilgili bişeyler hatırladım ve nasıl akıllı oldumu ve dedimki vay canına ben gerçekdende bir Charlie Gordon numarası çekmişim. Bayan Kinnian sınıfa dönmeden ben ordan ayrıldım.</p>

  <p>İşte şimdi oyüzden dönmemek üzere burdan Warren Ev Okuluna gidiyorum. Bidaha hiç böyle bişey yapmak istemiyorum. Bayan Kiniannın bana acımasını istemiyorum. Biliyorum bana fırındaki herkez acıyo ve ben onuda istemiyorum oyüzden benim gibi insanların olduğu biyere ve kimsenin Charlie Gordon bi zamanlar dahiymiş ve şimdi bi kitap bile okuyamıyo ve iyi yazamıyo demiyceği biyere gidiyorum.</p>

  <p>Artık okuyamasamda yanıma birkaç kitap alıyorum okuma eksersizleri yapıcam çok çalışıcam ve belkide amaliyyat olmadan ameliyattan önceki halimden az daha akıllı olabilirim. Kendime yeni bir tavşan ayağı aldım bide şans getiren penim var o sihirli tozdanda biraz var belki bunların faydası olur.</p>

  <p>Bayan Kinnian eğer bunları okursanız lütfen bana acımayın. Sizinde dediğniz gibi hayatta bana akıllı olmak için ikinci bi şans verildi ve ben bunun için çok mutluyum çünkü bu dünyada var oldunu bile bilmedim bisürü şey örendim ve onları çok azda olsa görebildim için çok mutluyum. Aylemle ve kendimle ilgili bissürü şey örendim içinde mutluyum. Eskiden hiç aylem yok gibiydi ama onları hatırladım ve onları gördüm ve şimdi biliyorumki benim bi aylem varmış ve bende herkez gibi bi insanmışım.</p>

  <p>Neden tekrar aptal oldum ve ya neyi yannış yaptım onu bilmiyorum. Belkide yeterli çaba göstermedim ve ya biri bana nazar deydirdi. Ama eğer çok çalışırsam ozaman belkide biraz daha akıllı olurum ve bütün sözcüklerin ne oldunu bilirim. Yırtık kaplı o mavi kitabı okurken kendimi nekadar iyi hisettimi azda olsa hatırlıyorum. Sonra gözlerimi kapatınca kitabı yırtan adamı görür gibi oluyorum ve o adam bana benziyo ama benden farklı gibi ve benim gibi konuşmuyo ama ben onun ben oldunu sanmıyorum çünkü sanki onu bi pencereden görüyo gibiyim.</p>

  <p>Herne ise işte buyüzden akıllı olmak için çabalanmaya devam etmeliyim böylece belki kendimi yine öyle hisedebilirim. Bişeyler bilmek ve akıllı olmak güzel bişey ve keşke dünyadaki herbişeyi bilseydim diye düşünüyorum. Keşke diyorum şu anda tekrardan akıllı olabilsem. Eğer olabilseydim oturur durmadan okurdum.</p>

  <p>Herne ise galiba bütün dünyada bilim için önemli bişey yapan tek aptal insan benim. Ben bişey yaptım ama ne yaptımı hatırlamıyorum. Ama ne yapmışsam Warrendakilere ve bütün dünyada benim gibi olan bütün insanlara yapmış sayılırım.</p>

  <p>Elveda Bayan Kininan ve dr Strauss ve herkez...</p>

  <p><br /></p>

  <p>Not: lütfen professör Nemura söyleyin insanlar ona güldüğünde öyle huysus olmasın ozaman daha çok arkadaşı olur. İnsanların sana gülmesine ses çıkarmassan daha kolay arkadaş bulursun. Gittiğim yerde benim çok arkadaşım olucak.</p>

  <p>Not: lütfen eğer vaktiniz olursa Algernonun arka bahçedeki mezarına birkaç çiçek koyun olurmu.</p>
</body>
</html>
