<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>carmen</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_1">1</h1>

  <p class="normal">&nbsp;</p>

  <p class="normal">Coğrafyacılar, Munda Savaşının yapıldığı meydanın, Hispanyalıların [Bastuli-Poeni] ülkesinde, yeni Monda’ya yakın, Marbella’nın kuzeyine birkaç mil uzaklıkta olduğunu söylerler. Ama korkarım ne dediklerini farkında değiller. <span class="ideitalik">Hispanya Savaşı Üstüne</span> adlı eserin [Bellum Hispaniense] adını bilmediğimiz yazarına ait metinlerden edindiğim kanı ve Osuna dükünün mükemmel kütüphanesinden derlediğim bilgiler ışığında, bu savaş, Sezar’ın, Cumhuriyet muzafferlerine karşı yaptığı ölüm kalım mücadelesi ile unutulmayacak bir yer olan Montilla civarlarında yapılmış olmalı. 1830 sonbaharının başlarında, kendimi Endülüs’te bulup, aklımın bir köşesinde kalan bu şüpheleri gidermek için uzunca bir gezi yaptım. Yakın zamanda yayımlayacağım hatıratın, arkeologların aklında en ufak bir şüphe bırakmayacağını umuyorum. Yazacağım bu denemenin, çok bilen Avrupa’yı meşgul eden bu coğrafî probleme çözüm olmasını umarak, size küçük bir hikâye anlatmak istiyorum; bu hikâye Munda’nın nerede olduğu meselesiyle uzaktan yakından ilgili hiçbir bilgi içermiyor.</p>

  <p class="normal">Cordoba’da bir rehber ve iki at kiraladım, yanıma aldığım tüm bagaj, Sezar’ın <span class="ideitalik">Yorumlar</span> adlı hatıratı ve birkaç atletti. Cachena ovasının yüksek kesimlerinde birkaç gün gezindikten sonra, yorgunluktan bitap düşmüş, susuzluktan ölmüş, yakıcı güneşin altında kavrulmuş bir haldeyken, yürüdüğüm patikadan hayli uzakta bulunan, ara ara sazlıkların böldüğü yemyeşil çimenlik alanı görünce, Sezar ve Pompey’in oğullarını seve seve şeytana satardım. Etraflarda su kaynağı olduğunun işaretiydi bu. Yaklaştıkça, sözüm ona çimenin, Cabra sıradağlarının yüksek iki payandasının arasındaki dar boğazdan çıkan derenin son bulduğu bir bataklık olduğunu gördüm. Daha yükseklere çıktıkça soğuk su bulacağım sonucuna vardım; sülükler ve kurbağalar azalacak belki de kayaların ortasında gölgelik bir yer bulabilecektim. Boğazın girişinde atım kişnemeye başladı, göremediğim bir başkası da ona cevap verdi. Henüz yüz adım atmıştım ki, birden karşıma, genişleyen boğazı çevreleyen dik bayırların yüksek tepeleriyle gölgelenen doğal bir buzyalağı çıktı. Bir yolcu için bundan daha güzel mola yeri olamaz. Sarp kayaların eteklerinde kaynak suları fokurdayarak, kar gibi beyaz kumla kaplı küçük bir havuza dökülüyordu. Rüzgâra karşı korunaklı, sürekli bu kaynakla sulanan, beş altı tane güzel yeşil meşe ağacı havuzun etrafını çevreliyor ve onu güneşten koruyorlardı; sonuçta havuzun etrafındaki ince ve parlak otluk, on millik alanda hiçbir handa bulunamayacak kadar rahat bir yatak oluşturuyordu.</p>

  <p class="normal">Maalesef böylesi güzel bir yeri ilk bulma şerefine nail olamamıştım. Biri benden önce gelmiş dinleniyordu, hatta ben geldiğimde uyuyordu. Kişneme sesine uyandı, sahibinin uyumasından yararlanıp etraftaki taze otlarla kendine ziyafet çeken atının yanına geldi. Orta boylu, sağlam görünüşlü, yaman biriydi; karamsar ve kibirli ifadesi vardı. Güzel teni güneşin etkisiyle saçlarından daha koyu bir renge dönmüştü. Bir eliyle atının yularını, diğer eliyle silahını tutuyordu. İtiraf etmeliyim ki ilk başta adamın elindeki silah ve sert görünümü beni biraz korkuttu; sürekli anlatılanları dinleyip de hiçbir zaman karşılaşmadığım için, hırsızların var olduğuna inanmıyordum. Daha önce, sırf pazara giderken, tepeden tırnağa kadar silahlanan namuslu çiftçiler görmüş olduğumdan, bu ateşli silah, yabancının ahlakı hakkında yorum yapmama müsaade etmiyordu. “ Hem sonra, atletlerimi, <span class="ideitalik">Elzevir Yorumlarını</span> ne yapacak diye düşünüyordum.” Silahlı adamı başımla selamladım ve gülümseyerek uykusunu bölüp bölmediğimi sordum. Cevap vermeden beni baştan ayağa süzdü; gördüklerinden memnun, bize doğru gelen rehberimi de aynı dikkatle inceledi. Rehberin yüzünün korkudan bembeyaz olduğunu gördüm. Kendi kendime “Kötü tesadüf!” dedim. Ama tedbir olarak şüphe uyandıracak bir hareket yapmadım. Atımdan indim; rehberimden yuları çıkartmasını istedim, kaynağa doğru diz çökerek başımı ve ellerimi suya soktum; sonra Gideon’un kötü askerleri gibi yüzükoyun yere uzanıp kana kana su içtim.</p>

  <p class="normal">Bu arada rehberimi ve yabancıyı izliyordum. Rehberim istemeye istemeye bize doğru yaklaşıyordu; yabancının ise bize karşı kötü niyeti yok gibi görünüyordu, çünkü atını salmış ve ilk önce bize karşı doğrulttuğu silahını şu an yere indirmişti.</p>

  <p class="normal">Resmiyete aldırmadan, otlara uzandım ve rahat bir tavırla, adama üzerinde çakmak olup olmadığını sordum. Bir yandan da cebimden puromu çıkarttım. Yabancı, yine hiç konuşmadan, çakmağı ile puromu çarçabuk yaktı. Yumuşamaya başlamıştı: karşıma oturdu ama yine de silahı elindeydi. Puromdan bir nefes çektim; kutudakilerin arasından en iyisini seçip, isteyip istemediğini sordum.</p>

  <p class="normal">— İsterim, efendim, diye cevap verdi.</p>

  <p class="normal">Bu onun ağzından dökülen ilk sözcüklerdi; <span class="ideitalik">s</span> harfini Endülüslüler gibi telaffuz etmediğini fark edince, onun da benim gibi buradan geçen bir yolcu olduğu sonucunu çıkarttım, yalnız benden daha az arkeolojiye meraklıydı.</p>

  <p class="normal">Ona gerçek bir Havana regalia uzatarak,</p>

  <p class="normal">— Bunu beğeneceksiniz, dedim.</p>

  <p class="normal">Başını hafifçe salladı, purosunu benimkiyle yaktı; yine başıyla teşekkür ederek, büyük bir zevkle içmeye koyuldu.</p>

  <p class="normal">İlk nefesini ağzından ve burun deliklerinden yavaşça üfleyerek,</p>

  <p class="normal">— Ah! Puro içmeyeli ne kadar uzun zaman oldu! , dedi.</p>

  <p class="normal">İspanya’daki puro alış verişi, Doğuluların birbiriyle ekmeğini, tuzunu paylaşmasına benzer samimi ilişkiler yaratır. Adamım umduğumdan daha konuşkan çıkmıştı. Zaten, Montilla bölgesinde oturduğunu söylese de, ülkeyi tanıyor gibi görünmüyordu. Şu an bulunduğumuz bu güzel vadinin adını bilmiyordu; civarda bulunan hiçbir köyün adını söyleyemiyordu: etrafta harabe duvarlar, pervazlı geniş çatılar, oymalı taşlar var mı diye sorduğumda, bu tarz şeylere hiç dikkat etmediğini itiraf etti. Buna karşılık atlar konusunda uzman olduğu belliydi. Benimkini beğenmedi, bunu anlamak çok da zor değildi zaten: sonra meşhur Cordoba haralarında yetişen atının şeceresini anlattı: yorgunluğa dayanıklı soylu hayvan, sahibinin iddiasına göre bir keresinde, bir günde dörtnala koşarak otuz mil yol gitmiş. Sohbetin ortasında, çok konuştuğu için şaşkın ve kendine kızgın, birden sustu.</p>

  <p class="normal">Sıkıntılı bir şekilde,</p>

  <p class="normal">— Acele Cordoba’ya gitmem lazım, dedi. Bir dava hakkında yargıçlara anlatacaklarım var…</p>

  <p class="normal">Konuşurken, gözünü yerden ayırmayan rehberim Antonio’ya bakıyordu.</p>

  <p class="normal">Bu gölgelik ve serin su, beni öylesine büyülemişti ki, Montilla’daki dostlarımın, rehberimin heybesine koyduğu birkaç dilim nefis jambonu hatırladım. Ortaya çıkarttırdım, yabancıyı da bu atıştırmalıklardan kendi payına düşeni yemesi için davet ettim. Uzun zamandan beri puro içmemiş olduğuna göre, bana en azından kırk sekiz saattir yemek de yememiş gibi geldi. Aç kurt gibi saldırıyordu. Bize rastlaması, bu gariban için, Tanrı’nın ona bir lütfüydü. Rehberim çok az yiyip içiyordu; yolculuğumuzun başından beri beni dünyanın en geveze adamı olduğuna inandırdığı halde, nedense pek konuşmaz olmuştu. Misafirimizin varlığı onun canını sıkmış gibiydi; sebebini tam olarak anlayamadığım aralarındaki bir çeşit kuşku, onları birbirinden uzaklaştırıyordu.</p>

  <p class="normal">Son kalan ekmek ve jambon kırıntıları da yenmişti; birer puro daha içtik; rehberimden atın yularını bağlamasını istedim, yeni arkadaşımızdan ayrılmak için müsaade isteyeceğim sırada, gece nerede kalacağımızı sordu.</p>

  <p class="normal">Rehberimin yaptığı kaş göz işaretini fark etmeden, Cuervo hanına gideceğimizi söylemiş bulundum.</p>

  <p class="normal">— Sizin gibi birinin kalamayacağı kadar kötü bir yer, efendim… Ben de o tarafa gidiyorum, izin verirseniz birlikte gidelim.</p>

  <p class="normal">Atıma binerken,</p>

  <p class="normal">— Memnuniyetle, diye cevap verdim.</p>

  <p class="normal">Daima bana yardımcı rehberim, yine kaş-göz işareti yaptı. Ben de korkulacak bir şey olmadığı konusunda onu temin etmek için, omuzlarımı silkerek karşılık verdim; birlikte yola koyulduk.</p>

  <p class="normal">Antonio’nun gizemli işaretleri, endişeli hali, yabancıya duyurmadan mırıldandığı sözler, özellikle de kat ettiğini iddia ettiği otuz millik mesafe ile ilgili yaptığı aklıma yatmayan açıklamalar, yol arkadaşım hakkında bir fikir sahibi olmama yetmişti. Karşımdakinin kaçakçı ya da hırsız olduğu konusunda hiç şüphem yoktu; ama ne fark eder? İspanyolların mizacını az çok tanıdığımdan, beraber yemek yiyip puro içtiğim birinden zarar gelmeyeceğini kestirebiliyordum. Hatta bizimle beraber oluşu, karşılaşacağımız tehlikelerden korunacak olduğumuz anlamına da geliyordu. Onun bir haydut olduğunu bilmek hoşuma gitmişti. Haydutlar her zaman insanın karşısına çıkmaz; yumuşak huylu ve sakin olduğunu hissettiğin ama aslında tehlikeli birinin yanında olmasının çekici bir yanı var.</p>

  <p class="normal">Rehberimin işaretlerine aldırmadan ve yabancının yavaş yavaş çözüleceğini umarak, konuyu şehirlerarası yollardaki hırsızlara getirdim. Tabi ki tedbiri elden bırakmayarak saygı çerçevesinde konuşuyordum. O sıralar Endülüs bölgesinde, marifetleri ağızdan ağza dolaşan, José-Maria isimli meşhur bir haydut vardı.</p>

  <p class="normal">— Bir gün José-Maria’ya rastlasam, onun hakkında övgüyle anlatıldığını duyduğum hikâyelerden bahsederdim, yiğitliği ve cömertliğinden dolayı ona karşı duyduğum hayranlığı dile getirirdim, dedim.</p>

  <p class="normal">Yabancı, soğukkanlı bir tavırla,</p>

  <p class="normal">— José-Maria, rezil adamın teki, dedi.</p>

  <p class="normal">Aklımdan, “Kendi hakkını mı teslim ediyor, yoksa mütevazılık konusunu biraz abartıyor mu?” diye geçirdim. Yol arkadaşıma öylesine dikkatle bakıyordum ki, sonunda Endülüs bölgesinin birçok şehrinin kapısındaki afişlerden okuduğum, José-Maria’nın eşkâlini ona yakıştırmayı başardım. “Evet, bu o… Sarı saçlar, mavi gözler, iri bir ağız, güzel dişler, küçük eller; incecik bir gömlek, gümüş düğmeli kadife ceket, beyaz deriden tozluklar, doru bir at… Hiç şüphe yok! Ama mademki kimliğini gizliyor, biz de oyunu bozmayalım.”</p>

  <p class="normal">Hana vardık. Tam da bana anlattığı gibiydi, yani bu zamana kadar gördüklerimin içinde en sefil olanlardan biri. Büyükçe bir oda, hem mutfak, hem yemek salonu hem de yatak odası vazifesi görüyordu. Odanın orta yerinde, çukur bir taşın üzerinde yanan ateşin dumanı, tavana açılmış bir delikten dışarı çıkıyordu; gerçi yerden birkaç adım yükseklikte bir tabaka oluşturuyor ve içeride kalıyordu desek daha doğru olacak. Yere, duvar boyunca, beş-altı tane eski döşek yayılmıştı; bunlar, burada konaklayanların uyuduğu yataklardı. Eve yirmi adım mesafede ya da tarif ettiğim yegâne odanın yanında diyelim, ahır olarak kullanılan bir çeşit hangar yükseliyordu. Bu güzel günde -en azından o ana kadar güzeldi -, etrafta yaşlı bir kadın ve on-on iki yaşlarında küçük bir kız çocuğundan başka kimse yoktu; ikisinin de üzerinde yırtık-pırtık, is-kurum bulaşmış kötü kıyafetler vardı. “Kendi kendime, işte antik Munda Baetica halkından geriye kalanlar sadece bunlar, diye düşündüm. Oh Sezar! Oh Sextus Pompeius! Mezarınızdan çıksanız ne kadar da şaşırdınız! “</p>

  <p class="normal">Arkadaşımı gören ihtiyar kadın şaşkınlığını gizleyemedi.</p>

  <p class="normal">— Ah! Bay don José! , diyerek bağırdı.</p>

  <p class="normal">Don José kaşlarını çattı, otoriter bir havayla elini havaya kaldırıp kadının daha fazla konuşmasını engelledi. Rehberime doğru döndüm ve belli belirsiz bir işaretle, bu gece birlikte kalacağımız adam hakkında öğrenecek başka bir şey kalmadığını anlattım. Çorba, umduğumdan daha iyiydi. Servisi küçük bir masada yaptılar; kart bir horoz, yanında pilav ve bol biber, üstüne yağlı biber, en son gaspaço, o da bir çeşit biber salatası. Baharatlı bu üç tabak yemek, bize lezzetli Montilla şarabından bolca tükettirdi. Yemekten sonra, gözüme duvarda asılı duran gitar ilişti -İspanya’da her yerde gitara rastlarsınız-, küçük kızdan eğer biliyorsa bize bir şeyler çalmasını istedim.</p>

  <p class="normal">— Hayır, bilmiyorum ama don José çok iyi çalar, dedi.</p>

  <p class="normal">— Bize bir şeyler çalmayı lütfeder misiniz; halk müziğinize hayranım, dedim.</p>

  <p class="normal">Don José, keyifli bir tavırla,</p>

  <p class="normal">— Bana puro ikram eden, böylesi kibar bir beyefendinin isteğini geri çeviremem, dedi.</p>

  <p class="normal">Gitarı eline alarak, hem çaldı, hem söyledi. Sesi sert ama buna rağmen hoştu, içli ve tuhaf; şarkının sözlerine gelince, tek bir kelimesini bile anlamadım.</p>

  <p class="normal">— Yanılmıyorsam, bu çaldığınız İspanyol havası değil, dedim. Köylerde duyduğum zorzikolara benziyor, sözleri de Bask dilinde olmalı.</p>

  <p class="normal">Don José, hüzünlü bir tavırla,</p>

  <p class="normal">— Evet, diye cevap verdi.</p>

  <p class="normal">Gitarı yere bıraktı, kollarını kavuşturup, sönmekte olan ateşi izlemeye daldı; yüzünde tuhaf bir üzüntü ifadesi vardı. Küçük masada yanan lambanın aydınlattığı, hem asil hem vahşi görünen suratı, bana Milton’un Şeytan’ını hatırlattı. Belki benim yol arkadaşım da onun gibi, yaptığı bir hata yüzünden sürgüne gittiği günü düşünüyordu. Sohbeti yeniden canlandırmaya çalıştım ama cevap vermedi; hüzünlü düşüncelerinin içine hapsolmuştu. Yaşlı kadın, odanın, ipe asılmış delikli bir örtüyle bölünen kısmında uykuya yatmıştı bile. Küçük kız da, onu izleyerek, kadınlara ayrılan bu bölüme çekilmişti. O anda rehberim ayağa kalkıp, kendisini ahıra kadar izlememi istedi; ama don José bunu duyup, sanki uykusundan fırlamış gibi, sert bir ifadeyle nereye gittiğini sordu.</p>

  <p class="normal">Rehber,</p>

  <p class="normal">— Ahıra, diyerek cevap verdi.</p>

  <p class="normal">— Ne yapmaya oraya gidiyorsunuz? Atların yiyeceği zaten var. Beyefendi, burada yatmana izin verecektir.</p>

  <p class="normal">— Korkarım efendimin atı hasta oldu; bir bakmasını istiyorum; belki ne yapılması gerektiğini söyler.</p>

  <p class="normal">Antonio’nun benimle özel olarak konuşmak istediği gün gibi aşikârdı; ama ben don José’yi şüphelendirmek istemediğimden, içinde bulunduğumuz durumda, yapılacak en iyi şeyi yapıp ona güvendiğimi göstermeliydim. Antonio’ya, atların sesini duymadığımı, uyumak istediğimi söyledim. Don José onunla ahıra kadar gitti, çok geçmeden de yalnız başına döndü. Bana atın hiçbir şeyinin olmadığını, ama rehberimin onu çok önemsediği için, derisi hava alsın diye ceketiyle gece boyu tüylerini kaşağılayacağını söyledi. Bu arada yerdeki sedirlerden birine yatmıştım; elbiselerimin bu pis şeylere değmesini istemediğimden, altıma paltomu serdim. Don José, yatmak için benden izin istedikten sonra, kapının önüne kıvrıldı; fitilini çekmediği tabancasını, başının altına yastık yaptığı heybesine koydu. Beş dakika geçmeden, ikimiz de derin uykuya dalmıştık.</p>

  <p class="normal">Böylesi bir yerde uyuyabildiğime göre çok yorulmuş olmalıydım; ama birkaç saat sonra, müthiş bir kaşıntıyla uykumdan uyandım. Sebebini anlar anlamaz yataktan fırladım, gecenin kalan kısmını bu konuk-sevmez çatı altında geçirmektense sokakta yatmanın daha hayırlı olacağına karar verdim. Parmaklarımın ucunda yürüyerek, kapıya ulaştım; mışıl mışıl uyuyan don José’nin yatağının üstünden atladım, onu uyandırmadan dışarı çıktım. Kapının yanında tahtadan geniş bir bank vardı; üstüne uzandım ve sabaha kadar rahat edecek pozisyonda kıvrıldım. Tam ikinci kez uykuya dalmak üzereyken, önümden bir adamla bir atın gölgesi geçti gibi geldi; çıtırtı çıkartmadan yürüyorlardı. Kalkıp oturdum, sanki Antonio’yu seçer gibi olmuştum. Bu saatte onu ahırın dışında gördüğüm için şaşkındım, peşinden gittim. Beni fark edince durdu.</p>

  <p class="normal">— Nerede o? , diye usulca sordu.</p>

  <p class="normal">— Handa, içerde; tahtakurularından rahatsız olmadan uyuyor. Neden bu atı götürüyorsun?</p>

  <p class="normal">O anda, hangardan çıktıkları duyulmasın diye, Antonio’nun hayvanın ayaklarına eski örtülerden kestiği bez parçalarını özenle bağladığını fark ettim.</p>

  <p class="normal">Antonio, bana,</p>

  <p class="normal">— Daha sessiz konuşun, Tanrı aşkına! , dedi. Bu adamın kim olduğunu bilmiyorsunuz. Bu Navarralı José, Endülüs’ün en azılı haydudu. Gün boyu size yaptığım uyarıları bir türlü anlamak istemediniz.</p>

  <p class="normal">— Haydut ya da değil, ne fark eder? , diyerek cevap verdim; bizden bir şey çalmadı, çalmaya niyeti olmadığına da bahse girerim.</p>

  <p class="normal">— Hele şükür anladınız; ama yakalatana iki yüz duka ödül var. Bir buçuk mil mesafede bir süvari karakolu biliyorum, gün ağarmadan oraya gidip, birkaç güçlü kuvvetli asker getireceğim. Atını alayım dedim ama at öylesine hırçın ki sahibinden başkasını yanına yaklaştırmıyor.</p>

  <p class="normal">— Şeytan çarpsın seni! , dedim. Bu zavallı, onu ihbar etmene sebep olacak ne kötülük yaptı sana? Zaten bahsettiğin eşkıyanın o olduğuna emin misin?</p>

  <p class="normal">— Adım gibi eminim; biraz önce beni ahıra kadar takip edip, “Beni tanımış görünüyorsun; eğer efendine benim kim olduğumu söylersen, kafanı tabancayla dağıtırım.” , dedi. Yanından ayrılmayın efendim; sizin korkmak için hiç bir sebebiniz yok. Burada olduğunuzu bildiği sürece hiçbir şeyden şüphelenmeyecek.</p>

  <p class="normal">Atın ayak sesleri duyulmadan, konuşa konuşa, handan epey uzaklaşmıştık. Antonio, göz açıp kapayıncaya kadar, atın ayaklarına sardığı paçavraları çıkarttı; atına binmeye hazırlanıyordu. Yolundan alıkoymak için her türlü yolu denedim.</p>

  <p class="normal">— Ben zavallı bir şeytanım, efendim, diye karşılık verdi; iki yüz duka sokağa atılacak bir miktar değil; hele ki bir de işin ucunda tüm ülkeyi böylesi bir mikroptan temizlemek varken. Ama dikkatli olun: Navarralı uyandığında silahına sarılacaktır, kendinizi koruyun! Benim için bu yoldan geri dönmek için artık çok geç; siz de işinize geldiği gibi davranın.</p>

  <p class="normal">Atına bindi; mahmuzladı ve karanlıkta gözden kayboldu.</p>

  <p class="normal">Rehberim için oldukça endişeliydim. Bir an düşündükten sonra, hana dönmeye karar verdim. Don José hala uyuyordu, şüphesiz yorgunluğunu üzerinden atarak, gelecek macera dolu günler için enerji depoluyordu. Uyandırmak için adamakıllı sarsmam gerekti. O anki yırtıcı bakışını ve silahını almak için yaptığı hamleyi asla unutamam; tedbir olarak yatağından biraz uzakta durmakla iyi yapmıştım.</p>

  <p class="normal">— Beyefendi, dedim. Sizi uyandırdığım için özür dilerim; ama size saçma bir soru sormam lazım: buraya yarım düzine süvarinin geldiğini görseniz rahatsız olur musunuz?</p>

  <p class="normal">Ayağa fırladı, sesi titreyerek:</p>

  <p class="normal">— Bunu kim haber verdi? , diye sordu.</p>

  <p class="normal">— Kimin söylediği önemli değil, mühim olan doğru olması.</p>

  <p class="normal">— Rehberiniz değil mi? Bana ihanet etti, ama bunu ödeyecek! Nerde o?</p>

  <p class="normal">— Bilmiyorum… Ahırda, sanırım… Ama biri bana…</p>

  <p class="normal">— Size kim söyledi? ... Yaşlı kadın olabilir…</p>

  <p class="normal">— Tanımadığım biriydi… Daha fazla uzatmadan, burada askerlerin gelişini beklememek için sebebiniz var mı, yok mu? Eğer varsa daha fazla zaman kaybetmeyin, hemen kaçın; eğer yoksa iyi akşamlar, uykunuzu böldüğüm için özür dilerim.</p>

  <p class="normal">— Ah! Rehberiniz! Hep o rehberiniz! Başta ona güvenmemiştim… ama… bunun hesabını verecek! Elveda, efendim. Tanrı bu iyiliğinizi karşılıksız bırakmasın. Ben sandığınız kadar kötü biri değilim… evet, hala kibar bir adamda acıma duygusu uyandırabiliyorum… Elveda, efendim… Tek bir üzüntüm var, o da size olan borcumu ödeyememiş olmak.</p>

  <p class="normal">— Don José, size yaptığım iyiliğin bedeli olarak, sizi ihbar ettiği için kimseden şüphe etmeyeceğinize, intikam hırsı duymayacağınıza söz verin. Buyurun, bu puroları yolda içersiniz; iyi yolculuklar!</p>

  <p class="normal">Ve ona elimi uzattım.</p>

  <p class="normal">Cevap vermeden elimi sıktı, silahıyla heybesini aldı, anlamadığım bir dilde yaşlı kadına bir şeyler söyledikten sonra, hangara koştu. Birkaç saniye sonra, atını dörtnala çayırlara doğru sürdüğünü duydum.</p>

  <p class="normal">Tekrar bankın üzerine yattım ama hiç gözümü kırpmadım. Kendi kendime, sırf birlikte jambon ve Valensia usulü pilav yedik diye, bir hırsız ya da belki bir katili darağacından kurtarmakla iyi yapıp yapmadığımı soruyordum. Böyle davranarak, kanunlardan yana olan rehberime ihanet etmemiş miydim? Onu bir hainin intikam hırsıyla karşı karşıya bırakmamış mıydım? Ama ya konuklara karşı sorumluluk! … “Vahşi olduğu konusunda peşin hüküm giymiş bu eşkıyanın işleyeceği tüm suçların hesabını vermek zorunda kalacağımı düşünüyordum”... Yine de tüm bu gerçeklere karşı direnen bu vicdanî içgüdü, önyargının ürünü müydü? Belki içinde bulunduğum bu hassas durumdan vicdan azabı çekmeden kurtulmam imkânsızdı. Yarım düzine süvarinin ve onların ardında ihtiyatla gizlenen Antonio’nun geldiğini görene kadar, yaptığımın doğru olup olmadığı konusunda büyük bir kararsızlık içinde gidip geliyordum. Karşılarına geçip, haydut kaçalı iki saatten fazla olduğunu söyledim. Süvari onbaşının sorguladığı yaşlı kadın, Navarralıyı tanıdığını ama onu ihbar ederek hayatını tehlikeye atma cesaretini asla kendinde bulamadığını anlattı. Her gelişinde, buradan gece yarısı ayrıldığını ekledi. Benimse buradan birkaç mil uzaklıktaki yargıca pasaportumu ibraz etmem ve bir belge imzalamam gerekti; ancak bu şartla arkeolojik araştırmalarıma dönmeme izin verdiler. Antonio, kendisini iki yüz dukadan edenin ben olduğumu düşünüyor ve bana karşı kin besliyordu. Yine de Cordoba’da iki iyi dost olarak ayrıldık; ayrılırken ona bütçemin el verdiği ölçüde iyi bir ikramiye verdim.</p>
</body>
</html>
