<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>carmen</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="solbaslik" id="calibre_toc_3">3</h1>

  <p class="normal">&nbsp;</p>

  <p class="normal">Baztan vadisinde, Elizondo’da dünyaya gelmişim. İsmim don José Lizarrabengoa. İspanyayı epey tanıdığınıza göre, ismimden hemen Basklı ve Hıristiyan olduğumu anlarsınız. İsmimde soyluluğumu gösteren d<span class="ideitalik">on</span> unvanı var, eğer Elizondo’da olsaydık size soyağacı kâğıdımı gösterebilirdim. Ailem din adamı olmamı istediğinden, bu yönde eğitim aldım ama bunun faydasını göremedim. Gerçek tenisi oynamayı çok seviyordum, tüm yaşamımı değiştiren de bu tutkum oldu. Biz Navarralılar bu oyunu oynarken, diğer her şeyi unutur kendimizden geçeriz. Oyunda kazandığım bir gün, Alavalı bir çocukla dalaştık. Sopalarla birbirimize girdik, onu öldürdüm; sonrasında da ülkeden ayrılmak zorunda kaldım. Yolda rastladığım süvarilerin etkisiyle Almanza birliğine katıldım. Bizim oralardaki dağların insanları, askerlik mesleğini öğrenmede beceriklidir. Kısa sürede onbaşı mertebesine geldim, astsubay çavuş olma yolunda ilerliyordum ki, Sevilla’daki sigara fabrikasına muhafız yaptılar; talihim bu olayla ters dönecekti. Sevilla’ya gittiyseniz, Guadalquivir yakınlarındaki surların dışında kalan büyük binayı görmüşsünüzdür. Sanırım binanın kapısı ve muhafız karakolu hala duruyor. Nöbet saatinde, İspanyollar ya kâğıt oynar ya da uyurlardı; bense dürüst bir Navarralı olarak, daima üstüme düşeni yapmaya çalışmışımdır. Silahımın iğnesini tutturmak için pirinç telden bir zincir yapıyordum. Birden arkadaşlar:</p>

  <p class="normal">—Zil çalıyor, kızlar şimdi döner, dediler.</p>

  <p class="normal">Biliyor musunuz, efendim, fabrikada dört yüz beş yüz kadar sigara işleyen kadın çalışır. Erkeklerin mahkemeden izin almadan giremeyeceği büyük bir salonda tütün sararlar; çünkü sıcak havalarda, özellikle genç kızlar, içerde istedikleri gibi giyinip çalışır. İşçi kızların akşam yemeğinden döndüğü saatte, çok sayıda genç delikanlı kapıda birikir, kızlara hoş olamayan laflar atarlar. Kızların pek azı, kendilerine hediye edilen taftadan başörtüsünü geri çevirir, bu yüzden amatör avcılar için bu balıkları avlamak çocuk oyuncağıdır.</p>

  <p class="normal">Yanımdakiler kızları seyrederken, ben kapının önündeki sandalyede oturuyordum. O zamanlar gençtim; sadece ülkemi düşünürdüm, mavi etekli ve omuzlarına kadar uzun örgülü saçlı kızlardan daha güzel bir kadının var olabileceğini düşünemezdim. Zaten Endülüslüler beni korkutuyordu; onlarla bir yaratılmamıştım; onlar sürekli matrak geçer, aklı başında hiç bir iş yapmazlar. Tam zinciri elime alacakken, burjuvaların:</p>

  <p class="normal">— İşte <span class="ideitalik">o</span> çingene! ,diye bağırdıklarını duydum.</p>

  <p class="normal">Kafamı kaldırınca onu gördüm. Hiç unutmam günlerden cumaydı. İşte o an sizin de tanıdığınız, birkaç ay önce evinde karşılaştığımız Carmen’i gördüm.</p>

  <p class="normal">Üstünde, birkaç yerinden kaçmış beyaz ipek çoraplarını açıkta bırakan kısacık bir kırmızı etekle ateş kırmızısı bağcıklarıyla kırmızı maroken deri küçük ayakkabılar vardı. Omuzlarını ve göğsündeki kırmızı çiçeği göstermek için başındaki örtüyü çekiştiriyordu. Ağzının bir kenarıyla da başka bir çiçek daha tutuyordu. Cordoba haralarından çıkmış bir kısrak gibi kalçalarını sallayarak yürüyordu. Benim ülkemde böyle giyinen bir kadın, görenlere istavroz çıkarttırırdı... Sevilla’da herkes ona aleni laf atıyordu; o ise gözlerini süzerek, eli belinde, gerçek bir çingene arsızlığıyla, her birine ayrı ayrı cevap veriyordu. Önce hoşuma gitmedi, işime geri döndüm; ama o, kadınların ve kedilerin gel deyince gelmeyen, çağırmayınca da gelip sürtünen halleri gibi, gelip tam önümde durdu ve bana, Endülüs aksanıyla:</p>

  <p class="normal">— Dostum, kasamın anahtarları için bu zinciri bana verir misin? , dedi.</p>

  <p class="normal">— Bu zincir, silahımın iğnesini taşımak için, dedim.</p>

  <p class="normal">Gülerek,</p>

  <p class="normal">—İğnen mi? Ah iğnesi olduğuna göre, demek ki bu beyefendi dantelci, diye haykırdı. Duyan herkes gülmeye başladı, bense utançtan kıpkırmızı olduğumu hissediyor ama verecek bir cevap bulamıyordum.</p>

  <p class="normal">— O halde, bana başörtüsü yapmak için, yedi karış siyah dantel örer misin canım? Ruhumun dantelcisi!</p>

  <p class="normal">Ağzındaki çiçeği alıp başparmağıyla bir fırlatışta bana doğru attı, tam gözlerimin arasına. Kurşun yemiş gibi oldum… Utançtan yerin dibine geçmiş öylece kalakalmıştım.</p>

  <p class="normal">Fabrikaya girmesiyle, kimseye fark ettirmeden, ayaklarımın arasındaki çiçeği yerden alıp ceketimin cebine özenle yerleştirdim. İşte yaptığım ilk aptallık!</p>

  <p class="normal">Aradan iki üç saat geçmişti, hala onu düşündüğüm bir anda, fabrikadan bir hizmetli, suratı perişan, muhafız karakoluna geldi. Büyük puro salonunda bir kadının saldırıya uğradığını, oraya hemen nöbetçi gönderilmesi gerektiğini haber verdi. Astsubay çavuş yanıma iki adam alıp olay yerine gitmemi istedi. Adamlarla gittik, merdivenleri çıktım. Düşünebiliyor musunuz, salona girdiğimde, hepsi bağrışan, şarkı söyleyen, her yanı oynayan, gök gürültüsünü aratmayacak kadar patırtı yapan üç yüz kadınla karşılaştım. Bir tarafta nalları havaya dikmiş, suratı iki bıçak darbesiyle X şeklinde yaralanmış, kan revan içinde bir kadın vardı. Gruptan bazılarının yardım etmeye çalıştığı yaralının karşısında ise beş altı geveze kadının zapt etmeye çalıştığı Carmen’i gördüm. Yaralı kadın bağırıyordu:</p>

  <p class="normal">— Yardım edin! Yardım edin! Ölüyorum!</p>

  <p class="normal">Carmen konuşmuyordu; dişlerini sıkmış, bukalemunlar gibi gözlerinin her biri başka bir tarafa bakıyordu.</p>

  <p class="normal">— Ne oluyor burada? , diye sordum.</p>

  <p class="normal">Neler olduğunu bir türlü anlayamıyordum, çünkü kadınların hepsi bir ağızdan konuşuyordu. Anladığım kadarıyla, yaralı kadın, Triana pazarından eşek alabilecek kadar parası olduğuyla övünmüştü.</p>

  <p class="normal">Uzun dilli Carmen,</p>

  <p class="normal">— Bak sen, demiş. Süpürgeye binmek neyine yetmiyor?</p>

  <p class="normal">İşittiği bu azar diğer kadının gücüne gitmiş; belki de gocunacak yarası olduğundan ya da ne çingene ne de büyücü olma şerefine nail olamadığından, artık sebebini bilmiyorum, hiç süpürgeyle uçmadığını ama hanımefendinin yakın zamanda kendi eşeğinin sırtında tüm şehri dolaşacağını söylemiş.</p>

  <p class="normal">Carmen,</p>

  <p class="normal">— Tamam, şimdi yanağına bıçakla süsler yapacağım, demiş. Üstüne çullanıp, puroların ucunu kestiği bıçakla kadının suratını çizmiş.</p>

  <p class="normal">Vaziyet ortadaydı; Carmen’in kolundan tutup kibarca:</p>

  <p class="normal">— Hadi kardeşim, benimle gelmen lazım, dedim.</p>

  <p class="normal">Sanki beni tanıyormuş gibi suratıma baktı; kaderine razı gelerek:</p>

  <p class="normal">— Gidelim. Başörtüm nerede? , diye sordu.</p>

  <p class="normal">Sadece iri gözlerinden biri açıkta kalacak şekilde başını örtüyle sardı ve iki adamımı kuzu gibi takip etti. Muhafız karakoluna varınca, astsubay çavuş, bu yaptığının suç olduğunu söyleyerek hapishaneye götürülmesini istedi. Onu götürmesi gereken yine bendim. Önde iki süvarinin arasında ilerliyordu, ben de böyle bir durumdaki onbaşının yapması gerekeni yaparak arkalarından yürüyordum. Şehre gitmek için yola koyulduk. Çingene önceleri sessizliğini sürdürmüştü; ama Serpent caddesine geldiğimizde –bu caddeyi biliyorsunuz, dönemeçleriyle <span class="ideitalik">yılan</span> ismi ona çok yakışır- başındaki örtüyü omuzlarına indirdi, gözümü boyamak için, bana doğru dönüp:</p>

  <p class="normal">— Beni nereye götürüyorsunuz efendim? , diye sordu.</p>

  <p class="normal">Bir askerin bir suçluyla, özellikle bir kadınla nasıl konuşması gerekiyorsa, o şekilde, yani en kibar halimle:</p>

  <p class="normal">— Hapishaneye, zavallı yavrum, diye cevap verdim.</p>

  <p class="normal">— Eyvah! Ne olacağım ben? Bana acıyın efendim. Ne kadar genç, ne kadar kibarsınız! ...</p>

  <p class="normal">Daha sonra sesini alçaltıp:</p>

  <p class="normal">— Kaçmama izin verin, dedi. Tüm kadınları peşinizden koşturacak bu mıknatısı size hediye ederim. Efendim, kullanmayı bilen Çingeneler, bu mıknatısla birçok büyü yapabilirler. İçine bu taştan küçücük bir parça koyduğunuz bir bardak beyaz şarabı içen kadın, bir daha size karşı koyamaz.</p>

  <p class="normal">En ciddi halimi takınıp cevap verdim:</p>

  <p class="normal">— Buraya çene çalmaya gelmedik; hapse gitmemiz lazım, emir böyle ve bundan kaçış yok.</p>

  <p class="normal">İspanyollar, Basklıların aksanına bakıp nereli olduklarını hemen anlarlar; mesela, içimizden <span class="ideitalik">baï jaona’</span>yı (evet efendim) doğru söyleyebilecek tek bir kişi bile bulamazsınız. Hal böyleyken Carmen’in Bask bölgesinden olduğumu tahmin etmesi zor olmadı. Bildiğiniz gibi, Çingenelerin kendilerine ait bir ülkeleri olmadığından sürekli gezerler, her dili bilirler; Çingenelerin büyük kısmı Portekiz’de, Fransa’da, Bask bölgesindeki illerde, Katalunya’da yaşar; hatta Moralılar ve İngilizlerle de anlaşırlar. Carmen Baskçayı epeyce biliyordu.</p>

  <p class="normal">Birden bana,</p>

  <p class="normal">— Canımın yoldaşı, buralı mısınız? , diye sordu.</p>

  <p class="normal">Dilimiz, efendim, öylesine güzel ki, yabancı bir ülkede konuşulduğunu duyunca insan ürperiyor… Ölmeden önce Basklı bir papaza günah çıkarttırmak isterdim. Carmen’le aynı dili konuşmak beni heyecanlandırmıştı, ona Baskça,</p>

  <p class="normal">— Elizondo’luyum, dedim.</p>

  <p class="normal">— Bense Etchalar’danım, diye cevap verdi. (Bize dört saatlik mesafede bir şehir). Çingeneler beni kaçırıp Sevilla’ya getirmiş. Navarra’ya dönecek parayı biriktirmek için fabrikada çalışıyorum; zavallı annemin benden başka kimsesi yok; tek varlığımız, şaraplık elma veren yirmi ağaçlık bir avuç toprak. Ah! Keşke şimdi vatanımda olsaydım, tepeleri karlı Pirenelere baksaydım! Buralılar gibi hırsız olmadığım, çürük portakal satıp insanları kazıklamadığım için bana küfür ediyorlar; bütün bu dilenciler bana karşı, çünkü onlara Sevilla’nın tüm bıçaklı erkekleri bir araya gelse, bizim mavi berelilerden bir tanesini bile yenemeyeceklerini söyledim. Arkadaşım, dostum, hemşerine yardım etmeyecek misin?</p>

  <p class="normal">Yalan söylüyordu, zaten daima yalan söyledi. Hayatı boyunca tek bir kere doğruyu söyledi mi bilmiyorum; ama onu dinlerken, bütün söylediklerine inanırdım: elimde değildi, karşı koyamazdım. Baskçayı değiştirerek konuşuyordu, Navarralı olduğunu düşündüm; sırf iri gözleri, ağzı ve koyu renk teni bile çingene olduğunu haykırıyordu. Deliye dönmüştüm, dikkatimi başka hiçbir şeye veremiyordum. Eğer İspanyollar ülkeleri ile ilgili kötü bir şey söylerlerse, Carmen’in arkadaşına yaptığı gibi ben de suratlarını kesecektim. Kısacası, sarhoş gibiydim; saçma şeyler düşünmeye başlamıştım hatta gerçekleştirmeme de ramak kalmıştı.</p>

  <p class="normal">Baskça konuşmaya devam etti:</p>

  <p class="normal">— Şimdi ben sizi itsem ve yere düşseniz, Kastilyalı bu iki acemi er beni bırakıp sizi yerden kaldıracak…</p>

  <p class="normal">İnan olsun, o an aldığım emri falan unuttum ve ona:</p>

  <p class="normal">— Tamam, dostum, hemşerim, istediğiniz gibi olsun, Meryem Ana sizi korusun! , dedim.</p>

  <p class="normal">O anda Sevilla’nın dar sokaklarının birinin önünden geçiyorduk. Birden Carmen arkasına dönüp, göğsüme yumruk attı. Özellikle ters tarafa doğru kendimi yere attım. Bir sıçrayışta üstümden atladı, tabana kuvvet koşmaya başladı! … Bizim oralarda <span class="ideitalik">Basklı tabanları</span> denir: tabanları yağladı. Ben hemen düştüğüm yerden kalktım; kargımı, sokağın girişini kapatacak şekilde yerine taktım, böylece adamlarım peşinden gidemeyecekti. Sonra koşmaya başladım, askerler arkamdaydı; ama onu yakalamak ne mümkün! Üstümüzde bu kargılar, kılıçlar, mahmuzlar varken zaten yakalamamızın imkânı yoktu! Kaşla göz arasında, tutuklu gözden kaybolmuştu. Zaten sokaktaki tüm geveze kadınlar onun kaçmasını istiyor, bizi yanlış taraflara yolluyor, bizle alay ediyorlardı. Aynı yerlerden defalarca geçtik ama nafile. Hapishane müdüründen teslim belgesi alamadan, muhafız karakoluna geri döndük.</p>

  <p class="normal">Adamlarım kendilerini kurtarmak için, Carmen’le benim, aramızda Baskça konuştuğumuzu söylediler; gerçeği söylemek gerekirse, böylesi minyon bir kadının yumruğunun, benim kadar güçlü bir adamı kolayca yere devirmesi çok normal görünmüyordu. Olay şüpheliydi ya da her şey apaçık ortadaydı desek daha doğru olacak. Beni muhafızlıktan kovup, rütbemi düşürdüler; bir ay hapse attılar. Mesleğe başladığımdan beri aldığım ilk cezaydı. Erişebileceğimi umduğum astsubay çavuş rütbesine elveda!</p>

  <p class="normal">Hapisteki ilk günlerim çok kederli geçti. Askerliğe başlarken, en azından subay olacağımı ummuştum. Yurttaşlarım Longa, Mina yüzbaşı oldular; Mino gibi zenci olan ve yine onun gibi ülkenize sığınan Chapalangarra da albay olmuştu; benim gibi zavallının biri olan kardeşiyle en az yirmi defa gerçek tenis oynamışımdır. “Hizmetim boyunca ceza almadan geçirdiğim onca zamanın boşa gittiğini düşünüyordum. Şimdi de mimlenmiştim; tekrar komutanların gözüne girmek için, acemi erliğimden beri burada geçirdiğim zamanın on kat fazlasına ihtiyacım vardı. Beni tongaya düşüren, şu an kim bilir nerde hırsızlık yapan alçak bir çingene için neden kendimi cezalandıracaktım?” Yine de onu düşünmekten kendimi alıkoyamıyordum. İnanabiliyor musunuz efendim? Kaçarken gördüğüm kaçık çoraplı bacakları gözümün önünden gitmiyordu. Hapishanenin parmaklıklarından sokağı izliyordum ama o şeytan kadar güzel bir tane daha kadın yoktu. Hem sonra suratıma attığı çiçeği kokluyordum, kurumuştu ama hala çok güzel kokuyordu. Eğer büyücü diye bir şey gerçekten varsa, bu kadın büyücünün teki!</p>

  <p class="normal">Bir gün gardiyan bana Alcala ekmeği getirdi.</p>

  <p class="normal">— Alın, dedi. Kuzeniniz size bunu gönderdi.</p>

  <p class="normal">Ekmeği aldım ama Sevilla’da kuzenim olmadığı için şaşkındım. Bu işte bir yanlışlık olduğunu düşünüyordum; ama güzel kokusuyla insanın iştahını öylesine kabartıyordu ki, sonunda kimin kime gönderdiğini merak etmeyi bırakıp afiyetle yemeye karar verdim. Keserken bıçağıma sert bir şey çarptı. Ekmeği pişirmeden, hamuruna küçük bir törpü saklamışlardı. Yanında da iki altın kuruş vardı. Bunların Carmen’in hediyesi olduğuna emindim. Onun soyundan insanlar için özgürlük her şey demektir, hapiste geçecek tek bir günü kurtarmak için bile tüm şehri ateşe verebilirler. Carmen, bana bu ekmeği göndermekle gardiyanlarla dalga geçmişti. Bir saat içinde, hapishanenin en büyük parmaklığını törpü yardımıyla kesebildim; elimdeki parayla da eskiciden asker üniformamın yerine burjuva kıyafeti almıştım. Defalarca kayalıklardaki kartal yavrularının yuvasını dağıtan biri için, on metre yükseklikteki pencereden sokağa atlamak hiç de zor olmamıştı; ama kaçmak istemiyordum. Ordunun şerefini korumalıydım, askerden kaçarsam suç işlerdim. İnsan hapisteyken, dışarıda kendisini düşünen bir arkadaşının olması hoşuna gidiyor. Para işi canımı sıkıyordu, sahibine iade etmek istiyordum; ama alacaklımı nerede bulacaktım? Kolay görünmüyordu.</p>

  <p class="normal">Tenzil-i rütbe töreninde duyduğumdan daha büyük bir acı yok sanıyordum; şimdi ise bu aşağılanma içimi kemiriyordu: hapishaneden çıktıktan sonra beni sıradan bir asker gibi nöbetçi yapmışlardı. Böyle bir muameleye maruz kalan yürekli birinin neler hissettiğini hayal bile edemezsiniz. Bunları yaşamaktansa kurşuna dizilmiş olmayı tercih ederdim. O zaman en azından manganın önünde tek başınıza yürürsünüz, kendinizi yürekli hissedersiniz.</p>

  <p class="normal">Albayın evine nöbetçi oldum. Genç, zengin, iyi bir adamdı; eğlenmeyi seviyordu. Tüm genç subaylar, burjuvalar, kadınlar, artistler onun evine gelirdi. O gün tüm şehir, başıma gelenleri görmek için sanki onun evinde sözleşmiş gibiydi. Albayın arabası yaveriyle geldi. Arabadan kim inse beğenirsiniz? Carmen… Bu sefer süslenmişti, her yerinde ponponlar, altınlar, kurdeleler vardı. Payetli bir elbise ve yine mavi payetli ayakkabılar giymişti, her tarafında çiçekler ve şeritler... Elinde bir darbuka, yanında biri genç biri yaşlı iki çingene daha vardı. Genç Çingenelerin yanında onlara eşlik eden muhakkak yaşlı bir kadın ve adam olur; adam gitar çalıp onları dans ettirir. Bildiğiniz gibi sosyete, eğlenmek için sıklıkla Çingeneleri çağırır, onların danslarıyla eğlenir.</p>

  <p class="normal">Carmen beni fark etmişti, karşılıklı bakıştık. Nedenini bilmiyorum ama o an yerin yedi kat dibinde olmak isterdim.</p>

  <p class="normal">— Selam dostum, dedi. Genç subayım şimdi acemi bir er gibi nöbet mi tutuyor?</p>

  <p class="normal">Ben cevap verecek tek bir kelime bile bulamadan eve girmişti bile.</p>

  <p class="normal">Tüm davetliler iç avluda toplanmıştı, kalabalığa rağmen, parmaklıkların arkasında neler olup bittiğini görebiliyordum. Birbirine vurulan çalparaların, darbukaların seslerini, gülüşmeleri, bravoları duyuyordum; darbukayla sıçradığı zaman Carmen’in yüzünü görebiliyordum. Subayların ona söylediği yüz kızartıcı laflar duyuluyordu. Verdiği cevapları ise daha önce hiç duymamıştım. O an orada ona âşık oldum; üç dört defa, iç avluya geçip, ona iltifatlar yağdıran kendini beğenmişlerin karnına kılıcımı saplamayı aklımdan geçirmiştim. Bu işkence bir saat kadar sürdü; sonra Çingeneler çıktılar, arabayla geri gideceklerdi. Carmen, yanımdan geçerken, o güzel gözleriyle bana bakıp,</p>

  <p class="normal">— Hemşerim, buralarda, en güzel kızartma Triana’da Lillas Pastia’nın yerinde yapılır, dedi.</p>

  <p class="normal">Ceylan gibi sekerek arabaya bindi, arabacı atları kırbaçladı ve tüm bu neşeli insanlar bilmediğim bir yerlere gitti.</p>

  <p class="normal">Tahmin edeceğiniz gibi, nöbetten sonra Triana’ya gittim; öncesinde sanki geçit törenine katılacakmışım gibi bir güzel tıraş olup, saçlarımı taradım. Carmen, Lillas Pastia’nın yerindeydi; bu yaşlı Arap çingene, kızartma yapıyordu; burjuvalar burada balık tava yemeye geliyordu; sanırım Carmen burada kalmaya başladığından beri müşteri sayısında artış olmuş.</p>

  <p class="normal">Benim geldiğimi görünce,</p>

  <p class="normal">— Lillas, ben paydos ediyorum. Yarına Allah kerim! Hadi hemşerim, dolaşmaya gidelim, dedi.</p>

  <p class="normal">Dantel başörtüsünü burnuna kadar çekti, nereye gittiğimizi bilmeden sokaktaydık işte.</p>

  <p class="normal">— Hanımefendi, hapisteyken bana gönderdiğiniz hediye için size teşekkür borçluyum. Gönderdiğiniz ekmeği yedim; törpüyü mızrağımı bilemek için kullanmak istiyorum, böylece sizden anı olarak saklayabileceğim; ama yolladığınız para burada, işte buyurun.</p>

  <p class="normal">Gülmekten neredeyse katılarak,</p>

  <p class="normal">— Bak sen! Parayı harcamamış, diye haykırdı. Harika, zaten param da hemen hemen hiç kalmamıştı; ne önemi var? Sokaklarda dolaşan köpeğin sonunda kemik bulduğu gibi ben de para buldum işte. Hadi bütün parayı yiyelim. Sen ısmarlarsın.</p>

  <p class="normal">Sevilla’ya doğru yola koyulduk. Serpent caddesinin girişinde, bir düzine portakal alıp mendilime sardı. Biraz ileriden ekmek, sucuk, bir şişe beyaz şarap aldık; sonra bir şekerciye girdik. Ona geri verdiğim parayı bankonun üzerine fırlattı, ardından cebinden çıkarttığı bir altını ve birkaç gümüş bozukluğu da; bendeki paraları da istedi. Cebimdeki bir peseta ve birkaç çeyreği verdim, daha fazla olmadığı için çok utanmıştım. Dükkândaki her şeyi alacak zannettim. Parayı bitirene kadar, güzel ve pahalı ne varsa hepsinden aldı; şekerli yumurta, fındık, meyve şekerlemesi. Benim bunları da kese kâğıdında taşımam gerekti. Kral don Pedro’nun taş büstünün bulunduğu Candilejo sokağını belki duymuşsunuzdur. Bu sokakta eski bir evin önünde durduk. Avluya geçip giriş katın kapısını çaldı. Kapıyı açan gerçek bir büyücüydü. Carmen onunla bir şeyler konuştu. Kadın önce homurdandı. Carmen onu sakinleştirmenin yolunu biliyordu; iki portakal, bir avuç şeker verdi, şarabın da tadına baktırdı. Harmanisini sırtına örtüp, evden uğurladı; kapıyı içeriden sürgüledi. İkimiz kalınca, dans etmeye, deli gibi gülmeye başladı.</p>

  <p class="normal">— Sen benim erkeğimsin, ben senin kadınınım, diyerek şarkı söylüyordu. Elimdekileri nereye bırakacağımı bilmediğimden, odanın ortasında, elim kolum paketlerle dolu dikiliyordum. Her şeyi alıp yere attı, ardından boynuma sarıldı.</p>

  <p class="normal">— Borcumu ödüyorum, borcumu ödüyorum. Bu Çingenelerin kanunu! , diyordu.</p>

  <p class="normal">Ah, efendim, o gün! O günü düşününce inanın yarın asılacağımı bile unutuyorum.</p>

  <p class="normal">Haydut bir an sustu; purosunu yaktıktan sonra anlatmaya devam etti:</p>

  <p class="normal">— Bütün günü ve geceyi birlikte yiyerek içerek geçirdik. Görüşmeyeli epey zaman olmuştu. Küçük çocuklar gibi şekerleri avuç avuç yaşlı kadının su küpüne doldururken,</p>

  <p class="normal">— Gelince şerbet yapar, dedi.</p>

  <p class="normal">Fındıkların kabuklarını kırmak için duvarlara atıyor,</p>

  <p class="normal">— Sinekler bizi rahat bıraksın diye yapıyorum, diyordu.</p>

  <p class="normal">Yapmadığı maskaralık kalmamıştı. Dans etmesini istedim; ama nerden çalpara bulacaktık? Hemen yaşlı kadının tek tabağını alıp, paramparça etti; yerdeki porselen parçalarının üstünde dans etmeye başladı, böylece abanozdan ya da fildişinden yapılmış çalparalar kadar ses çıkarıyordu. Bu kızın yanında insanın canı hiç sıkılmaz. Akşam olunca fener alayını müjdeleyen darbukaların sesi duyuldu.</p>

  <p class="normal">— Karargâha gidip yoklama yaptırmam lazım, dedim.</p>

  <p class="normal">Küçümseyerek,</p>

  <p class="normal">— Karargâha mı? , diye sordu. Demek ki sen uysal bir esirsin. Üstündeki bu sarı üniformayla, hem görünüşün hem de huyun kanaryaya benziyor.</p>

  <p class="normal">Kaderime razı karakola gittim. Ertesi sabah ayrılıktan bahseden ilk o oldu.</p>

  <p class="normal">— Dinle Joseito; sana olan borcumu ödedim değil mi? Kanunlarımıza göre, çingene olmadığın için aslında sana borcum yoktu; ama sen çok iyi birisin, senden hoşlandım. Ödeşmiş olduk. Hoşça kal.</p>

  <p class="normal">Onu bir daha ne zaman görebileceğimi sordum.</p>

  <p class="normal">Gülerek,</p>

  <p class="normal">— Aptallığın geçtiği zaman, dedi.</p>

  <p class="normal">Sonra ciddi bir tavırla:</p>

  <p class="normal">— Biliyor musun oğlum, ben seni biraz seviyorum galiba. Ama bir arada olmamız kediyle köpeğin bir arada olmasından daha uzun sürmez, geçinemeyiz. Eğer çingene kanunları uygulansaydı, belki senin karın olurdum. Ama bütün bunlar aptalca: bu mümkün değil. Oğlum, inan bana, ucuz kurtuldun. Şeytanla tanıştın; şeytan her zaman siyah olmaz, dua et boynunu kırıp seni öldürmedi. Üstümdeki kuzu postu olabilir ama bu benim koyun gibi davranacağımı göstermez. Git Meryem adına mum yakıp dua et, seni koruyan o. Bir kez daha elveda. Artık Carmencita’yı düşünme; yoksa benim yüzümden darağacıyla evlenmek zorunda kalacaksın.</p>

  <p class="normal">Bunları söylerken, kapının sürgüsünü açtı, dışarı çıkar çıkmaz başörtüsüyle kafasını sardı, arkasını dönüp gitti.</p>

  <p class="normal">Doğru söylüyordu. Onu düşünmesem iyi ederdim; ama Candilejo sokağında geçirdiğimiz günden beri ondan başka bir şey düşünemiyordum. Ona tekrar rastlama umuduyla bütün gün oralarda geziyorum. Yaşlı kadına ve balıkçıya uğrayıp ondan haber soruyordum. İkisi de Laloro’ya gittiğini söylüyordu, Portekiz demek istiyorlardı. Muhtemelen Carmen böyle söylemelerini tembihlemişti, ama kimin yalan söylediğini anlamam çok gecikmedi. Birkaç hafta sonra, şehrin kapılarından birine nöbetçi oldum.</p>

  <p class="normal">Kapıya yakın mesafede, sur içindeki duvarda bir yarık vardı; burada gündüz çalışılıyor, gece de kaçakçıların geçmesini engellemek için nöbetçi koyuyorlardı. Gün içinde Lillas Pastia’nın muhafız karakolunun etrafında dolandığını ve arkadaşlarımdan biriyle konuştuğunu gördüm; herkes bu adamı tanıyordu, yaptığı balıklara, böreklere bayılıyorlardı. Yanıma gelip Carmen’den haberimin olup olmadığını sordu.</p>

  <p class="normal">— Hayır yok, dedim.</p>

  <p class="normal">— İyi o zaman, yakında haber alacaksınız.</p>

  <p class="normal">Yanılmamıştı. Gece vakti, yarıktaki nöbeti devralır almaz, bir kadının bana doğru yaklaştığını fark ettim. İçimdeki ses bunun Carmen olduğunu söylüyordu. Yine de seslendim: Açılın! Buradan geçiş yasak!</p>

  <p class="normal">Kendini göstererek,</p>

  <p class="normal">— Böyle kötü davranmayın, dedi.</p>

  <p class="normal">— Nasıl, Carmen, bu sizsiniz!</p>

  <p class="normal">— Evet hemşerim. Az konuşalım, öz konuşalım. Para kazanmak ister misin? Birazdan buraya ellerinde paketlerle insanlar gelecek, bırak geçsinler.</p>

  <p class="normal">— Hayır, olmaz, diye cevap verdim. Geçişlerini engellemem lazım; emir böyle.</p>

  <p class="normal">— Emirler! Emirler! Candilejo sokağında emirler aklına gelmiyordu.</p>

  <p class="normal">Sarsılmıştım,</p>

  <p class="normal">— Ah! O günün hatırına bütün emirleri unutabilirim ama kaçakçıların parasını istemem, dedim.</p>

  <p class="normal">— Tamam, para yoksa yaşlı Dorothée’nin yerinde bir akşam yemeği yiyelim, ister misin?</p>

  <p class="normal">— Hayır, istemiyorum! Yapamam.</p>

  <p class="normal">Bunları söylerken boğazım düğümlenmişti.</p>

  <p class="normal">— Madem seni razı etmek bu kadar zor, ben ne yapacağımı biliyorum. Gider çavuşuna akşam yemeği teklif ederim, iyi bir çocuğa benziyor, buraya sadece görmesi gerekeni görecek başka bir nöbetçi koyacaktır. Elveda, kanaryam. Bu kurallar yüzünden kellen gittiğin gün çok güleceğim sana.</p>

  <p class="normal">Ona karşı o kadar zayıftım ki, gerekirse bütün Çingenelerin geçmesine izin vereceğimi söyledim; karşılığında tek istediğim ödülü vermesi şartıyla. Ertesi gün istediğimi yapacağına söz verdi. Hemen oracıktaki arkadaşlarına haber vermeye gitti. Beş kişiydiler, yanlarında yüklüce İngiliz malları vardı. Carmen onlara gözcülük yapıyordu. Etrafta dolaşan birini gördüğünde darbukasını çalacaktı ama buna gerek olmadı. Kaçakçılar işlerini çarçabuk bitirdiler.</p>

  <p class="normal">Ertesi gün, Candilejo sokağına gittim. Carmen beni bekliyordu, keyifsizdi.</p>

  <p class="normal">— Bana şart koşan insanları sevmiyorum, dedi. İlk defasında bana karşılık beklemeden büyük bir iyilik yapmıştın. Dünse benimle pazarlık ettin. Neden seninle buluşmaya geldim, doğrusu bilmiyorum, çünkü artık seni sevmiyorum. Zahmetinin karşılığında al bu parayı, hadi git, defol.</p>

  <p class="normal">Parayı suratına fırlatıp, onu dövmeme ramak kalmıştı, kendimi zor tuttum. Bir saat boyunca kavga ettik, oradan çok kızgın ayrıldım. Sokaklarda başıboş, deli gibi dolaştım; sonunda bir kiliseye girdim; en karanlık yere oturup hıçkıra hıçkıra ağladım. O an bir ses işittim:</p>

  <p class="normal">— Ağlıyorsun! Gözyaşlarından aşk iksiri yapmak istiyorum.</p>

  <p class="normal">Başımı kaldırınca karşımda Carmen’i gördüm.</p>

  <p class="normal">— Beni hala istiyor musun? , diye sordu. Sizi seviyor olmalıyım, beni terk ettiğinizden beri neyim var bilmiyorum. Candilejo sokağına gitmeyi bu sefer ben teklif ediyorum.</p>

  <p class="normal">Barışmıştık. Ama Carmen’in tabiatı hava kadar değişkendi. Güneşin en parlak olduğu anda, birden fırtına kopabilirdi. Başka bir defa Dorothée’de buluşmaya söz verdiği halde gelmedi. Dorothée, çingene davaları için Laloro’ya gittiğini söyledi.</p>

  <p class="normal">Bu konuda daha önceden deneyimli olduğumdan, gidebileceğini düşündüğüm her yerde Carmen’i arıyordum, günde belki yirmi defa Candilejo sokağından geçiyordum. Dorothée ile artık neredeyse arkadaş olmuştuk, ara sıra ona rakı ısmarlıyordum. Yine onun yerine gittiğim bir akşam, Carmen yanında bizim alaydan bir teğmenle geldi.</p>

  <p class="normal">Beni görünce, Bask dilinde:</p>

  <p class="normal">— Çabuk defol, git, dedi.</p>

  <p class="normal">O an şaşkınlıktan dona kaldım, kalbime bir ağrı saplandı. Teğmen de:</p>

  <p class="normal">— Ne arıyorsun burada sen? Derhal çık buradan! , dedi.</p>

  <p class="normal">Adım atacak halim yoktu, felç olmuş gibiydim. Söyleneni yapmadığım, hatta saygıdan şapkamı çıkartıp selam vermediğim için öfkelenen teğmen, elbisemden tutup sarstı. Ne dediğimi hatırlamıyorum. İkimiz de kılıcımızı çektik. Yaşlı kadın elime sarıldığında teğmenin kılıcı alnımı kesti, yara izi hala durur. Geri çekildim, Dorothée’ye omuz atıp, yere düşürdüm; teğmen peşimdeydi, kılıcımı bedenine sapladım, kendi oyununa gelmişti. O an Carmen lambayı söndürdü ve Dorothée’ye kaçmasını söyledi. Kendimi sokağa attım, nereye gittiğimi bilmeden kaçıyordum. Sanki biri peşimden geliyordu. Kendime geldiğim zaman, Carmen’in beni bırakmadığını anladım.</p>

  <p class="normal">— Seni koca aptal! Saçmalamaktan başka şey bilmez misin sen? Sana felaket getireceğimi söylemiştim. Çingeneyle dostluk edersen, başın beladan kurtulmaz. Şu mendili alnına sara dur, kemeri de bana at. Burada beni bekle. İki dakikaya dönerim.</p>

  <p class="normal">Bir anda kayboldu; döndüğünde, nerden buldu bilmiyorum, bana çizgili bir harmani getirdi. Üniformamı çıkarttırıp harmaniyi atletimin üstüne geçirdi. Bu kıyafet ve başımdaki yarayı sardığımız mendille, Valencia’dan Sevilla’ya yer bademi satmaya gelen köylülere benzemiştim. Dar bir sokakta, tıpkı Dorothée’nin evine benzeyen başka bir eve gittik. Bir başka çingeneyle birlikte ikisi beni yıkadılar, cerrahtan iyi yaramı temizlediler, ne olduğunu bilmediğim bir şeyler içirip, yatırdılar; uyumuşum.</p>

  <p class="normal">Ertesi gün geç vakit kendime gelebildiğime göre, içirdikleri şeyin içine uyuşturucu bir şeyler atmış olmalılardı. Başım ağrıyordu, ateşim vardı. Bir gün önce yaşadığım o korkunç sahneyi hatırlayabilmem için zaman geçmesi gerekti. Carmen ve yanındaki, yarama pansuman yaptıktan sonra, yattığım yere çömelip, aralarında çingene dilinde, sağlığımla ilgili olduğunu düşündüğüm bir şeyler konuştular. İkisi de yakın zamanda iyileşeceğim konusunda beni temin edip, bir an önce Sevilla’dan ayrılmam gerektiğini söylediler; çünkü eğer yakalanırsam, yargılanmadan kurşuna dizilecektim.</p>

  <p class="normal">Carmen, bana:</p>

  <p class="normal">— Bak oğlum, artık farklı bir şeyler yapman lazım; ordudan karavana alamayacağına göre hayatını nasıl kazanacağını düşünmelisin. Hırsız olamayacak kadar aptalsın, ama çevik ve güçlüsün; cesaretin de varsa, kıyılara gidip kaçakçılık yaparsın. Seni astıracağıma yemin etmedim mi? Bu kurşuna dizilmekten daha iyi. Zaten, bu işi tutturabilirsen, prensler gibi yaşarsın; düzensiz ordular gibi uzun süre varlığını sürdürebilirsin, kıyı nöbetçileri sana elini bile süremez, dedi.</p>

  <p class="normal">Bu şeytan kız, bu sözleriyle gelecekteki kariyerimi bana göstermiş oluyordu, gerçeği söylemek gerekirse idamla burun buruna olan biri için tek çıkar yol buydu. Tüm bunları bir çırpıda söyleyiverdi. Bu tehlikeli ve isyankâr hayat, beni ona yürekten bağlıyordu. Artık ona karşı duyduğum aşktan emindim. Endülüs’te, at üstünde, elinde silahı, atının terkisinde aşığı, dağlarda kol gezen kaçakçılardan bahsedildiğini hep duyardım. Arkamda bu güzel çingeneyle, oradan oraya taban teptiğimi hayal ettim.</p>

  <p class="normal">Bunu ona anlattığımda, kasıklarını tutarak güldü; dünyada, karı-kocanın üstü kapalı küçük bir çadırda yalnız kalmasından daha güzel bir şey olamayacağını söyledi.</p>

  <p class="normal">— Seni yanımda dağlara götürürsem, ne yaptığından da emin olurum, dedim. Orda benimle paylaşacağın teğmenler olmayacak.</p>

  <p class="normal">— Ah! Ne kadar kıskançsın, dedi. Ne yazık. Çok aptalsın. Senden hiç para istemediğime göre seni sevdiğimi görmüyor musun?</p>

  <p class="normal">Böyle konuştuğu zamanlarda, onu boğazlayacağım geliyordu.</p>

  <p class="normal">Efendim, lafı uzatmadan, Carmen’in getirdiği burjuva kıyafetiyle, tanınmadan Sevilla’dan ayrıldım. Pastia’nın yazdığı mektupla, Jerez’de kaçakçılara yataklık eden bir satıcının evine gittim. Beni buradaki insanlarla tanıştırdılar, ismi Dancaïre olan liderleri beni kendi grubuna aldı. Gaucin’e gittik, orada Carmen’le buluştum. Gönderimlerde adamlarımıza gözcülük ediyordu, ondan daha iyisi yoktu. Cebelitarık’tan geliyordu. Kıyıda alacağımız İngiliz malları için geminin kaptanını önceden ayarlamıştı. Komşu liman Estepona yakınlarında bekliyorduk. Malları alıp bir kısmını dağda emin bir yere sakladık; kalanını da yüklenip Ronda’ya döndük. Carmen önden gitmişti. Şehre gireceğimiz en uygun zamanı bize yine o söyledi. Bu ilk işimiz ve bunu takip eden birkaçı gayet iyi geçti. Kaçakçılığı askerlikten daha çok sevmiştim; Carmen’e hediyeler alıyordum. Param ve sevgilim vardı. Başka bir isteğim yoktu; Çingenelerin dediği gibi “Uyuzu seven kaşınmaz”. Gittiğimiz her yerde çok iyi karşılanıyorduk; ortak iş yaptığımız arkadaşlar bana iyi davranıyordu, itibarım iyiydi. Bunun sebebi herhalde adam öldürmüş olmamdı, grupta benden başka kimsenin böyle bir kahramanlığı yoktu. Ama yeni hayatımda beni en çok mutlu eden, Carmen’i sık sık görüyor olmaktı. Bana hiç olmadığı kadar çok yakınlık gösteriyor; yine de arkadaşlarımızın önünde sevgilimmiş gibi davranmıyordu; hatta bu konuyla ilgili kimseye bir şey söylememem için bana bildiğim bütün yeminleri ettirmişti. Bu yaratığın karşısında nasıl da zayıftım, bütün kaprislerine boyun eğiyordum. İlk defa namuslu kadınmış gibi davranıyordu, ben de bütün saflığımla geçmişte yaptığı hatalardan artık vazgeçtiğini düşünüyordum.</p>

  <p class="normal">Sekiz on kişilik grubumuz, ancak karar alınacak zamanlarda bir araya gelirdi; yoksa şehirlerde, köylerde, ikişerli üçerli gruplar halinde gezerdik. Her birimiz sözde birer meslek sahibiydik: biri bakırcı, diğeri nalbant, bense tuhafiyeciydim; Sevilla’da başıma gelen kötü olaydan sonra kalabalık yerlere girmiyordum. Bir gün ya da bir gece diyelim, Vejer’de buluşmak üzere sözleşmiştik. Dancaïre ve ben diğerlerinden önce buluşma yerine geldik. Dancaïre çok neşeli görünüyordu.</p>

  <p class="normal">— Bir arkadaş daha aramıza katılacak, dedi. Carmen iyi iş başardı, kocasını Tarifa zindanlarından kurtarmış.</p>

  <p class="normal">Ekiptekilerin neredeyse hepsinin bahsettiği çingeneyi tanımıştım, bu <span class="ideitalik">kocası</span> lafı beni titretti. Kaptana:</p>

  <p class="normal">— Nasıl! Kocası mı var? Yani evli miydi? , diye sordum.</p>

  <p class="normal">— Evet, kendisi kadar uyanık, Tek Göz Garcia ile evli, diye cevap verdi. Zavallı çocuk kürek mahkûmuydu. Carmen zindandaki doktoru öyle bir eğlemiş ki, kocasını serbest bıraktırmış. Ah! Bu kız ağırlığınca altına bedel. İki yıldır onu oradan kurtarmaya çalışıyordu. Zindandaki binbaşı değişene kadar ne yaptıysa başaramamıştı. Yenisiyle çarçabuk anlaştığı aşikârdı. Bu haberin beni ne kadar mutlu ettiğini düşünemezsiniz. Yakında Tek Göz Garcia gelmiş olacak; Çingenelerin yetiştirdiği en azılı hayduttur; kara tenli kara ruhludur, hayatta karşılaştığım en vicdansız adamdır.</p>

  <p class="normal">Carmen’le birlikte geldiler, bana <span class="ideitalik">kocam</span> diyerek tanıştırdıktan sonra, Garcia başka tarafa bakarken yaptığı kaş göz işaretlerini görmeniz lazımdı. Çok kızmıştım, gece boyunca hiç konuşmadım. Sabah balyalarımızı yapıp yola düştük. Bir düzine atlının peşimizden geldiğini fark ettiğimizde, Endülüs’ün mangalda kül bırakmayan palavracıları, acınacak haldeydi. Tam bir can pazarıydı. Dancaïre, Garcia, Remendado isimli Ejica’lı genç bir çocuk ve Carmen soğukkanlılıklarını kaybetmemişti. Kalanı, katırlarını salmış, akarsu yatağına girmişti; hayvanlarımıza sahip olamıyorduk, yağmaladıklarımızın en değerlilerini aceleyle ayırmaya çalışıyor, sırtımıza yükleniyorduk. Balyaları elimizden geldiğince ayaklarımızla iterek sürüklüyorduk. Bu arada düşman arkamızdan ateş ediyordu; hayatımda ilk defa kurşunlar kulağımın yanından vızıldayarak geçiyordu, korkmuyordum. Bu gibi durumlarda, yanınızda kadınlar varsa, onların gözünden düşmemek için ölüme hazırlıklı olmalısınız. Zavallı Remendado hariç hepimiz kurtulduk, böğrüne kurşun yemişti. Elimdeki paketi atıp, onu sırtıma almaya çalıştım,</p>

  <p class="normal">Garcia,</p>

  <p class="normal">— Budala, leş ne işimize yarayacak? , diye bağırdı.</p>

  <p class="normal">Carmen,</p>

  <p class="normal">— At onu, bırak! , diye haykırıyordu.</p>

  <p class="normal">Yorgunluktan bir an onu kayaların dibine bıraktım. O sırada Garcia tabancasını Remendado’nun kafasına boşalttı.</p>

  <p class="normal">On iki merminin dağıttığı suratına bakıp,</p>

  <p class="normal">— Hadi tanısınlar bakalım şimdi, kimmiş bu, dedi.</p>

  <p class="normal">İşte efendim, sürdürdüğüm tatlı hayat bu. Gün boyu bir lokma bile bir şey yiyememiştik, üstelik katırlarımızı da kaybettiğimizden, akşam yorgunluktan perişan, çalılıkların sık olduğu bir yerde mola verdik. Bu iblis Garcia ne yapsa beğenirsiniz? Cebinden çıkarttığı desteyle, zayıf ışığın aydınlığında Dancaïre ile kâğıt oynamaya başladılar. Ben bu arada yattım; yıldızlara bakarak Remendado’yu düşünüyordum; onun yerinde olmayı ne çok isterdim. Bu arada, Carmen yanıma çömeldi, ara ara şarkı mırıldanıp darbukasını tıngırdatıyordu. Sonra sanki kulağıma bir şey söyleyecekmiş gibi yanıma sokulup, istemememe rağmen, iki üç defa öptü.</p>

  <p class="normal">— Sen şeytanın ta kendisisin, dedim.</p>

  <p class="normal">— Evet, öyleyim, diyerek cevap verdi.</p>

  <p class="normal">Birkaç saat dinlendikten sonra, Carmen, Gaucin’e gitmek için yola çıktı. Ertesi gün bir keçi çobanı bize yiyecek bir şeyler getirdi. Gün boyu yerimizden kıpırdamadık, akşam olunca Gaucin’e doğru yaklaştık. Carmen’den işaret bekliyorduk ama hiçbir şey gelmemişti. Katırcıyla gelen, iyi giyimli, şemsiyeli, yanında hizmetçisi olabilecek genç bir kızla gelen kadını gördüğümüz gün, Garcia:</p>

  <p class="normal">— Noel Baba bize iki katır, iki de kadın göndermiş; dört katır daha iyi olurdu ama neyse!, dedi.</p>

  <p class="normal">Silahını alıp, çalılıkları siper ederek patikadan indi. Dancaïre ve ben de peşinden gidiyorduk. Yanlarına gelince, kendimizi gösterip katırcıya durmasını söyledik. Kadının bizi görünce, sırf üstümüzdeki kıyafetlerden bile ödü kopması gerekirken, kahkahalarla gülmeye başladı.</p>

  <p class="normal">— Ah budalalar, beni başkası mı zannettiniz?</p>

  <p class="normal">Carmen’di. Yeni kılığı ve konuştuğu farklı lisanla, onu asla tanıyamazdım. Katırdan indi, Dancaïre ve Garcia ile fısır fısır bir şeyler konuştu, sonra bana dönüp:</p>

  <p class="normal">— Kanarya, asılmadan önce seninle tekrar görüşeceğiz. Çingene davaları için Cebelitarık’a gidiyorum. Yakında benden bahsedildiğini duyarsınız.</p>

  <p class="normal">Birkaç günlüğüne saklanabileceğimiz bir yer tarif ettikten sonra yanımızdan ayrıldı. Bu kadın bizim koruyucu meleğimizdi. Bir süre sonra bize gönderdiği parayı aldık, yolladığı haberse çok değerliydi: Cebelitarık’tan Granada’ya gidecek iki İngiliz zengini falan gün, filan yoldan geçecekti. Anlayana selam olsun! Gelsin şıkır şıkır paralar. Garcia onları öldürmek istedi ama Dancaïre ve ben buna karşı çıktık. Sadece üstlerindeki parayı ve saatlerini aldık, geriye kalan gömleklere ihtiyacımız yoktu zaten.</p>

  <p class="normal">İnsan düşünmeden hırsız oluyor, efendim. Güzel bir kadın aklınızı başınızdan alıyor, onun için mücadeleye ediyorsunuz, sonra başınıza gelen felaketle dağlarda yaşamaya başlıyorsunuz; bir bakıyorsunuz kaçakçılıktan hırsızlığa geçiş yapmışsınız. İngiliz turistler olayından sonra, artık Cebelitarık civarında dolaşmak tehlikeli olacaktı, Ronda dağlarına daldık.</p>

  <p class="normal">Bana José-Maria’dan söz etmiştiniz ya efendim, işte onunla burada tanıştık. Sevgilisi de onunla çalışıyordu. Güzel bir kızdı; sakin, mütevazı, iyi huylu görünüyordu; ne bir kötü söz eder, ne şikayet ederdi!... Buna karşılık José-Maria onu çok mutsuz etti. Devamlı başka kadınların peşinden koşuyor, bu kızı hırpalıyor, bazen de kıskanıyordu. Bir keresinde kızı bıçakladı. Ama ne beğenirsiniz, kız onu daha fazla sevmeye başladı. Kadınlar böyle yaratıklar işte, özellikle de Endülüslüler. Kolundaki yara izinden gururla bahsediyor, sanki dünyanın en güzel şeyi ondaymış gibi önüne gelene yarasını gösteriyordu. Üstüne üstlük José-Maria ortak iş yapılabilecek arkadaşların en kötüsüydü! ... Bir keresinde, bize öyle bir oyun oynadı ki tüm ganimet ona kaldı; biz de yediğimiz dayakla, çektiğimiz sıkıntıyla yetindik. Neyse hikâyemize geri dönelim. Carmen’den haber gelmiyordu. Dancaïre:</p>

  <p class="normal">— Birimiz Cebelitarık’a gidip araştıralım, Carmen yeni olay için hazırlıklarını bitirmiş olmalı, dedi. Ben seve seve giderdim ama Cebelitarık’ta herkes beni tanır.</p>

  <p class="normal">Tek Göz,</p>

  <p class="normal">— Beni de tanıyorlar, dedi. Zenginlere az oyun oynamadım! Bir de tek gözüm yüzünden kılık değiştirmem kolay olmuyor.</p>

  <p class="normal">Carmen’i bir kere daha görebilecek olmak fikri içimi coşturmuştu.</p>

  <p class="normal">— Öyleyse benim mi gitmem lazım? , diye sordum. Ne yapıyoruz o zaman?</p>

  <p class="normal">Diğerleri:</p>

  <p class="normal">— İster gemiyle, ister San Roque üzerinden git ama Cebelitarık’a varınca, limanda Rollana adlı çikolata satıcısını nerede bulabileceğini sor; bulunca da Carmen’e neler olduğunu öğrenirsin.</p>

  <p class="normal">Gaucin dağlarına kadar birlikte gidip, sonrasında onlardan ayrılacaktım, en uygunu buydu; şehre meyve satıcısı olarak girecektim. Ronda’da bizim hesabımıza çalışan bir adam bana pasaport getirdi; Gaucin’de bir eşek verdiler: eşeği portakal ve kavunla yükleyip yola düştüm. Cebelitarık’a vardığımda, Rollana’yı herkesin tanıdığını gördüm, ama ya ölmüş ya da dünyanın öbür ucuna gitmişti; Rollana’nın ortadan kaybolması ile Carmen’e ulaşmanın tek yolu da kapanmış oluyordu. Eşeğimi bir ahıra bırakıp, satacakmış gibi portakalları yanıma alıp pazara gittim; ama asıl amacım etrafta tanıdık birinin olup olmadığına bakmaktı. Burası dünyanın her tarafından gelen rezil adamlarla dolu; her dilden konuşan insan var, adım başı başka bir lisan konuşulduğunu duyuyorsunuz. Etrafta birçok çingene vardı ama hiç birine güvenemiyordum; karşılıklı uzun uzun bakışıyorduk. Birbirimizin hırsız olduğunu tahmin ediyor ama aynı gruptan olup olmadığımıza emin olamıyorduk. Boşa geçen iki günün ardından, ne Rollana ne de Carmen hakkında dişe dokunur hiç bir şey öğrenememiştim. Tam birkaç alışveriş yaptıktan sonra arkadaşlarımın yanına dönmeye karar vermiştim ki, gün batımında sokakta yürürken, pencereden bir kadının bana seslendiğini duydum:</p>

  <p class="normal">— Portakalcı! ...</p>

  <p class="normal">Başımı çevirince Carmen’i gördüm. Kırmızı üniformalı, altın sarısı apoletli, kıvırcık saçlı, zengin havalı bir subayla balkonda oturuyordu. Carmen’in kıyafeti şahaneydi: omuzlarında şalı, altından tokası, ipek elbisesi ile harika görünüyordu. İspanyolcası kötü subay, hanımın portakal almak istediğini, yukarı gelmemi söyledi; Carmen’de bana Baskça:</p>

  <p class="normal">- Çık ama sakın şaşırdığını belli etme, dedi.</p>

  <p class="normal">Aslında Carmen’in yaptığı hiçbir şey beni şaşırtamazdı. Bu karşılaşmaya üzüldüm mü sevindim mi çok emin değildim. Kapıda uzun boylu, pudralı bir İngiliz hizmetçi vardı; beni etkileyici büyük bir salona geçirdi. Carmen, yine Baskça:</p>

  <p class="normal">— Tek bir kelime bile İspanyolca bilmiyorsun, beni tanımıyorsun. Ona göre, dedi.</p>

  <p class="normal">Sonra İngiliz’e doğru dönerek:</p>

  <p class="normal">— Size söylemiştim, Basklı birini bir görüşte anlarım; ne tuhaf bir lisandır, duymak ister misiniz? Adam ne kadar aptal görünüyor değil mi? Sanki dolaptan hırsızlık yaparken suçüstü yakalanan kedi gibi şaşkın.</p>

  <p class="normal">Kendi dilimde,</p>

  <p class="normal">— Sen de arsız hırsızlar gibi görünüyorsun, şimdi aşığının önünde suratını çizmemi ister misin? , dedim.</p>

  <p class="normal">— Aşığım mı? Bak sen, buna kendi başına nasıl karar verdin? Bu budalayı kıskandın mı? Hala Candilejo’da geçirdiğimiz zamanlardaki kadar aptalsın. Ahmak, görmüyor musun, Çingeneler için parlak bir iş yapıyorum. Bu ev, herifin tüm parası benim olacak, adamı parmağımın ucunda oynatıyorum; onu öyle bir kapana kıstıracağım ki, geberip gidecek.</p>

  <p class="normal">— Sen de Çingenelere bu şekilde faydalı olmaya devam edersen, ben de seni öyle bir hale getireceğim ki bir daha bu işleri yapamayacaksın, dedim.</p>

  <p class="normal">— Bak sen! Sen benim kocam mısın ki, bana böyle emrediyorsun? Tek Göz seni duysa ne der? Tek aşığımsın, bununla yetinsen iyi olur.</p>

  <p class="normal">İngiliz,</p>

  <p class="normal">— Ne söylüyor? , diye sordu.</p>

  <p class="normal">Carmen,</p>

  <p class="normal">— Susamış, bir bardak bir şey içmek istiyormuş, dedi.</p>

  <p class="normal">Bir yandan da yaptığı tercümeye gülüyordu.</p>

  <p class="normal">Efendim, bu kadın gülmeye başlayınca, mantıklı bir şey konuşulmaz, gülüşünü etrafındaki herkese bulaştırır. Gülen aptal İngiliz de bana içecek bir şeyler getirmelerini emretti. İçkimi yudumlarken,</p>

  <p class="normal">Carmen,</p>

  <p class="normal">— Adamın parmağındaki yüzüğü görüyor musun? İstersen onu sana veririm, dedi.</p>

  <p class="normal">— Senin paralıyı dağa götürüp, bir güzel sopalamak için, ben bir parmağımı veririm, dedim.</p>

  <p class="normal">İngiliz,</p>

  <p class="normal">— Sopa ne demek? , diye sordu.</p>

  <p class="normal">Carmen, gülerek:</p>

  <p class="normal">— Sopa, portakal demek, diye cevap verdi. Ne komik sözcük değil mi? Size portakal vermek istediğini söylüyor.</p>

  <p class="normal">İngiliz,</p>

  <p class="normal">— Öyle mi? , diye sordu. Tamam, o halde, yarın getirsin.</p>

  <p class="normal">Biz konuşurken, hizmetçi gelip akşam yemeğinin hazır olduğunu haber verdi. Subay, kalkıp bana para uzattı sonra da sanki Carmen tek başına yürüyemezmiş gibi koluna girdi.</p>

  <p class="normal">Carmen, yine gülerek, bana:</p>

  <p class="normal">— Oğlum seni yemeğe buyur edemiyorum, dedi. Ama yarın, nöbet değişimi için çalınan davul sesini duyduğunda, portakallarla buraya gel. Candilejo’dakinden daha iyi bir oda seni bekliyor olacak, o zaman ben hep senin Carmencita’n mıyım anlarsın. Ne yapacağımızı da o zaman konuşuruz.</p>

  <p class="normal">Cevap vermedim. Sokağa çıktığımda, İngiliz arkamdan:</p>

  <p class="normal">— Yarın portakal getir, diye bağırıyordu.</p>

  <p class="normal">Carmen’in gülücüklerini duydum.</p>

  <p class="normal">Oradan çıktığımda ne yapacağımı bilmiyordum, gece hiç uyuyamadım; sabah, bu ihanet yüzünden öylesine öfkeliydim ki, onu tekrar görmeden Cebelitarık’tan ayrılmaya karar verdim; ama davul sesini duyar duymaz tüm kararlılığım gitti; portakal sepetini alıp Carmen’e koştum. Panjurun aralığından iri siyah gözleriyle yolumu gözlediğini gördüm. Pudralı hizmetçi beni hemen içeri aldı; Carmen eline birkaç kuruş bahşiş tutuşturdu. Yalnız kalır kalmaz, yapmacık kahkahalarına başlayıp boynuma sarıldı. Onu daha önce hiç bu kadar güzel görmemiştim. Bakireler gibi süslenmiş, kokular sürmüş… ipek kumaştan mobilyalar, nakışlı perdeler… Ah! Ve yanında hırsız kılığımla ben.</p>

  <p class="normal">Carmen,</p>

  <p class="normal">— Aşkım, diyordu. Buradaki her şeyi kırıp döküp, evi yakmak, dağlara kaçmak istiyorum.</p>

  <p class="normal">Bu aşk ateşiydi! ... sonra gülücükler! ... dans ediyor, elbisesinin fırfırlarını kopartıyordu: bir maymun bile bu kadar hoplayıp zıplayamaz, suratını şekilden şekle sokamaz, şeytanlık yapamazdı.</p>

  <p class="normal">Tekrar ciddiyetini takınınca,</p>

  <p class="normal">— Dinle, dedi. Çingeneler söz konusu. İngiliz’den beni Ronda’da kalan rahibe kız kardeşimin yanına götürmesini istedim… (yeniden kahkahalar attı) Sana nerden gideceğimizi bildireceğim. Geçerken üstüne çullanırsınız! En iyisi onu oracıkta öldürmek olur ama ne yapmak lazım biliyor musun? –Benzer durumlarda yüzünde gördüğüm bu şeytani gülüş kimsede yoktur-. İlk önce Tek Göz üstüne atılsın. Siz biraz geride kalın; adam çok güçlü: iyi silahları var… Anlıyor musun?</p>

  <p class="normal">Attığı yeni kahkaha ile ürperdim.</p>

  <p class="normal">— Hayır, olmaz, dedim. Garcia’dan nefret ediyorum ama yine de arkadaşız. Bir gün seni ondan kurtaracağım ve bu ülkeme yaraşır şekilde olacak. Ben tesadüflerle çingene oldum; ama aslım Navarralı, dürüst bir Navarralı olarak hareket edeceğim.</p>

  <p class="normal">— Sen bir salaksın, gerçek bir aptal. Daha uzağa tükürdüğünde boyunun uzayacağını sana cüceye benziyorsun. Beni sevmiyorsun sen, defol.</p>

  <p class="normal">Bana “Defol” dediğinde, çekip gidemedim. Ama grubun yanına döneceğime, orada onlarla İngiliz’i bekleyeceğime söz verdim. O da bana Ronda’ya gitmek üzere Cebelitarık’tan ayrılıncaya kadar hasta yatacağına söz verdi. Cebelitarık’ta iki gün daha kaldım. Kılığını değiştirip, kaldığım hana beni görmeye geldi. Oradan ayrılırken benim de aklımda planlarım vardı. İngiliz’le Carmen’in birlikte geçeceği yeri ve zamanı öğrenip, grubun yanına döndüm. Dancaïre ve Garcia beni bekliyordu. Geceyi ormanda geçirdik, çam kozalağının mükemmel ışığıyla aydınlanıyorduk. Garcia’ya kâğıt oynamayı önerdim. Kabul etti. İkinci partide, hile yaptığını söyledim; gülmeye başladı. Kâğıtları suratına fırlattım. Silahına davrandı ama ayağımla üstüne bastığım için alamadı.</p>

  <p class="normal">— Malaga’nın en iyi bıçak çekeni senmişsin, benimle dövüşmek ister misin? , dedim.</p>

  <p class="normal">Dancaïre bizi ayırmaya çalıştı. Bu arada Garcia’ya iki üç yumruk savurdum. Öfkeden kahraman kesilip bıçağını çekti, ben de benimkini. İkimiz de Dancaïre’den bizi rahat bırakmasını, meydanı açmasını istedik.</p>

  <p class="normal">Bizi engelleyemeyeceğini anlayınca çekildi. Garcia daha o anda farenin üzerine atılmaya hazır kedi gibi vaziyet almıştı. Benden gelecek darbeleri savuşturmak için sol elinde şapkası vardı, bıçağını ileriye doğru uzatmıştı. Endülüslüler gardlarını böyle alıyor. Bense Navarra usulü, rakibimin karşısında dimdik, sol kolum havada, sol bacağım önde, bıçağım sağ kalçamın hizasında pozisyon aldım. Kendimi devden daha güçlü hissediyordum. Yıldırım gibi üzerime atıldı; sol ayağımın üzerinde dönerek kaçtım, böylece bıçağını havaya sallamış oldu. Benim yaptığım hamleyle, bıçağım, boğazının ön tarafına saplanmıştı, çenesi elime değiyordu. Bıçağı öyle hızlı çevirdim ki ucu kırıldı. Artık her şey bitmişti. Yaradan fışkıran oluk gibi kanla, içeride kalan uç da çıktı. Yüz üstü yere yığıldı.</p>

  <p class="normal">Dancaïre bana,</p>

  <p class="normal">— Ne yaptın? , diye sordu.</p>

  <p class="normal">— Dinle, dedim. İkimiz bir arada yaşayamazdık. Carmen’i seviyorum, onun için tek olmak istiyorum. Zaten, Garcia bir katildi, Remendado’ya yaptığı bir türlü aklımdan çıkmıyor. Artık iki kişi kaldık. Ölene kadar dost kalalım ister misin?</p>

  <p class="normal">Dancaïre bana el verdi. Elli yaşlarında bir adamdı.</p>

  <p class="normal">— Gelgeç aşkların Tanrı cezasını versin!, diyerek haykırdı. Carmen’i istediğini ona söyleseydin, onu sana bir kuruşa satardı zaten. İkimiz kaldık dedin ama yarın Carmen gelince ne yapacağız?</p>

  <p class="normal">— Bırak, bu meseleyi kendim halledeyim, diye cevap verdim. Şimdi bütün dünyayla alay etme sırası bende.</p>

  <p class="normal">Garcia’yı gömdük, çadırımızı mezarından uzağa taşıdık. Ertesi gün, Carmen ve İngiliz, iki katırcı ve bir hizmetçiyle geçiyorlardı. Dancaïre’e:</p>

  <p class="normal">— İngiliz’i bana bırak, dedim. Sen diğerlerini korkut, silahlı değiller.</p>

  <p class="normal">İngiliz iyi dövüşçüydü. Carmen kolundan itmiş olmasa beni öldürecekti. Özetle, o gün Carmen’in gönlünü yeniden fethettim, ona söylediğim ilk söz ise artık dul kaldığıydı. Bunu duyunca:</p>

  <p class="normal">— Sen tam bir budalasın! , dedi. Garcia seni öldürebilirdi. Senin Navarra usulü kendini savunmaların tam bir saçmalık, dövüş konusunda senden üstün bir adamı öldürdüğüne göre, onun vadesi dolmuş demek ki; elbet seninki de bir gün dolacak.</p>

  <p class="normal">— Senin vaden de, tek benim kadınım olmazsan dolmuş olacak, dedim.</p>

  <p class="normal">— Pekâlâ! , dedi; fallarda birkaç kere birlikte olacağımızı görmüştüm. İşte, kehanetler gerçek oluyor.</p>

  <p class="normal">Can sıkacak bir şey bulup söylemek istediğinde hep yaptığı gibi, çalparalarını birbirine vurdu.</p>

  <p class="normal">İnsan kendinden bahsederken zamanın nasıl geçtiğini fark etmiyor. Şüphesiz tüm bu ayrıntılarla canınızı sıktım, efendim, ama az kaldı, bitiriyorum. Birlikte oldukça uzun bir hayat sürdüğümüz söylenebilir. Dancaïre ve ben, öncekilerden daha güvenilir birkaç arkadaş daha bulup grubu genişlettik. Kaçakçılık yapıyorduk; itiraf etmeliyim ki, bazen son çare olarak da yollarda soygun yaptığımız oluyordu. Zaten soyduklarımıza kötü davranmıyor, sadece paralarını almakla yetiniyorduk. Birkaç ay süresince, Carmen’le aramız çok iyiydi; bize iyi işler bulmaya devam etti. Kâh Malaga’da, kâh Cordoba’da, kâh Grenada’da kalıyordu; ama benim tek bir lafımla, tüm işlerini bırakıp yanıma koşuyordu. Sadece bir kere Malaga’da beni biraz endişelendirecek bir şey yaptı; yine çok zengin biriyle Cebelitarık’taki oyunlarına başladığını düşündüm. Dancaïre’in beni durdurmak için döktüğü onca dile rağmen, yine de yola çıktım. Aydınlıkta Malaga’ya vardım. Carmen’i aradım, çabucak buldum. Bana açıkça:</p>

  <p class="normal">— Biliyor musun, gerçekten erkeğim olduğundan beri seni, aşığım olduğun zamanlardakinden daha az seviyorum, dedi. İşkence çekmek istemiyorum, kimseden emir almak istemiyorum. Özgür olmak, canım ne istiyorsa onu yapmak istiyorum. Sabrımı taşırma. Eğer canımı biraz daha sıkarsan, Tek Göz’e yaptıklarının aynısını sana yapacak birini bulurum.</p>

  <p class="normal">Dancaïre bizi barıştırdı. Ama birbirimize yutulması zor laflar ettiğimizden, artık eskisi gibi yakın değildik. Kısa süre sonra, başımıza bir felaket geldi. Askerler bizi gafil avladı, Dancaïre ve iki arkadaşımız öldü; diğer ikisi yakalandı. Bense ağır yaralandım, atım olmadan ellerine düşecektim. Vücuduma yediğim kurşunla, yorgunluktan bitap düşmüştüm; gruptan tek geriye kalan kişiyle ormana saklandık. Attan inerken kendimden geçmişim, saçmalarla vurulmuş tavşanlar gibi oracıkta öleceğimi aklımdan geçirdim. Arkadaşım, beni bir mağaraya taşıyıp, Carmen’e haber vermiş. O sıralar Grenada’daydı, hemen koşup geldi. On beş gün boyunca başımdan ayrılmadı. Tek bir an bile gözünü kırpmadan bana baktı; dünyada en çok sevilen adama bile böyle özen gösterilmemiştir. Ayaklanır ayaklanmaz, beni büyük bir gizlilik içinde Grenada’ya götürdü. Çingeneler her yerde kalınacak güvenli bir sığınak bulurlar; beni arayanlarla iki adım mesafedeki bu evde altı haftadan fazla bir süre kaldım. Panjurun arkasından sokağa bakarken, peşimdeki yargıcın birçok kere evin önünden geçtiğini gördüm. Sonunda tamamen iyileştim; hasta yattığım süre boyunca hayatımın geri kalan bölümünde ne yapacağıma kafa yormuştum. Carmen’e İspanya’dan ayrılıp, Amerika’da yeni bir hayat kurma düşüncemi açıkladım.</p>

  <p class="normal">Benimle alay etti.</p>

  <p class="normal">— Ben köy yerinde lahana ekip biçmek için yaratılmamışım, dedi. Bizim kaderimiz, zenginlerin zararına örülmüş. Cebelitarıklı Natan Ben Joseph ile yeni bir iş ayarladım. Seni bekleyen pamuklu kumaşlar var. Hayatta olduğunu biliyor, sana çok güveniyor. Sözünü tutmazsan, Cebelitarık’ta iş yaptığımız tüccarlar hakkında ne düşünür?</p>

  <p class="normal">Kendimi, yine söylediklerine kaptırıp, berbat işime tekrar geri döndüm.</p>

  <p class="normal">Grenada’da saklandığım sırada, Carmen boğa güreşlerini seyretmeye gitti. Döndüğünde Lucas isimli bir matadordan çokça bahsetti. Atının adına, üstündeki nakışlı ceketin fiyatına kadar hakkında çok şey öğrenmişti. O zamanlar bu dikkatimi çekmedi. Gruptan geriye kalan tek arkadaşım Juanito, birkaç gün sonra, Carmen’i Lucas’la Zacatin mahallesindeki bir satıcının yerinde gördüğünü söyledi. Bu olay beni harekete geçirdi. Carmen’e bu matadorla nasıl ve ne sebeple tanıştığını sordum.</p>

  <p class="normal">— Birlikte iş yapabileceğimiz bir çocuk, diyerek cevap verdi. Yarışlarda bin iki yüz real kazandı. Yapılacak iki şey var: bunlardan birincisi elindeki bu parayı ondan almak olabilir; diğeri ise, hem iyi binici hem de cesur olduğuna göre onu bizim gruba katabiliriz. Arkadaşlarımız öldü, onların yerine geçecek yenilerini bulmamız lazım. Bence onu düşünebiliriz.</p>

  <p class="normal">— Onun ne parasını ne de kendisini istemiyorum, dedim. Onunla bir daha konuşmanı da yasaklıyorum.</p>

  <p class="normal">— Kolla kendini, dedi; mademki bana yasak koyuyorsun, yakında ben bu yasağı delmiş olurum! Haberin olsun!</p>

  <p class="normal">Allahtan matador Malaga’ya gitmişti. Ben de pamuklu kumaşları şehre getirme vazifeme geri döndüm. Bu iş beni ve Carmen’i öylesine oyaladı ki Lucas’ı unutmuştum; o anlık Carmen bile onu unutmuş olabilir. İşte bu sıralar, efendim, size rastladım, önce Montilla yakınlarında sonra da Cordoba’da. Carmen’le son görüşmemizi size anlatmayacağım. Belki de siz benden daha iyi biliyorsunuz. Carmen saatinizi çalmıştı; paranızı da almak istiyordu, özellikle de sahip olmayı çok istediği parmağınızdaki sihirli yüzüğü. Bu konuda tartıştık, dayanamayıp ona vurdum. Ağlamaya başladı. Onu ilk kez ağlarken görüyordum, kendimi çok kötü hissettim. Beni affetmesi için yalvardım ama bir gün boyunca surat astı; beni Montilla’ya uğurlarken sarılmadı bile. Üç gün sonra güler güzüyle, pür neşe yanıma geldiğinde, hala çok üzgündüm. Yaşananları unuttuk, iki günü taze âşıklar gibi geçirdik. Ayrılacağımız zaman, bana:</p>

  <p class="normal">— Cordoba’da bir şenlik var, dedi. Oraya gidip zenginleri takip edeceğim. İş çıkınca sana haber veririm.</p>

  <p class="normal">Yalnız başına yola çıktı. Benimse aklımda bu şenlik ve Carmen’deki bu hızlı değişim vardı. “Alttan alan, ilk o olduğuna göre, aklında intikam planları olmalıydı”. Köylünün birinin Cordoba’da yapılacak boğa güreşlerinden söz ettiğini duyunca, deliye döndüm; orada neler olduğunu gidip gözlerimle görmeliydim. Vardığımda, Lucas’ı arenanın tahta perdesine sırtını dönmüş otururken buldum, seyircilerin arasından Carmen’i de seçebildim. Aklımdaki şüpheleri gidermek için onu bir dakika görmem yetti. Tam da tahmin ettiğim gibi, Lucas, daha ilk güreşinde, Carmen’e cilveler yapmaya başladı. Boğanın boynundaki, hangi bölgeden olduğunu gösteren fiyongu çıkartıp Carmen’e getirdi; o da hemen bunu saçlarına bağladı. Boğa intikamımı alacaktı. Lucas, atıyla birlikte, göğsünün üstüne yere düştü, boğa ikisini de çiğnedi. Gözlerimle Carmen’i aradığımda biraz önceki yerinde göremedim. Buradan çıkmak için yarışların sonunu beklemem gerekti. Çıkışta o bildiğiniz eve gittim, gece boyu sesimi çıkartmadan Carmen’in gelmesini bekledim. Sabaha karşı saat ikiye doğru geldi, karşısında beni görünce şaşırmıştı.</p>

  <p class="normal">— Gel benimle, dedim.</p>

  <p class="normal">— Tamam, oldu, hadi gidelim, dedi.</p>

  <p class="normal">Atımıza bindik, gecenin kalan kısmında tek kelime etmeden yol aldık. Gün ağardığında küçük bir keşiş kulübesine yakın, ıssız bir yerde, bir handa durduk. Orada, Carmen’e:</p>

  <p class="normal">— Beni iyi dinle, gel her şeyi unutalım, dedim. Sana bir daha geçmişten söz etmem ama tek bir şey için yemin edeceksin: benimle Amerika’ya gelip, orda uslu uslu benimle kalacaksın.</p>

  <p class="normal">Somurtmuş suratıyla:</p>

  <p class="normal">— Hayır, olmaz, dedi. Amerika’ya gitmek istemiyorum. Ben burada mutluyum.</p>

  <p class="normal">— Çünkü Lucas’ın yanındasın değil mi? Ama iyi düşün, iyileşse bile uzun yaşamayacağı kesin. Zaten neden onu olanlardan sorumlu tutuyorum ki? Sevgililerini öldürmekten bıktım artık; çözüm olarak benim seni öldürmem lazım.</p>

  <p class="normal">Vahşi bakışlarını üzerime dikti:</p>

  <p class="normal">— Beni öldüreceğini hep düşündüm. Seni ilk gördüğümde, evimin kapısında bir rahiple karşılaşmıştım. Bu gece ise, Cordoba’dan ayrılırken, bir şey fark ettin mi? Atının ayaklarının arasından bir tavşan geçti. Bunlar bizim lanetimiz, alnımızın yazısı.</p>

  <p class="normal">— Carmencita, beni artık sevmiyor musun?</p>

  <p class="normal">Soruma cevap vermedi. Yere bir hasırın üzerine bağdaş kurarak oturmuş, eliyle yere bir şeyler çizer gibi yapıyordu.</p>

  <p class="normal">Ona yalvararak,</p>

  <p class="normal">— Gel hayatımızı değiştirelim Carmen, dedim. Asla birbirimizden ayrılmayacağımız bir yere gidelim. Buralardaki bir meşe ağacının altına gömdüğümüz yüz yirmi onsumuz var. Dahası Yahudi Ben-Joseph’ten alacağımız sermaye var.</p>

  <p class="normal">Gülmeye başladı,</p>

  <p class="normal">— Önce benim, arkadan da senin öleceğini ikimiz de biliyoruz, dedi.</p>

  <p class="normal">—Bak, artık sabrımın sonuna geldim, dedim. Kaderine razı ol, beni gerekeni yapmak zorunda bırakma.</p>

  <p class="normal">Yanından ayrılıp, keşiş kulübesinin olduğu tarafta dolaşmaya çıktım. Dua eden bir keşişe rastladım. Duasını bitirmesini bekledim; ben de dua etmek istiyordum ama yapamadım. Ayağa kalkınca yanına gittim:</p>

  <p class="normal">— Efendim, büyük bir tehlike içinde bulunan biri için dua eder misiniz? , diye sordum.</p>

  <p class="normal">— Ben bütün çaresizler için dua ederim, diyerek cevap verdi.</p>

  <p class="normal">— Belki de birazdan ruhunu teslim edecek biri için dua edebilir misiniz?</p>

  <p class="normal">Bana sabit gözlerle bakarak,</p>

  <p class="normal">— Elbette ederim, dedi.</p>

  <p class="normal">Halimdeki tuhaflığa bakıp beni konuşturmak istiyordu:</p>

  <p class="normal">— Sanki sizi daha önce görmüş gibiyim, dedi.</p>

  <p class="normal">Bankın üstüne bir kuruş bıraktım.</p>

  <p class="normal">— Duayı ne zaman yaparsınız? , diye sordum.</p>

  <p class="normal">— Yarım saat içinde, diye cevap verdi. Hancının oğulları gelip bana eşlik edecek. Genç adam, vicdanınızı sızlatan bu azaptan kurtulmak için bir din adamının tavsiyelerini dinlemek ister misiniz?</p>

  <p class="normal">Neredeyse ağlamak üzereydim, ona tekrar geleceğimi söyleyip, yanından kaçarcasına uzaklaştım.</p>

  <p class="normal">Otlara yatıp dua vaktini beklemeye başladım. Çanlar çalınca kulübeye yaklaştım ama içeri girmedim. Dua biter bitmez hana döndüm. Carmen’in kaçmış olmasını diliyordum; atımı alıp kaçmak için yeterince zamanı vardı… ama onu bıraktığım gibi orada buldum. Korktuğu için benden kaçtığının konuşulmasını istemiyordu. Yokluğumda, elbisesinin kenarına diktiği kurşunu çıkartmış. O an, bir sehpanın önünde, gözlerini bir kaba dikmiş, içindeki suya döktüğü kurşunun aldığı şekle bakıyordu. Kendisini öyle kaptırmıştı ki geldiğimi fark etmedi bile. Kâh eline bir parça kurşun alıp, evirip çevirerek her tarafına hüzünle bakıyor, kâh Marie Padilla’yı yardıma çağırdığı büyü şarkılarını mırıldanıyordu (Marie Padilla, don Pedro’nun aşığı, Çingenelerin kraliçesi).</p>

  <p class="normal">— Carmen, dedim. Benimle gelmek istiyor musunuz?</p>

  <p class="normal">Ayağa kalktı, çanağı kenara fırlattı, çıkmaya hazır, başörtüsünü başına sardı. Atımı getirdiler, birlikte ata bindik ve oradan uzaklaştık.</p>

  <p class="normal">— Carmen’im, benimle geleceksin değil mi? , diye sordum.</p>

  <p class="normal">— Seninle ölüme bile giderim ama artık seninle yaşamam mümkün değil, diye cevap verdi.</p>

  <p class="normal">Kimsenin olmadığı bir boğaza gelmiştik, atımı durdurdum.</p>

  <p class="normal">— Burada mı? , diye sordu.</p>

  <p class="normal">Bir sıçrayışta yere atladı. Başındaki örtüyü çıkartıp, ayaklarının dibine attı; eli belinde, hareketsiz, gözlerini ayırmadan bana bakıyordu.</p>

  <p class="normal">— Beni öldüreceksin, ama bırakmayacaksın, dedi. Bu kaderimize yazılı.</p>

  <p class="normal">— Yalvarıyorum sana, mantıklı ol. Beni dinle! Geçmişte olanları unuttuk artık. Ama sen de biliyorsun, beni kaybeden sen oldun; senin için hırsız olan, katil olan benim Carmen! Carmen’im! Gel izin ver ikimiz de ölmekten kurtulalım.</p>

  <p class="normal">— José, benden imkânsızı istiyorsun. Seni artık sevmiyorum; sen, beni sevmeye devam ettiğin için beni öldürmek istiyorsun. Sana hala yalanlar uydurabilirim; ama artık acı çekmek istemiyorum. Erkeğim olarak, beni öldürmeye hakkın var. Carmen daima özgür olacak; Çingene doğdum, Çingene olarak öleceğim.</p>

  <p class="normal">— Peki, Lucas’ı seviyor musun? , diye sordum.</p>

  <p class="normal">— Evet, bir zamanlar, onu da seni sevdiğim gibi sevdim, belki senden biraz daha az. Ama şu anda kimseyi sevmiyorum, seni sevdiğim için kendimden nefret ediyorum.</p>

  <p class="normal">Ayaklarına kapanıp, elini tuttum; gözyaşlarım ellerini ıslatıyordu. O an, ona birlikte geçirdiğimiz bütün mutlu anları hatırlattım. Onun hoşuna gidecekse haydutluğa devam etmeye hazır olduğumu söyledim. Her şeyi, efendim, her yolu denedim. Ona beni sevmesi şartıyla her şeyi vaat ettim!</p>

  <p class="normal">— Hala seni sevmek mi, bu imkânsız. Artık seninle yaşamak istemiyorum.</p>

  <p class="normal">Öfke nöbetine tutulmuştum. Bıçağımı çektim. O an korkup benden merhamet dilemesini bekledim, ama bu kadın gerçek bir iblisti.</p>

  <p class="normal">— Son kez soruyorum, benimle kalmak istiyor musun?</p>

  <p class="normal">Tepinircesine,</p>

  <p class="normal">— Hayır! Hayır! Hayır! , dedi.</p>

  <p class="normal">Ona hediye ettiğim parmağında taşıdığı alyansı çıkarıp çalılıklara fırlattı.</p>

  <p class="normal">Bıçağı iki kere sapladım. Benimki kırıldığı için Tek Göz’ün bıçağını almıştım. İkincisinde ses çıkartmadan yere yığıldı. Hala iri gözleriyle bana bakıyordu; sonra gözleri kaydı ve kapandı. Yanında çöküp kaldım. Sonra, Carmen’in öldüğünde bir ormana gömülmek istediğini söylediğini hatırladım. Bıçağımla bir çukur açtım, onu bu çukura koydum. Uzun süre etrafta yüzüğünü aradım, sonunda buldum. Yüzüğü de çukura, küçük bir haçla, yanına gömdüm. Belki bunu yapmaya hakkım yoktu. Daha sonra atıma binip dörtnala Cordoba’ya sürdüm, ilk karakola teslim oldum. Carmen’i öldürdüğümü söyledim; ama cesedinin nerede olduğunu söylemek istemedim. Keşiş, aziz biriydi. Onun ruhu için dua etti! Zavallı yavrucak! Asıl suçlular onu böyle yetiştiren Çingeneler.</p>

  <p class="normal">***************************************</p>
</body>
</html>
