<?xml version="1.0" encoding="utf-8"?>
<html xmlns="http://www.w3.org/1999/xhtml">
 <head>
 <title>3-7.html</title>
 <meta http-equiv="Content-Type" content="text/html; charset=utf-8" />
 

</head>
 <body><div id="x3-7.html" xml:lang="tr-TR"><div><p></p><p id="toc_marker-8"><st c="9"> Aykırı Dal Üstüne</st></p><p><st c="27"> Yanakları daha soğumamıştı ama çok gecikmişti. </st><st c="75">Yıllar önce ölseydi, yerine alışmış olacaktı. </st><st c="121">Kalçalarında sürekli yatmaktan oluşan morlar, her gün biraz daha yayılan yaralar da açılmazdı böylece. </st><st c="224">Çok geçti artık. </st></p><p></p><p><st c="241">Herhangi bir Nisan sabahı, yıllardır oturduğu sedirden her günkü gibi bastonuna dayanarak kalkmaya yeltendiğinde, kalkamamıştı, o kadar. </st><st c="378">Yere yuvarlanmış, korkusundan işemişti. </st><st c="418">Yaşadığını ayırdetmişti o zaman. </st><st c="451">İlk o gün. </st><st c="462">Yıllardan bu yana. </st><st c="481">Yapayalnızlığını; kibirle beslediği yapayalnızlığın bir çaresizliğe dönüşünü. </st><st c="559">Artık evlatsız ve uşaksız olduğunu. </st><st c="595">Kimbilir ne zaman, kaçta kim uğradı? </st><st c="632">Sol ayağı altında kalmıştı; bileğinin zonkladığını duyuyordu. </st><st c="694">Yattığı sidik gölünün içinde “Kurtarın beni!” diye haykırdı. </st><st c="755">“Kaldırın şuradan, kurtarın!” Kimsecikler yoktu. </st><st c="804">Ne olmuştu bütün o hizmetçilere? </st></p><p></p><p><st c="837">Hep yatmıştı sonra. </st><st c="857">Sıcaktı, boğucuydu, Temmuzdu son günler. </st><st c="898">Esintiler, savrulan perdeler, güneşin günboyu değişen ışınları, ürpertilerin ardısıra yeni soluksuzluklar, daralmalar getiriyordu. </st></p><p><st c="1029">Güneş tam tepedeydi; bekliyordu. </st></p><p><st c="1062">Ağaçlarda yaprak kımıldamıyordu. </st></p><p><st c="1095">Bahçedeki çocuklar kahkahalarını kısıp, sessiz adımlarla geçiyorlardı odasının önünden. </st></p><p><st c="1183">Kedi yanaşmıyordu yatağına, uzaktan bakıyordu. </st></p><p><st c="1230">Ama birileri dolaşıyordu; saçını tarıyorlardı.</st></p><p><st c="1276"> Pencerenin dışındaki kır görünümü de sessizdi; bekliyordu. </st><st c="1336">Doğa, bir ölüm bekliyordu. </st></p><p><st c="1363">Her şey gerginde, tetikteydi. </st><st c="1393">Bekleniyordu. </st><st c="1407">Çok uzun sürüyordu. </st></p><p></p><p><st c="1427">Her gün öyle ufak bir yetisi tükeniyordu ki gelen yeni gün, başka bir organa ulanma olanağını buluyordu; bedeni oradan besliyordu. </st><st c="1558">Sağ göz ufalıp çapaklanıp kapanırken, sol ayaktaki şiş iniveriyordu kendiliğinden. </st><st c="1641">Dilini pamukçuk kaplarken kalbinin atışı hızlanıyordu. </st><st c="1696">Yemek yiyemez olmuştu. </st><st c="1719">Son direnme gücünü verecek serumu da alamıyordu. </st><st c="1768">Yağ diye bir şey kalmamıştı bedende; kayıkayıveriyordu damarlar. </st><st c="1833">Derken bir gün sonra, elinin üstünde hafifçe seğiren bir damar hırsla kapıyordu iğneyi. </st><st c="1921">Birdenbire bitme, söz konusu değildi artık. </st><st c="1965">Sanki gizli bir sözleşmeye girmişlerdi organlar. </st><st c="2014">Kendilerini bunca yıl gözeten, hoş tutan bu bedeni, sonuna kadar ayakta tutma çabasındaydılar. </st><st c="2109">Kusurları bölüşüyor, aksaklıkları sıraya bindiriyor, zamana yayıyor, çöküntüyü düz bir çizgide tutmaya çabalıyorlardı.</st></p><p><st c="2227"> Onları yöneten kentsoylu bilinci ise, olanca gücüyle direniyordu. </st><st c="2294">Bir çeşit artırmaya girişmişti yaşamayla. </st><st c="2336">Yo hayır, ne canını, ne malını, ne kandanışı, ne hizmetçisini, ne tanıdıklarını elden çıkaracaktı! </st><st c="2435">Ucuza gitmeyecekti, ne pahasına olursa olsun. </st><st c="2481">En ufak ipucuna yapışıyordu sıkı sıkı:</st></p><p><st c="2519"> Perdenin yeşili, yatağın altına serilen sidik kokulu muşambanın mavisi, geçmişten parlak imgeler getiriyordu. </st><st c="2630">Bir başka Mayısı, ya da Temmuzu, unutulmamış bir günü...</st></p><p></p><p><st c="2686"> “O Mayıs mı? </st><st c="2700">Adada mıyız?” diyordu beden. </st><st c="2729">Kafa suskundu. </st><st c="2744">“Safiye, ‘Menekşe Kokulu Yarim’i söylesin. </st><st c="2787">Usulü iyidir onun. </st><st c="2806">Dinleyelim. </st><st c="2818">Dinleyelim ama nerdeyiz? </st><st c="2843">Penceresiz bir odadayız. </st><st c="2868">Her yer karanlık, böcek dolu. </st><st c="2898">Aman hizmetçiler duymasın korktuğumu! </st><st c="2936">Söyleme sakın. </st></p><p><st c="2951">Sen sen misin, başkası mısın? </st><st c="2981">Senin ardında bir küçük vardı ailede. </st><st c="3019">Çok yakınım. </st><st c="3032">Kızımın kızı. </st><st c="3046">Tıpatıp sana benzerdi, adı da senin adın ama kimselere inanılmaz ki. </st><st c="3115">İnandın mı, sevdin mi, başına biner insanlar. </st><st c="3161">Malına göz dikerler. </st><st c="3182">Bu yaşa kimseye inanmadan gelebildim. </st><st c="3220">Evet o kız sen olamazsın, o da sen olamaz, çünkü küçücüktü. </st><st c="3280">Hadi git ders çalış bakalım. </st><st c="3309">Biftek aldılar, kanlı kanlı ye. </st><st c="3341">Ye. </st><st c="3345">Kim bakar bana bir de sen ölürsen? </st><st c="3380">Ye ki bana bakabil...</st></p><p><st c="3401"> Hizmetçileri iyi yetiştirmeli, gerisi kolay gelir. </st><st c="3453">Yemeklerini bol tutacaksın, sofrana oturtmayacaksın, hep bozukluk vereceksin ellerine, biraz borçlu kalacaksın ki kaçmasınlar. </st><st c="3580">Git de ki onlara, perdeleri dışarı sarkıtmadan toz almasınlar, Büyük Hanım akşam kalkıp pervazları bir bir yoklayacak, toz kalmış mı.”</st></p><p></p><p><st c="3714"> Başucunda iki saattir Kuran okuyan Hatçe’ye döndü: “Söylenip durma başımda. </st><st c="3791">Git ekmek ıslat bari. </st><st c="3813">Ya köfteye konur, ya kuşlara atılır.”</st></p><p><st c="3850"> *</st></p><p><st c="3852">— Yavrum yat sen, sırtın döşek görsün azıcık. </st><st c="3898">Gözlerin dinlensin biraz. </st><st c="3924">Çalışamazsın sonra. </st><st c="3944">Hanım da diyor ya, sonra ben tek başıma nasıl kaldırırım onu? </st><st c="4006">Yıkatmaz altını bana, örseleyeceğimden korkar bir yerini. </st><st c="4064">Hamam tasına parmağını batırıp yoklamıyor mu suyun sıcaklığını? </st><st c="4128">Demek aklı yerinde. </st><st c="4148">Ölmez korkma. </st><st c="4162">Git yat. </st><st c="4171">Hem ben varken sana mı düşer onun başını beklemek? </st><st c="4222">Kaç yıllık Hanımım o benim; kan bağı yok ki aramızda gevşesin. </st><st c="4285">Kaç yıl emek verdi bana, ekmeğini yedim de et tuttum. </st><st c="4339">Paramı biriktirdi de gecekondu yaptırdım. </st><st c="4381">Gündeliğimi vermezdi elime. </st><st c="4409">“Dursun, dursun, bende kalsın, sen evdekilere kaptırırsın,” derdi. </st><st c="4476">İşte yaptım gecekonduyu sonunda. </st></p><p><st c="4509">Sonracığıma, kuru köfteye yumurta koymayı, hamura sirke katmayı, yemeği yağına bırakmayı hep ondan öğrendim. </st><st c="4618">Dilim düzeldi, insan içine girip konuşabildim. </st><st c="4665">Daha doğrusu, kahveyi ben pişirip de Hanım salonun kapısında tepsiyi elimden alırken misafirler, “Nassın Hatçe?” dediler. </st><st c="4787">Ben de, “İyiyim,” dedim. </st><st c="4812">Yıllar sonra, “Siz nasılsınız efendim?” dedim. </st><st c="4859">“İyiyiz,” dediler. </st><st c="4878">“Sen nasılsın Hatçe Hanım?” Hep soruştuk böyle. </st><st c="4926">Hep iyi çıktık. </st><st c="4942">Bütün bunları öğrendim kapısında. </st></p><p><st c="4976">Yoksa neydim ki ben? </st><st c="4997">Karnı dolu; eteğinde üç yaşında, babası bellisiz kızıyla bir taze. </st><st c="5064">Kapısına vardım. </st><st c="5081">Üstümde pembe pazenden yabanlık entarim vardı. </st><st c="5128">Nudiye Halan vermişti. </st><st c="5151">O zamanlar Suat Hanım’ın yanındaydım, orada gördü beni Halan. </st><st c="5213">Konuşmuş önceden Hanım’la. </st><st c="5240">“Git, alacaklar Hatçe!” dedi. </st><st c="5270">Nasıl sevindim! </st><st c="5286">Hanım, üç parmağını gösterdi. </st><st c="5316">“Haftada üç kere” dedi, yürüdü gitti. </st><st c="5354">Gerçek Hanım öyle olur. </st></p><p><st c="5378">Bak, Suat Hanım’la Nudiye Halan da senin gibi okumuş kadınlardı. </st><st c="5443">Yazar dururlardı. </st><st c="5461">Okurlardı ha bire, dolaplarında sürüyle entari vardı da giymezlerdi. </st><st c="5530">“Çok sevdinse al Haçte!” derlerdi. </st><st c="5565">O pahalı entariler benim sırtımda paralansın isterlerdi. </st><st c="5622">Çay demler, fal bakardık. </st><st c="5648">Ama hanım dediğin öyle olmaz. </st><st c="5678">Allah kusurumu affetsin, bir yalan uydurur kaçıverirdim evlerinden erkenden. </st><st c="5755">Hanım dediğin çalıştırmasını bilecek. </st><st c="5793">(Benim Hanımımın bir şey kaçmaz gözünden.) Suat, doğrusu güzel tazeydi. </st><st c="5865">Kocası avukatlık yapıyordu önceleri, sonra komünistlik yapmış. </st><st c="5928">Gazetede resmi çıktı. </st><st c="5950">Nudiye Halan için mapus yatmış, Suat Hanım için de doğru yoldan sapmış dedilerdi. </st><st c="6032">İnanmadım. </st><st c="6043">Çakır gözlüydü orası öyle, çakır gözlülere güven olmaz pek. </st></p><p><st c="6103">Çok üzüldüm ama adım atmadım evlerine bir daha. </st><st c="6151">İçin için ağladım. </st><st c="6170">Bizim damat, tütün işçisi bilirsin. </st><st c="6206">Ya onu da içeri alırlarsa ben onlara gidiyorum diyerekten? </st><st c="6265">Devlet bu. </st></p><p></p><p><st c="6276">Biz ancak ailecek birarada olursak tutunuruz yavrum. </st><st c="6329">Ya Hanım olmasaydı başımda? </st><st c="6357">Başımızda? </st><st c="6368">Ben parçası oldum artık onun. </st><st c="6398">Yok estağfurullah, kol bacak gibi esas bir parça değil, yanında tuttuğu bir parça. </st><st c="6481">Siz, sen, Halan, Suat Hanım, ağız birliği etmiş gibi dersiniz ki, “Emeğine sahip çık! </st><st c="6567">Kimse boşuna beslemiyor seni. </st><st c="6597">Hem neyin var ya yitirmekten korkuyorsun?” falan... </st><st c="6649">Demesi kolay. </st><st c="6663">İşte o son lokmayı da yitirmek var ya, ondan korkuyorum. </st><st c="6720">Belki okusaydım sizin gibi... </st><st c="6750">Ama bir bu okuyamamak, bir de son lokma belası belimi büktü. </st><st c="6811">Kırk yıldır harfleri gözlüyorum. </st><st c="6844">Gazetelerdeki, geçtiğim yollardaki, sinema ilanlarındaki harfleri gözlüyorum. </st><st c="6922">Eve gelip gizliden taklitlerini çiziyorum ama olmuyor işte. </st><st c="6982">Bileğimin gücüyle her işin hakkında geldim de şu okumayı altedemedim. </st><st c="7052">Dedim ki, bu kendiliğinden, çalışıla çalışıla öğrenilmeyen, gözlemeyle kapılmayan zanaat nasıl bir iştir? </st><st c="7158">Kimlere yarar? </st><st c="7173">Okuyanlardan da o yüzden kaçınırım ya. </st><st c="7212">Belledikleri harfler kadar kolay sanırlar her bir şeyi. </st><st c="7268">Hiç sabırları yoktur. </st><st c="7290">Gücenme. </st></p><p></p><p><st c="7299">Tek dayanağım Hanım’dır ister istemez. </st><st c="7338">Sizi severim ama dayanağım odur. </st><st c="7371">Aklı gidip gidip geliyor, kusuruna bakma yavrum. </st><st c="7420">“Defol iblis! </st><st c="7434">Defol yanımdan!” diye höykürüyor durup dururken. </st><st c="7483">Ezan okunurken, Kuran okurken. </st><st c="7514">Acaba Azrail aleyhisselam mı görünüyor diyorum, ona mı kükrüyor böyle? </st><st c="7585">Sesiyle büyü yapıp toparlıyor canını ağzına, tek solukta kovuyor ölümü? </st><st c="7657">Ama Azrail aleyhisselam, delikanlı suretinde görünürdü bana aybaşım kesilmeden. </st><st c="7737">Geçende de “Aptullah” diye sayıkladı durdu. </st><st c="7781">Yani canı yerinde daha, kopmamış.</st></p><p><st c="7814"> Yoksa beni mi kovuyor, diyorum içimden. </st><st c="7855">Yaşım yetmişi buldu: kullanamaz artık, haklı. </st><st c="7901">Şu kırk yılda iki kere darıldıydı bana. </st><st c="7941">Onları mı anıyor? </st></p><p></p><p><st c="7959">Birisinde, köye gitmiştim. </st><st c="7986">kızım Gülten’e baba aramaya. </st><st c="8015">Sen şimdi şaşarsın bu işe. </st><st c="8042">Evlenecekti, babası bellisiz. </st><st c="8072">Ben biliyorum ama kim dinler. </st><st c="8102">Öyle iyi günler geçirdik ki rahmetliylen, öyle sevdik ki birbirimizi, nikâh, nüfus vız geldi. </st><st c="8196">Öleceği düşmedi bile aklıma. </st><st c="8225">Hanım dedi ki o zaman, “Odu ocağı olmayan birini bul köyde,” dedi. </st><st c="8292">“Yaşı uygun olsun. </st><st c="8311">Biraz parayla olur. </st><st c="8331">On beş gün sonraki Pazartesi burda ol.”</st></p><p><st c="8370"> Yola düzüldük. </st><st c="8386">Meğer ne uzunmuş bizim köyün yolu. </st><st c="8421">Kız büyük. </st><st c="8432">İyi ki bir yoksul varmış yaşı uygun, çocuksuz, mirassız. </st><st c="8489">“Olur,” dedi, aldı kefen paramı, kızımın babası oldu. </st><st c="8543">(Şimdi aklıma geliyor da görsem tanımam garibi!) İşimiz kolaylayınca her bir şeyi unuttuk. </st><st c="8634">Kızımla oyalandık biraz. </st><st c="8659">Sıla özlemi ne olsa. </st><st c="8680">Tarlaya gidenlerin aşını ocağı vurduk, ot topladık falan. </st></p><p><st c="8738">Geldim ki Hanım darılmış bana. </st><st c="8769">Pazartesiyi kaçırdım diye. </st><st c="8796">Ne dedimse anlatamadım. </st><st c="8820">“Sen acıyla içli dışlı olmuşsun Hatçe,” dedi. </st><st c="8866">“Hiç benim gibi oturup yaşadıklarını düşünmemişsin. </st><st c="8918">Şimdi elin biraz para tutunca burnun mu büyüdü?”</st></p><p><st c="8966"> Alındım ama, haklıydı doğrusu. </st><st c="8998">Düşünecek vakit mi oldu? </st><st c="9023">Çoluk çocuk elime bakıyor. </st><st c="9050">Bilemedi ki para vermese de duracağım yanında. </st><st c="9097">İş az çünkü, ekmek bol. </st><st c="9121">Eti kendi alır, sebzeyi manav getirir. </st><st c="9160">Yoksul akrabalarını koşturur gitgel işine. </st><st c="9203">Çıkartır insanı çamaşırdan, bir bardak su ister; yarısını içmez, orası öyle. </st><st c="9280">Tam camları silerken, gardolaptan cüzdanını getirtir. </st><st c="9334">Ufak işler verir yani herkese. </st><st c="9365">Herkes ayaktadır devamlı. </st><st c="9391">“Sen tencerenin kapağını aç, sen pirinci süz, dök, sen ocağı harlat.” Şaşardım, iş hiç bitmez. </st><st c="9486">Herkes ayakta. </st><st c="9501">Yetmezdik de benim kızı da isterdi arasıra dolabını düzeltmeye. </st><st c="9565">Şimdi soruyor kız. </st><st c="9584">“Pamuklar gibi Hanım,” diyorum da seviniyor. </st></p><p></p><p><st c="9629">İkincisi de, torun sendikaya girdiğinde. </st><st c="9670">O zaman iyice cezalandırdı beni. </st><st c="9703">Belki haklı. </st><st c="9716">Çünkü oğlan dedi ki dün, “Tabii o pamuklar gibi yatacak, ” dedi. </st><st c="9781">“Sen mi yatacaktın?” Sizler gibi konuşuyor bizim torun. </st><st c="9837">Evdekilerle geçinemiyor pek. </st><st c="9866">Söyledikleri doğru da, günaha giriyor diye korkuyoruz. </st><st c="9921">Başı belaya girecek. </st><st c="9942">Yine bir dal mı sürüyoruz dedin? </st><st c="9975">Belki öyledir. </st></p><p><st c="9990">*</st></p><p><st c="9991">İhtiyarın solukları düzensizleşmişti. </st><st c="10029">Göğsünden hırıltılar yükseliyordu. </st><st c="10064">Bedeni tortop olmuş, olabildiğince küçülmüştü. </st><st c="10111">Burnu sipsivriydi. </st><st c="10130">Kocasından başka kimsenin görmediği çıplaklığını, makatına bir tomar pamuk sokulduğunu algılamıyordu bile. </st></p><p><st c="10237">“Al canına can kattığım,” dedi Hatçe Hanım. </st><st c="10281">Sesinde özverinden çok son bir sevap telaşı vardı. </st><st c="10332">“Vişne suyu iç biraz. </st><st c="10354">Yoksa karpuzcu Aptullah mıydı andığın için yanınca?”</st></p><p><st c="10406"> İhtiyarın gözleri açıldı. </st><st c="10433">“Öpün,” dedi. </st><st c="10447">“Öp,” dedi. </st><st c="10459">“Kimseyi öpmedim ben... </st><st c="10483">Korkuyorum... </st><st c="10497">Geliyor... </st><st c="10508">Anne, bırakma beni. </st><st c="10528">Anne, beni öp...” Pençeleriyle havaya tutundu. </st></p><p><st c="10575">Birden bastıran sıcakta, yüzüne doğru sallanan yelpazeyi gördü sonra. </st><st c="10645">Dudakları kasıldı. </st><st c="10664">“Benim,” dedi. </st><st c="10679">“Bütün bunlar, bu evler, buralar benim. </st><st c="10719">Bu yelpaze de.”</st></p><p><st c="10734"> Akşam ezanıydı.</st></p><p><st c="10750"> Ezan; kapıda bekleyen, yırtık giysili bir dilenciydi. </st></p><p><st c="10805">Ezan; ahşap bir yalı kapısının ansızın o dilencinin yüzüne kapanmasıydı.</st></p><p><st c="10877"> Kimsenin aslını bilmediği, doğrusunu tutturamadığı bir şarkının hep yanlış söylenişi, söyleneceğiydi. </st></p><p><st c="10980">Sözcükleri kestirilemeyene, ölüme bir çağrıydı.</st></p><p></p><p><st c="11027"> İhtiyarın yanakları daha soğumamıştı. </st><st c="11066">Bir süre öyle sıcak kaldı.</st></p><p><st c="11092"> Nisan 1974</st></p></div></div><div id="charCountTotal" value="11104"></div></body>
</html>
