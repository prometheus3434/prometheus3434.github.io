<?xml version="1.0" encoding="utf-8"?>
<html xmlns="http://www.w3.org/1999/xhtml">
 <head>
 <title>3-4.html</title>
 <meta http-equiv="Content-Type" content="text/html; charset=utf-8" />
 

</head>
 <body><div id="x3-4.html" xml:lang="tr-TR"><div><p></p><p id="toc_marker-5"><st c="9"> Dizboyu Papatyalar</st></p><p><st c="28"> I</st></p><p><st c="30">Gece boyunca bir su aktı durdu düşünde. </st><st c="70">Bir iki kere yataktan kalktı, muslukları sıkıştırdı ama ondan değildi. </st><st c="141">Su, boyuna aktı. </st><st c="158">Odanın tavanı alçalmadı; duvarlar iki yandan baktırmadı; yatak, altından kaymadı; biri, kırmızı bir havlu tıkmadı ağzına. </st><st c="280">Tersine: soluk aldı rahatça. </st><st c="309">Nicedir alıştığı, o yüzden de bir an önce gelip gitmesini beklediği karabasanlardan nasıl uzak bir geceydi! </st><st c="417">Binlerce küçük çocuğun ayak patırtısını, evin içinde sevinçle ordan oraya koşuşturuşunu andıran su sesi kesilmedi. </st></p><p><st c="532">Sabah kalktığında, camdan bakmak istemedi canı. </st><st c="580">Gecenin büyüsü hemen bozulacaktı. </st><st c="614">Dışarda, başkentin beylik pazar sabahı nasıl olsa. </st><st c="665">Kurşun gök, baca dumanlarını amansızca bastırır yaşayanların üstüne. </st><st c="734">Hem kahvaltı sofrası toplanacaktı daha. </st></p><p><st c="774">Ahmet bir şeyler yemiş (peynirin bir köşesi cıvımış, reçelde ekmek kırıntıları var), arkadaşlarıyla sinemaya gitmiş.</st></p><p><st c="890"> Ev bomboştu. </st><st c="904">Reçel kavanozuyla kül tablalarına uzanırken Orhan’ın mektubu çarptı gözüne. </st><st c="980">Dün akşam gelmişti. </st><st c="1000">Zarfı yırtmamış, gereken yerden özenle açmıştı. </st><st c="1048">Kaç yıldır, kocasından gelen mektupları sabırsızlık edip yırtmadığını, usulca açtığını hesapladı Şermin. </st><st c="1153">Evlendiklerinde Ahmet iki yaşında olduğuna göre, on beş yıllık evliydiler demek. </st><st c="1234">Belki Orhan’ın yazacaklarını artık ezbere bildiğindendi. </st><st c="1291">Bildiklerinin doğrulanacağından ürktüğündendi. </st><st c="1338">Göz ucuyla baktı mektuba: </st></p><p><st c="1364">Sevgili Hanımcığım, </st><span><st c="1384">(böyle başlamayı özgünlük sayar Orhan)</st></span></p><p><st c="1422"> Salimen vasıl olduk </st><span><st c="1443">(böyle sürdürmeyi de)</st></span><st c="1464">. Dün akşam saat dokuz sularında, denize bakan şehir lokantasında Erdal’la oturup iki kadeh attık. </st><st c="1563">Yemekler iyi burada, özellikle balıklar. </st></p><p><st c="1604">Sabah erkenden bankaya gittim çünkü otelde sular akmıyor. </st><st c="1662">Çocuklar da beni bekliyorlarmış. </st><st c="1695">Hepsiyle teker teker konuştum, hal hatır sordum. </st><st c="1744">İyi insanlara benziyorlar, pürüz çıkacağını sanmıyorum. </st><span><st c="1800">(Bankadaki çocukların iyi insanlar oluşu, onları denetleyen Orhan’ın değerini nasıl yükseltiyor!) </st></span><st c="1898">Erdal, senin pilakiyi çok özlemiş Şermin. </st><st c="1940">Nerde yengenin pilakisi dedi. </st><st c="1970">İlk fırsatta gelecek bize. </st></p><p><span><st c="1997">(Şimdi işleri sıralaycaktır.)</st></span></p><p><st c="2026"> Şermin’ciğim, benim ucuzluktan aldığım mavi gömlek var ya, hani sen yakalarını beğenmemiştin, onu Cumaya hazır eder misin? </st><st c="2150">Bir iki de mendil kaynat elin değmişken. </st><st c="2191">Nezleyim, çok soğuk buralar. </st><st c="2220">Ha, kömür işi ne oldu? </st><st c="2243">Sabri Bey’e bir telefon etseydin, ilgilenirdi. </st><st c="2290">Mart falan ama kış uzun sürecek galiba. </st></p><p><st c="2330">Ev sahibi, mutfak musluğu için birini gönderdi mi yoksa sızıyor mu yine musluk? </st><st c="2410">Sakın savsaklama karıcığım, on kere telefon et gerekirse. </st><st c="2468">Ahmet’e de söyle derslerini boşlamasın. </st></p><p><span><st c="2508">(İşler bitti.)</st></span></p><p><st c="2522"> Çok içmiyorsun değil mi Şermin? </st><st c="2555">Aklım sende kalmasın diye soruyorum, yoksa gönlünce iç tabii. </st><st c="2617">Cumaya görüşürüz gözlerinden öperim. </st></p><p></p><p><st c="2654">Kocan</st></p><p><st c="2659"> Orhan</st></p><p></p><p><st c="2665"> Not: Kupon zarfı, büfenin üstündeki kâsededir. </st><st c="2713">Kesmeyi unutma. </st><st c="2729">Sonra eksikleri tamamlamak daha güç oluyor. </st></p><p></p><p><span><st c="2773">Sevgili Orhan, diye düşündü Şermin – </st></span><st c="2810">gözleri doldu</st><span><st c="2823"> bir tanecik sevgili Orhan! </st><st c="2851">Şimdi kim bilir hangi kıyı kahvesinde, denize en yakın, en kocaman taşın üstüne çökmüş, bir balıkçıyla konuşuyorsundur. </st><st c="2971">Deniz, ağır ağır akıp gider yanınızdan. </st><st c="3011">Hiç telaş yoktur. </st><st c="3029">Üçünüz, büyük bir uyum içindesinizdir. </st><st c="3068">Yalnız rüzgâr bozar bu uyumu arasıra. </st><st c="3106">Sabah altıda kalkıp titizlikle bağladığın boyunbağın savrulur o rüzgârda; düğüm sağ omuzunun üstüne gelir. </st><st c="3213">Geceden, otel odasında yıkayıp astığın beyaz naylon gömleğin yakası nemlidir daha, kırışıktır. </st><st c="3308">Sen aldırmazsın. </st><st c="3325">Giyimine özen gösteren bir müfettiş gibi konuşursun. </st><st c="3378">Oysa ne bulursan geçirirsin üstüne bilirim; ama pantolonunun paçası darmış, modası geçmişmiş, ama küçük düğümler atmaktan ipe dönmüşmüş boyunbağın... </st><st c="3528">Sandal renkleridir seni ilgilendiren, balık cinsleri, yaz tasarıları, sendikalar ve hisse senetleri. </st><st c="3629">Yaşamdan söz eden birinin tafrası yoktur senin sesinde; doğadan kopmamış birinin usul güveni vardır. </st><st c="3730">Elini kolunu hiç sallamazsın. </st><st c="3760">Bir taşa “ilişmen” söz konusu bile değildir; o taşın üstünde yıllardan beri oturuyorsundur sanki, yıllarca da oturacaksındır. </st><st c="3886">Deniz, böyle akıp gidecektir yanıbaşından. </st></span></p><p><span><st c="3929">Çanakkale’nin hırçın suyu, Ege’nin göz kamaştıran tuzu, Karadeniz’in yüzeydeki soğuğu, diplerde sarmalayan ılıklığı... </st><st c="4048">hiçbiri önemli değildir. </st><st c="4073">Çünkü tek “deniz” vardır senin sözlüğünde: denizcileri besleyen doğurgan, anaç deniz, gerisi ayrıntıdır. </st></span></p><p><span><st c="4178">O günlerde bile – balıkçı amcanın sandalında okul harçlığını çıkarmaya çalıştığın günlerde yani – kuşların kışkırtıcı çığlıklarına bir kere bile kaptırmamışsındır kendini, kalıbımı basarım. </st><st c="4368">Hep önüne bakmışsındır, gözünü oltandan ayırmamışsındır. </st><st c="4425">(Şimdi benimle konuşurken de hep önüne bakıyorsun.) Sonra acıktığında, ananın verdiği çıkından zeytinle ekmeği çıkarıp yemişsindir. </st><st c="4557">Yavaş yavaş çiğneyerek, büyük lokmalar atarak, yediğinin tadını bile düşünmeden. </st></span></p><p><span><st c="4638">Bugün, kendi deyiminle “koskoca bir banka müfettişiyken” bile, kendi sınıfından insanlarla konuşurken, o sıcak somunu bulup çıkarmanı, bir balıkçıyla arana, ikinizin de erişebileceği bir uzaklığa yerleştirebilmeni bunlara borçlusun sevgili Orhan. </st><st c="4885">Çünkü yaşamana sıkı sıkıya bağlı bir sözlükten seçersin sen kullandığın sözcükleri. </st><st c="4969">Beş yüz sözcük topu topu, olsun! </st><st c="5002">Varsın yaşaman kadar sınırlı olsun sözcüklerin. </st><st c="5050">Sen bu yüzden tutarlısın zaten, değil mi sevgili Orhan? </st><st c="5106">Ankara’ya da bu yüzden uygunsun: evindesin, güvenlisin bu kentte. </st><st c="5172">Bir anlasan... </st><st c="5187">Bak: </st></span></p><p></p><p><st c="5192">II</st></p><p><st c="5194"> Kışa doğru bir akşamdı. </st><st c="5219">Yağmurlar kesilmemişti daha. </st><st c="5248">İşten çıkma saatlerinde, on ikilerde ve beşlerde ansızın bastıran Ankara sağanağı yeni dinmişti. </st><st c="5345">Islak anacaddeye taşıyordu yan sokaklar. </st><st c="5386">Balıkçıların, kitapçıların, çiçekçilerin, basık terzihanelerin, depoların, berberlerin, fazla mesaiye kalmış memurlarla dolu işyerlerinin donuk ışıkları tek tek seçiliyordu caddeden. </st><st c="5569">Çorap mağazalarının önünde biriken kalabalık dağılıyor, dolmuş kuyruklarına ekleniyordu usulca. </st><st c="5665">Sığırcıkların sesi geliyordu. </st></p><p><st c="5695">Dolmuşa atlarken güçlük çekmişti Şermin. </st><st c="5736">Kemanını bacaklarının arasına iyice sıkıştırdı. </st><st c="5784">Tatile giriyorlardı o akşam. </st><st c="5813">Prova dönüşü, kemanını da eve götürmek gerekmişti. </st><st c="5864">Yoksa utanırdı yanında taşımaktan. </st><st c="5899">Dışarda bakanlar için gülünç, özentili yine de fiyakalı bir oyuncaktı bu keman. </st><st c="5979">Oysa Şermin için, kendi mutsuzluğunun elle tutulur bir simgesiydi. </st><st c="6046">Bir tabuttu düpedüz. </st><st c="6067">Şermin’in taşımak zorunda olduğu kendi tabutu. </st><st c="6114">Ne kadar gizlese gözlerden, ne kadar geride bıraksa, bir gün kalabalığın içinde taşımak zorunda değil miydi nasılsa? </st><st c="6231">Omuz verecek kaç kişi var bu tabuta? </st><st c="6268">Omuz vermekten utanmayacak? </st></p><p><st c="6296">Şoför, kemana şöyle bir göz attıktan sonra yanındaki delikanlıya döndü, konuşmayı bıraktığı yerden sürdürdü. </st><st c="6405">Yarın Kayseri’ye gidiyordu yedek parça aramaya, gelir miydi delikanlı? </st><st c="6476">Oğlanın gırtlağından, denizi andıran kesik, hışırtılı sesler çıkıyor. </st></p><p><st c="6546">Erkekliğe yönelen bir delikanlıyı ele veren, sık sık çatlayan ses. </st><st c="6613">Ahmet’le aynı yaşta olmalı. </st><st c="6641">Birkaç yıldır, ansızın büyüyen ellerini kollarını nereye koyacağını kestiremiyor Ahmet. </st><st c="6729">Kaşık tutarken elleri titriyor, döküveriyor şekeri üstüne. </st><st c="6788">Papuçları amma da garip yerlerden deliniyor, eskiyor hemen. </st><st c="6848">İki tabak makarnaya bana mısın demiyor, yutkunuyor sık sık, gözleri dalıyor. </st><st c="6925">Elleriyle ayaklarının oransızlığını örtmek için midir nedir, hep ufak çatal, ufak kaşık, ufak tornavida seçiyor. </st><st c="7038">Dokunduğu her şeyi bozuyor, geçtiği her yeri dağıtıyor. </st></p><p><st c="7094">Bedeninin yıldan yıla değişim boyutlarına ayak uyduramıyor bir türlü. </st><st c="7164">Geçen yılki kavanozu bu yılın elleriyle açarken kapağı kırıveriyor, sürahiyi deviriyor kolunu uzatınca. </st></p><p></p><p><span><st c="7268">Onu yalnız bırakmalıyım artık, </st></span><st c="7299">diye düşündü Şermin.</st><span><st c="7319"> Taşıma suyla serpilmesin. </st><st c="7346">Analık sevgisiyle üstüne abanmak, bencillik olacak bundan böyle. </st><st c="7411">Yoksa ben besleneceğim ondan. </st><st c="7441">Nasılsa, öz babasından çok sevdiği Orhan yanında... </st><st c="7493">Arkadaşlık etme gibi özürlerle varmamalı üstüne. </st><st c="7542">Bu kesin. </st></span></p><p></p><p><st c="7552">Şoförle konuşan delikanlı, Amasralıymış aslında. </st><st c="7601">Bu sabah amcasını –şoförü– yoklamaya gelmiş Ankara’ya. </st><st c="7656">Konuşulanlardan anlaşıldığına göre, Piknik’e gitmişler öğle yemeğinde. </st><st c="7727">Şiş, tavuklu pilav, kremkaramel yemişler. </st><st c="7769">Bira içmişler. </st></p><p><st c="7784">Delikanlı, ellerini nereye koyacağını şaşırmıştır; önce amcasının davranmasını beklemiştir: çatalla mı girişecek, kaşıkla mı? </st><st c="7910">İçerlerden döne döne dış bölmeye dağılan duman halkalarını gözlemiştir. </st><st c="7982">Uzun paltolarının etekleri rüzgârda savrulan gazeteciler vardır Piknik’te. </st><st c="8057">O saatlerde. </st><st c="8070">Puro içer, pipo içer, kahkahalar atarak taşradan gelen meslektaşlarını ağırlarlar. </st><st c="8153">Günlük olayları kendi bulgularıymışcasına anlatırlar. </st><st c="8207">Parti başkanlarını, küçük adlarıyla anarlar. </st><st c="8252">Az bahşiş bırakırlar. </st><st c="8274">Birbaşlarına kaldılar mı suskunlaşırlar ancak. </st></p><p><st c="8321">Bu delikanlı, o güleçliği, o abartılmış girişkenliği nasıl şaşkınlıkla izlemiştir kimbilir... </st><st c="8415">Kapıdan itişe kakışa içeri dolan başkentli kadınlara uzun uzun bakmıştır. </st><st c="8489">Başkentin çalışan kadınları ne kadar aykırı düşerler günışığına! </st><st c="8554">Hele iktisadi bağımsızlığı sevgisizlikle, bencillikle karıştıranlar... </st><st c="8625">Bin güçlükle sararttıkları saçları çabucak parlaklığını yitirir, göz altları torbalanır. </st><st c="8714">Bu yaştaki bir oğlanın gözünde “biçimli”dirler yalnız. </st><st c="8769">Memeleri yassıdır, boyunları pörsük, elleri damarlıdır. </st><st c="8825">Öğle yemeklerini sandviçlerle, kebaplarla ayaküstü geçiştirirler. </st><st c="8891">Bu sıkı perhizden biriken parayı, gençişi bluzlara, ekose eteklere yatırırlar. </st><st c="8970">Özellikle kırk yaşından sonra, “Bir sosisli, bir ayran lütfen!” diyerek kasaya uzanırken büsbütün tizleşir sesleri. </st><st c="9086">Hayır kurumlarında görev alırlar o zaman. </st><st c="9128">Kulüplerde toplanıp akşamları, sanat üstüne konuşurlar. </st><st c="9184">Genç aktörlerle şakalaşırlar. </st><st c="9214">Gün ışığından kaçmaya başlarlar. </st><st c="9247">Ne var ki Piknik’in girişinde arkadan vuran ışık, hemen ele verir onları.</st></p><p></p><p><st c="9320"> Önde oturan iki karaltı, su deposunun orda indiler. </st><st c="9373">Sesler kesildi bir süre. </st><st c="9398">Yol ıssızlaştı. </st><st c="9414">Gök açıldı tepede. </st><st c="9433">Şermin camdan bakmayı sürdürdü. </st><st c="9465">Orhan’la konuşmadılar. </st></p><p><st c="9488">Onlar inerken, “Ne olacak,” diyordu delikanlı, “gelirim. </st><st c="9545">Hem görmüş olurum Kayseri’yi. </st><st c="9575">Parçayı birlikte ararız. </st><st c="9600">İki gün daha kalırım.”</st></p><p><st c="9622"> — Yürüyelim, dedi Şermin. </st></p><p><st c="9649">— Yorulmaz mısın? </st><st c="9667">Kemanla falan...</st></p><p><st c="9683"> — Yoo. </st></p><p><st c="9691">— Hayır, belki yemek yapmamışsındır. </st><st c="9728">Ahmet de gelir nerdeyse. </st><st c="9753">Geciktik. </st></p><p><st c="9763">— Senin bir işin mi vardı yoksa? </st><st c="9796">Yemekten sonra çalışmak? </st></p><p><st c="9821">— Yooo. </st></p><p><st c="9829">......</st></p><p><st c="9835">Kopuk kopuk sözcüklerden anlatılmaz bir tedirginlik büyüdü. </st><st c="9895">Öyle ki, yola bakınca, çimenlerin yağmurdan sonraki kokusunu bile duymadı Şermin; sağlıklı, budala Amerikalı çocukları gördü yalnızca. </st><st c="10030">Elçilik arabaları simsiyah parladı; gözünü aldı.</st></p><p><st c="10078"> Onursuz heybeler, yün çoraplar, parmaksız eldivenler, pirinç mangallar, bakır siniler, elden düşme “For Sale” çocuk arabaları, Kavaklıdere’nin iğreti, küçük dükkânlarından taşıp ucuz erkek losyonu kokan caddeye yığıldı. </st><st c="10299">Bütün bu eşyaların belirgin kırmızıları birleşti, kocaman bir kırmızı oldu. </st><span><st c="10375">İşte!</st></span><st c="10380"> dedi Şermin. </st><span><st c="10394">Geceleri ağzıma tıkılan kırmızı havluyu bu dayanılmaz ayrıntılar dokuyor!</st></span></p><p></p><p><st c="10467"> Bir esinti çıktı. </st><st c="10486">Kavaklar bu uyarıya kulak verircesine yan yattılar. </st><st c="10538">Havadaki ufacık değişmeler, doğadaki çıtırtılar, yüz katına varan bir oylumla yankılandı Şermin’in yüreğinde. </st><st c="10648">Sendeledi. </st><st c="10659">Bir bahçe duvarına yaslandı. </st><st c="10688">Elini uzatsa, Orhan’ı yanında bulacağını biliyordu ama uzatamadı. </st><st c="10754">Sustu. </st></p><p><st c="10761">.........</st></p><p><st c="10770">— Canın sıkılıyor senin, dedi Orhan ürkekçe. </st></p><p><st c="10815">— Hastalanıyorum galiba. </st></p><p><st c="10840">Gücünün çekildiğini ayırdetti Şermin. </st></p><p><st c="10878">Bir çocukla köpeği geçti yanlarından; toprak yolda ayak izleri kaldı.</st></p><p><st c="10947"> — Arkadaşın yok, dedi Orhan. </st><st c="10977">Yani kimseyle görüşmüyoruz. </st><st c="11005">Konuştukça açılır insan diyorum, inanmıyorsun bana. </st></p><p><st c="11057">— Kimlerle görüşelim sözgelimi? </st><st c="11089">Erdal’larla mı? </st><st c="11105">Öbür müfettiş arkadaşlarını sevmiyorsun ki sen. </st><st c="11153">Züppe buluyorsun onları.</st></p><p><st c="11177"> — Arada bir çekilir canım. </st><st c="11205">Önemli olan, senin insan içine çıkman. </st><st c="11244">Ne böyle: evden provaya, provadan eve, evden operaya. </st></p><p><st c="11298">— Dostlarım var ama benim. </st><st c="11325">Sen tanımıyorsun. </st></p><p><st c="11343">— Eve çağırmıyorsun ki onları. </st><st c="11374">Suç sende. </st><st c="11385">Tanıştırsaydın. </st></p><p><st c="11401">— Sevmezdin. </st><st c="11414">Daha doğrusu yadırgardın. </st><st c="11440">Daha da doğrusu, belki ayrı tanısaydın severdin ama artık olmaz. </st></p><p><st c="11505">— Sanatla hiç ilgilenmezmişim gibi konuşuyorsun Şermin. </st><st c="11561">Seni bilmezmişim gibi. </st></p><p><st c="11584">Anlaşılmaz bir el hareketi yaptı Şermin. </st></p><p><st c="11625">— Anlatamadım. </st><st c="11640">Bak: Bin kişi için keman çalan, sırasında yüz kişiye arya söyleyen, elli kişiye bale yapan kişiler onlar. </st><st c="11746">Hep birlikte bitirdik okulu. </st><st c="11775">Bir şeyler yapabileceğimizi sanan yetenekli öğrencilerdik (sen o dönemde tanımıyordun beni). </st><st c="11868">Oysa artık biliyoruz ki –yutkundu Şermin – ne kadar çabalarsak çabalayalım, yaptığımız işin özünde yatıyor kopukluk. </st></p><p><st c="11985">– Gerçekten anlayamıyorum dediklerini, dedi Orhan yavaşça. </st></p><p><st c="12044">Anlamadığı, yüzüne yayılan çocukça şaşkınlıktan belliydi. </st></p><p><st c="12102">– Akşamlara kadar çalışıyorsunuz; yalnız ben değil, herkes öyle diyor. </st></p><p><st c="12173">– Daha iyi söylüyorsun ya, dedi Şermin bezginlik içinde. </st><st c="12230">İşimi seviyorum. </st><st c="12247">Hepimiz seviyoruz işimizi, o yüzden de bırakamıyoruz. </st><st c="12301">Çok geç. </st><st c="12310">Gençliğimizi iki üç yıla sığdırıp hızla tükettik. </st></p><p><st c="12360">– Göreceksin, dedi Orhan halktan gelme müfettişlerin tartışmasız, kesin sesiyle, Diyarbakır turnesinden sonra her şey düzelecek. </st><st c="12489">İstediğin, özlediğin kalabalık için çalacaksın orada. </st><st c="12543">Ama ödün vermeyeceksin elbet. </st><st c="12573">Halkı, sizi anlayacak düzeye yükseltmek gerek aslında. </st></p><p><st c="12628">– Bence, dedi Şermin – gözleri doldu yine – bence, dinleyicilerimizi de burdan götürmeli otobüslere bindirip. </st><st c="12738">En iyisi bu. </st><st c="12751">Onlar hiç değilse alıştılar bize. </st><st c="12785">Diyarbakır’da, smokini, tuvaletleri, kabartılmış saçlarıyla Ankara’daki kadronun küçüğü çıkacak nasılsa karşımıza. </st><st c="12900">Nereye gitsek, onlar çıkacak. </st><st c="12930">Yani demek istiyorum ki bizim dertlerimiz ilgilendiremez seni. </st><st c="12993">O kadar azız ki sayıca, acı çekenimiz o kadar az ki, ilgilenmeye değmez zaten. </st></p><p></p><p><st c="13072">III</st></p><p><st c="13075"> Şermin, çıplak ayak yürüdü, bahçe kapısını açtı. </st><st c="13125">Soğuğu yüzünde duydu. </st><st c="13147">Ankara’nın soğuğu gelir gelir vurur ama iliklere işlemeden, yalnızca yalazlayıp geçerek, burnu ve elleri kızartarak. </st><st c="13264">Yüreğe, giysilere değmeden. </st><st c="13292">Bahçenin çimenleri gece boyunca kamçılanmış o ısırıcı rüzgârla. </st></p><p><st c="13356">İşte o kış-başı akşamından bu yana, her yer kar içindeydi. </st><st c="13415">Ankara, Mart ayının bu son pazar günü, kapılarına zincir vurulmuş çelikten bir iş hanı gibi soğuk ve asık yüzlü. </st></p><p><st c="13528">Oysa üç ay süresince kar, temiz beyazlığıyla ne güzel örtmüştü her yanı. </st><st c="13601">Öfkeleri bastırmış, coşkuları dindirmişti. </st><st c="13644">Her şey, beyaz bir dalgınlıktı üç aydır. </st><st c="13685">Evler de o yüzden süpürülüyordu ya boyuna. </st><st c="13728">Bulaşıklar yıkanıyor, lekeli sofra örtüleri köpüren sulara bastırılıyor, boyuna eğilinip kalkılıyor, eğilinip kalkılıyor, yerlerden iplikler toplanıyor, kırıntılar süpürülüyordu. </st><st c="13907">Evini dolaşılır kılmaya çabalıyordu herkes. </st><st c="13951">Kış, en büyük yardımcıydı. </st><st c="13978">Başkentin güneş ışığında büsbütün bürokrat duran sarı benzini gözlerden gizlemişti hiç değilse. </st></p><p><st c="14074">Ama Nisan gelmişti işte! </st><st c="14099">Şermin bir bardak konyak doldurdu. </st><st c="14134">Pazar sabahının ilk konyağı bu. </st><st c="14166">Önünde, yeme ve içme dilimlerine bölünmüş kocaman bir gün var. </st></p><p></p><p><st c="14229">Çok çok iki hafta sonra, Samanpazarı’nın oralarda kıştan kalma bezgin bir arabacı, atını boncuklarla süsleyecek. </st></p><p><st c="14342">Çamuru elleriyle yoğurup unutulmaz kalıplar yaratan bir çamur ustası, doğadaki yeni renklere öykünecek. </st></p><p><st c="14446">Dikmen kırı, konuksever bir yüz gibi açılacak yoksulluğu içinde: BUYURUN!</st></p><p></p><p><st c="14519"> Çatılardaki son karı eritmeye çabalayan küçük sokak güneşine baktıkça gözleri dolacak kişinin. </st><st c="14615">“Boşuna,” diyecek, “boşuna! </st><st c="14643">Bu kent kasketini fırlatmaz havaya. </st><st c="14679">Bir kerecik olsun fırlatmayacak!”</st></p><p><st c="14712"> Çünkü kendiliğinden oluşmuş bir kentin doğal eğilimleri, halkının içgüdüsünü yansıtan, hemen kestirilebilen akla yakın yokuşları, çıkmaz sokakları yoktur burada. </st><st c="14875">Burada her şey insan elinden çıkmıştır. </st><st c="14915">İnsan zoruyla. </st></p><p><st c="14930">Evlerdeki uzun taşlıklar – hiç şaşmaz – bir muslukla son bulur mutlaka. </st></p><p><st c="15002">Eski evler bozulmuş, dağıtılmış, çok odalı lokantalar haline getirilip boğazına düşkün parti delegelerinin buyruğuna sunulmuştur. </st><st c="15132">Ellerinde kaşık, tabaklarının altında garsonun sokuşturduğu peçete, çorbanın getirilmesini beklerler. </st><st c="15234">Gözler saattedir. </st></p><p><st c="15252">Eskiden kalma tek tük ağaçlı yollar da, başlarına ve sonlarına taksi durakları konularak cezalandırılmışlardır başıboşluklarından ötürü. </st></p><p><st c="15389">Çünkü başkent burası. </st><st c="15411">Burada her şeyi devlet kararlaştırır. </st><st c="15449">İçlerine bir çığlık gibi tıkılı kalanlara yer yoktur burada!</st></p><p><st c="15509"> Burası, yavaş yavaş, bin türlü güçlüğe göğüs gererek yetişenlerin, sonra da bu güçlüklerle bir daha karşılaşmamak için ellerinden her geleni yapacakların yurdudur. </st></p><p><st c="15674">Senin yerindir sevgili Orhan. </st></p><p><st c="15704">Şermin, bahçedeki sepetten birikmiş gazeteleri aldı, içeri taşıdı, sedirin üstüne yaydı. </st><st c="15793">Radyoyu açtı sonra. </st><st c="15813">İkinci konyağı tepeleme doldurdu. </st><st c="15847">Açık bıraktığı kapıdan, rüzgâr hohladı yüzüne doğru. </st><st c="15900">Ağzındaki konyak kokusu odaya yayıldı. </st><st c="15939">Coşkunca içtiği bir gecenin ertesi günü birayla başlardı genellikle: kuşluk vaktine titrek gölgeler çizilirdi. </st></p><p><st c="16050">Derken iki duble konyak: gün yavaştan ısınırdı. </st><st c="16098">Kış ortasında bile. </st><st c="16118">Daha önce gözden kaçan, kendilerini yeterince belirleyemeyen ayrıntılar, ansızın keskinleşir konyakla, hızla büyümeye başlar, çarpık boyutlara varırlar. </st><st c="16271">Kendini bıraktın mı, güne söz geçirir konyak. </st><st c="16317">Rakı gibi ağırlaşıp dilin ucuna yerleşmez kolay kolay. </st><st c="16372">Votka gibi ense kaslarını aşağı çekmez. </st><st c="16412">Sezgileri biler yalnızca: </st></p><p><st c="16438">Bak, kemanlar nasıl genişliyor, nasıl dönüp dönüp yağıyorlar bir duygu sağnağıyla. </st><st c="16521">Duyuyor. </st><st c="16530">Akdeniz şarkılarına özgü bir bolluk bu: bir dayanışma. </st><st c="16585">Bir denizi paylaşma. </st><st c="16606">Oysa bir konçertoda keman, tek başına ne kadar dayatsa kâr sayılır. </st><st c="16674">Sonda olmadık gösterilere girişmesi, boğuluşunu vurgulamak içindir. </st></p><p></p><p><st c="16742">Şermin kalktı, konyak şişesini bırakırken büfedeki kâseyi gördü. </st><st c="16807">Orhan’ın özenli yazısıyla üstüne “Kuponlar” yazdığı zarf, oradaydı. </st><st c="16875">Aldı zarfı, sedire fırlattı. </st><st c="16904">Gazeteleri açtı. </st><st c="16921">Oturdu, baktı:</st></p><p></p><p><span><st c="16935"> “Ne güzel boyuyorlar kuponlardaki evleri. </st><st c="16978">Pes! </st><st c="16983">Sanki dünya yeni yaratılmış. </st><st c="17012">Deniz, uzaktan belli belirsiz görünüyor. </st><st c="17053">Gökyüzünün mavisi bile yepyeni, el değmedik. </st></span></p><p><span><st c="17098">Orhan’ın keman çalan aydın bir karısının yanı sıra bir de böyle bir evi olsa, yazısına özen göstermek zorunda kalmazdı. </st><st c="17218">Gazete sayısını azaltırdı. </st><st c="17245">Çocuk istemezdi. </st><st c="17262">Boşuna biriktirmiyor bu kuponları!</st></span></p><p><span><st c="17296"> Her kuponun bir eve, her yeni evin yeni bir kupona, kuponlara dönüşeceğini bilmesine karşın hırsla biriktiriyor. </st><st c="17410">Demek yitirebileceği şeyler çoğaldı artık. </st><st c="17453">Yitirebileceği kadar çok şeyi var. </st><st c="17488">Tehlikede. </st><st c="17499">Bu güvenli yaşamanın bozulmaması için de her aykırılığı göze alabilir.”</st></span></p><p></p><p><st c="17570"> Birden, Şermin’in hızla akan düşünceleri kesintiye uğradı. </st><st c="17630">Kuponlardan birinin yanındaki yazı gözüne çarptı.</st></p><p><st c="17679"> YU PAPATYALAR... </st><st c="17697">BOYU PAPATYALAR...</st></p><p><st c="17715"> Gazeteyi katlandığı yerden açtı: DİZBOYU PAPATYALAR, diye okudu. </st><st c="17781">Bir uçak şirketinin ya da yazlık bir otelin reklamı olsa gerek. </st></p><p><st c="17845">“...geçirmek istiyorsanız, sizi DİZBOYU PAPATYALAR...” Başı-sonu yırtılmıştı yazının. </st></p><p><st c="17931">Şermin kendini anlamaya zorladı:</st></p><p><st c="17963"> Böyle anlarda hep olur. </st><st c="17988">Yerinde kullanılan bir sözcük, rasgele yükselen bir şarkı, nasıl kavratır yaşamayı! </st><st c="18072">Ne diyor radyodaki ses: Teamo Te. </st><st c="18106">Ne demek olabilir Teamo Te? </st><st c="18134">“Seni seviyorum, seni, seni, seni,” gibi bir şey. </st><st c="18184">Hiç usanmadan, hep yineleyerek. </st></p><p><st c="18216">Dili bilmesek bile anlıyoruz, çünkü Akdeniz’in ortak dili bu. </st><st c="18278">“Dizboyu Papatyalar,” anlamına da gelebilir, “Daha yığınla çocuk var doğurulacak, yığınla çocuk bezi, don, erkek çorabı var yıkanacak,” anlamına da. </st><st c="18427">“Seni seviyorum, hadi hoşça kal, bir gün o kıyı kahvesinde yanına çöküp dostça iki kadeh içebilme isteğim baskın geliyor,” anlamına da...</st></p><p></p><p><st c="18564"> IV</st></p><p><st c="18567"> Şermin kalktı, askıdan paltosunu aldı, giydi, yürüdü; kapıyı açtı, ardından çekti. </st></p><p><st c="18651">O zaman, uzun süren bir bayram şenliğinden sonra iğreti ışıkları söndürülmüş, renkli ampulleri zafer taklarından sökülüp alınmış, yayalarının her günkü bildik adımlarına dönmüş bir anayolun duyabileceklerini duydu. </st></p><p><st c="18866">Şubat 1973</st></p></div></div><div id="charCountTotal" value="18877"></div></body>
</html>
