<?xml version="1.0" encoding="utf-8"?>
<html xmlns="http://www.w3.org/1999/xhtml">
 <head>
 <title>3-3.html</title>
 <meta http-equiv="Content-Type" content="text/html; charset=utf-8" />
 

</head>
 <body><div id="x3-3.html" xml:lang="tr-TR"><div><p></p><p id="toc_marker-4"><st c="9"> Şen Ol Bayburt</st></p><p><st c="24"> bir konuk</st></p><p><st c="34"> “Yaşlandıkça kusurlar azalıyor hanım kızım, daha doğrusu biz öyle düşünüp avunuyoruz, gençlerin hoşgörüsüne sığınıp. </st><st c="152">Bak sen geleli yarım saati geçti, davranıp bir kahve pişiremedim; çene yarıştırdım. </st><st c="236">Gerekli mi kahve diyorsun? </st><st c="263">Değil belki ama öğretilmiş bir kere alışmışız. </st><st c="310">Günlerin tam içinde yaşayamayınca, olanlara akıl erdiremeyince, bunlarla oyalanıyoruz işte, kahve pişirmek, çay demlemek... </st><st c="434">Anılar da öylesine çoğalmış ki bastırıveriyorlar, günü karartıyorlar erkenden. </st><st c="513">Sen şu kadarcık, el kadar bebektin düşün, şimdi koca kadın olmuşsun. </st></p><p><st c="582">Hazırlamazsın beni. </st><st c="602">Behçet beni götürmezdi sizin eve. </st><st c="636">Ama bir keresinde onu takside beklerken seni pencerede görmüştüm. </st><st c="702">Nişanlıydık daha o sıralar, sözlü gibi daha doğrusu. </st><st c="755">Behçet’in ailesi bilmiyor, aramız açılmamış onlarla. </st><st c="808">Para bol. </st><st c="818">Düşün, takside bekliyorum onu. </st><st c="849">O gün pek sevmiştim seni, bana bakıyormuşsun gibi gelmişti. </st><st c="909">Sonra bir de Bahriye Hanımlarda karşılaşmıştık. </st><st c="957">Halıda oturmuş, bebeğinle oynuyordun. </st><st c="995">Bahriye Hanım eksik olmasın, bana evin içini açan tek kadındı. </st><st c="1058">Değil mi Behçet? </st><st c="1075">Bize evini tek açan oydu, değil mi?”</st></p><p><st c="1111"> Behçet Bey’in sırtı cama dönüktü. </st><st c="1146">Pencereden giren ölgün ışıkta büsbütün eskimiş görünüyordu. </st><st c="1206">Pervaz hiç boya görmemişti, camlar nicedir silinmemişti. </st><st c="1263">Kirli camlara özgü o dolanık, halkalanarak büyüyen iç kapayıcı lekelerin berisinde ufacık bir lekeydi Behçet Bey; biraz kazınsa kendiliğinden çıkabilirdi. </st><st c="1418">Sanki beyaz gömleğinin yakasındaki kola ayakta tutuyordu onu, gömlek biraz daha eskise, bir kerecik daha yıkansa, ya da pencere camı biraz aralık kalsa da içeri akşam rüzgârı dalsa, yedeğinde, yeşeren otların, ilk kabak kızartmalarının, nanenin kokusunu getirip bıraksa, yaşamanın üstüne bunca varmasına dayanamayacak, yıkılıverecekti. </st></p><p></p><p><st c="1754">“Geçmiş gün canım,” dedi Feride Hanım kendi sorduğu soruyu geçiştirerek. </st><st c="1827">“Nereden aklında kalsın zavallının? </st><st c="1863">Son günlerde hiç konuşmuyor zaten. </st><st c="1898">Gücenmiş gibi bana. </st><st c="1918">Çekildikçe çekildi kabuğuna. </st><st c="1947">Kendi kendimle konuşmaktan yoruldum hanım kızım, insan eninde sonunda hep aynı şeyleri söylemeye başlıyor. </st><st c="2054">Birini görmeyeyim, bir açılıyor çenem. </st><st c="2093">Yani canını sıkarsam söyle, çekinme. </st><st c="2130">Biz de genç olduk, anlarız. </st></p><p><st c="2158">Şu Behçet’i gençken görecektin sen, çok çok bir iki yıl önce. </st><st c="2220">Nasıl değişti... </st><st c="2237">Nerede o deli Behçet, kavgacı Behçet? </st><st c="2275">Sus pus oldu. </st><st c="2289">Ama yaştan değil bununki, kahırdan. </st><st c="2325">Boş konuşuyorum yine, sen nereden bileceksin... </st><st c="2373">El kadar çocuktun sen, kahve içiyordun Bahriye Hanımlarda. </st><st c="2432">Ne tuhaf değil mi senin o gün de bugün de, biz bu hallere düşmüşken yine kahve içmen? </st><st c="2518">Hem benim elimden (birazdan pişireceğim). </st><st c="2560">Şaşılacak şey ama oluyor işte. </st><st c="2591">Büyüyorsun, derken genç kadınsın, yanakların dolmuş. </st><st c="2644">Bir de bakıyorsun bacakların pörsümüş. </st><st c="2683">Yanakların en son hangi gün dolgundu, bacakların ilk hangi gün boşalmaya başladı bilemezsin ki. </st><st c="2779">Değil mi Behçet? </st><st c="2796">Biz de bir gün baktık ki bu odadayız. </st><st c="2834">Beyazıt’ın arkalarında.”</st></p><p></p><p><st c="2858"> bir oda</st></p><p><st c="2866"> Uzun bir sessizlik izledi. </st><st c="2894">Feride Hanım önüne baktı, önden düğmeli pazen giysisinin açık kalmış bir düğmesini ilikledi; siyah başörtüsünü çekiştirdi, sonra parmaklarını incelemeye koyuldu. </st></p><p></p><p><st c="3056">Behçet Bey, konuşulanları duymamıştı bile. </st><st c="3099">Oturduğu koltuğun üstünden yalnız kendisinin görebildiği birtakım kırıntıları topluyordu özenle. </st><st c="3196">Çöp azalınca kaçıp giden bir kedinin tüylerini mi? </st><st c="3247">Kumaş ipliklerini mi? </st><st c="3269">Alt dudağı, yaptığı işin önemini gösterircesine sarkmıştı. </st><st c="3328">Burun delikleri öylesine hızla açılıp kapanıyordu ki. </st><st c="3382">Yok yok, ekmek kırıntısı değildi topladıkları, hiç değildi; bir salkımsöğüdün gölgesinde ansızın bitiveren, adını daha hiç kimsenin koymadığı kır çiçekleriydi bunlar. </st><st c="3549">Onun bu büyük girişiminin yanında Feride Hanım’ın gündelik sesi, ilkyazlara karışmış bir düş olabilirdi olsa olsa. </st><st c="3664">Bulanık ve önemsiz bir düş.</st></p><p></p><p><st c="3691"> Karşı duvarda, ufka doğru uzayan alacalı yollarıyla bir kilim asılıydı. </st><st c="3764">Arada bir dönüp saf gözlerini üstümüze diken geyiklerle kilim ceylanları da bu odanın bütün parçaları gibi insan bakışını unutmuş görünüyorlardı.</st></p><p></p><p><st c="3909"> Köşede, Behçet Bey’in Darülfünun’da müderris babasından kalma kakmalı, kepenkli ağır bir yazı masası duruyordu. </st><st c="4022">Cilası iyiden iyiye aşınmıştı. </st><st c="4053">Bir hokkayla divit vardı masanın üstünde, birkaç anahtar, hava gazı, elektrik makbuzları, bir tığ, açılıp öylece bırakılmış bir daktilo şeridi, 1950 yılının bir yaz ayını belirleyen takvim, aygaz tüpünün başlığı, piyasaya yeni sürülen ilaçların broşürleri: kesik morlar, kanlı turuncular, yeşil. </st><st c="4349">Ufacık kristal vazoya, bir akşam pazarından ucuza alınmış plastik karanfiller, tozlu güller yerleştirilmişti. </st></p><p></p><p><st c="4459">Yıllarca önce, belki evlendiklerinde, koltukların üstüne çiçekli örtüler geçirmişti Feride Hanım. </st><st c="4557">Örtüler aşınıp da yırtılınca, kol yerlerine Bahçet Bey’in annesinin işlediği oyaları atıvermişti (belki de bugünlük); önce kumaş, sonra basma, sonra oyaydı koltuklar. </st><st c="4724">Birinin arkasına bir toz bezi sıkıştırılmıştı.</st></p><p></p><p><st c="4770"> Kırmızı kömür sobasının hemen yanındaki duvarda, sıcaktan uçları kıvrılmış bir fotoğrafta bir yerlere gitmiş bir delikanlıyla –oğulları mı? </st><st c="4911">nereye? </st><st c="4919">ölmüş mü?– dudakları kıpkırmızı boyalı gencecik gelin başbaşa vermişlerdi. </st><st c="4994">Odadaki toz ve sidik kokusu belki de bu ölmüş ayrıntılardan çıkıyordu. </st></p><p><st c="5065">Tek canlılar, akvaryumun uğultusu içinde dönüp duran kırmızı balıklardı. </st><st c="5138">Feride Hanım, onların yaşamaya ve dövüşmeye olan sıla özlemlerini gidermek için yosunları andıran plastik otlar, plastik bir dalgıç, plastik bir su değirmeni koymuştu akvaryuma. </st><st c="5316">Bir yitiği daha göze alamazdı artık. </st><st c="5353">Bunlar elinin altındaydılar, hiç değilse, bir yere gidemezlerdi. </st></p><p></p><p><st c="5418">Camlı kitaplık, sedirin arkasını boydan boya kaplıyordu: </st><span><st c="5475">Dünya Yüzünde Tarih Yaratan Simalar, Matmazel Noraliya’nın Koltuğu, Kırmızı Saçlılar Cemiyeti ve Beş Portakal Çekirdeği. </st></span><st c="5596">Özenle ciltlenmiş, yaldızlı harflerle eski ve yeni Türkçe olarak </st><span><st c="5661">Naimâ Tarihi, Fleurs du Mal, Aşkın Birinci Şartı</st></span><st c="5709">, bir </st><span><st c="5715">“Bütün Dünya”</st></span><st c="5728"> yıllığı, </st><span><st c="5738">Türk Soyadları, Evde Kolonya. </st></span></p><p><span><st c="5768">Feride Hanım, kırmızılı sarılı ibrişimle bağladığı kastenyetlerini kitaplığın üstüne asmıştı.</st></span></p><p></p><p><st c="5861"> bir ad</st></p><p><st c="5868"> “İspanyol Feride”.</st></p><p><st c="5887"> Babası Yüzbaşı Mehmet Bey, “Çalıkuşu” romanından esinlenerek Feride adını takmış kızına dediklerine göre: asıl adı Mihrinisa’ymış.</st></p><p><st c="6018"> Kızın Fransızca konuşmasını, öncü bir Türk kadını, bir öğretmen olmasını düşlemiş mutlaka. </st></p><p><st c="6110">Ne yazık ki çok yaşamadı Mehmet Bey. </st><st c="6147">Karısının genç yaşta ölümünden sonra (garip bir rastlantıyla Çalıkuşu’na çok uyuyordu bu bölümler) o da öldü. </st></p><p><st c="6257">Kızı Feride’yi adıyla başbaşa bıraktı. </st><st c="6296">Kötü bir romanın özeti gibi. </st></p><p><st c="6325">Feride, mahfellerdeki “tedansan”larda en yeni şarkıları söylemeye ve hemen kızarıveren, avuçları hep serin ve nemli genç teğmenlerle dansetmeye alışmıştı bu arada. </st></p><p><st c="6489">Bir çeşit öncü sayılabilirdi yani. </st><st c="6524">Ama bütün öncüler gibi o da yetinmedi bu kadarıyla. </st></p><p><st c="6576">Çaylar, Taksim Sineması’nın Arap filmleri, çoban kolonyası sürünmek yetmiyordu. </st><st c="6656">Günler öyle hızla geçiyordu ki. </st></p><p><st c="6688">O zaman Park Otel’de salınmayı öğrendi, Pera Palas’ta, Rejans’ta. </st><st c="6754">Gözleri parlak, teni duruydu. </st></p><p><st c="6784">Cesurdu, hırslıydı: ev kadınlarının adım atamadığı barlara, pavyonlara girip çıktı. </st><st c="6868">Gözlerinin, bakışlarının özünü keskinleştiren o ıslak çizgi, sesindeki boğukluk, kahkahalarındaki cam titreşimi yüzünden “İspanyol Feride” dediler ona. </st><st c="7020">Kadını kadın yapan menevişi onda buldular: </st></p><p></p><p><span><st c="7063">O gül endam bir al şale bürünsün yürüsün</st></span></p><p><span><st c="7103"> Ucu gönlüm gibi ardınca sürünsün yürüsün</st></span></p><p></p><p><st c="7144"> Bu ve bunun gibi beyitler Feride için yazılmıştı artık. </st><st c="7201">O da yeni adını kırmızı bir şalla somutlamayı becerdi. </st></p><p><st c="7256">Menevişli gözlerine siyah sürme çekti. </st><st c="7295">Ayak bileğine altın bilezik taktı. </st><st c="7330">Hafifliğinden söz ettirdi; sevindi. </st><st c="7366">“Bu kadarı da fazla,” dedirtti.</st></p><p></p><p><st c="7397"> Bu özetin içinde bazı sorular açıklamasız kaldı. </st><st c="7447">Belki de Feride Hanım öyle bıraktı özellikle: </st></p><p><st c="7493">Nasıl karşılaşmıştı Behçet Bey’le? </st><st c="7528">Neden bir kabzımalın ya da bir şairin Tokatlıyan’daki masasına üç yıl süreyle kurulup Beyoğlu’nu camdan gözlememişti? </st><st c="7646">Üç yıl sonra bir armatör çıkagelirdi nasılsa, bir ithalatçı v.b... </st><st c="7713">Adlar, meslekler değişse de masa hep onun olabilirdi. </st></p><p><st c="7767">Günün birinde, kadında kahkaha arayan bir zenginle evlenebilirdi. </st><st c="7833">Damadının çocuğunu arabayla gezdirir, kızına ad takmanın gizemli geleneğini öğretirdi. </st><st c="7920">Handan, Lâmia, Tendu, Reha, Süreyya gibi adlar taktırmazdı torununa. </st><st c="7989">Bunların yerini yeni adlar almıştı şimdi, yeni istekler: Ebru, Esra, Arzu, Hakan, Tamer gibisinden bir ad önerirdi. </st></p><p><st c="8105">Bilinen tek şey, Behçet Bey ailesinin, bir şırfıntıyla evlendiği gerekçesiyle oğullarıyla bütün ilişkilerini kestikleriydi. </st><st c="8229">“Hükümet tabibi olacağım, ” diye tutturduğunda sevimli bir kaçık gözüyle bakmışlardı oğullarına. </st><st c="8326">Nasılsa vazgeçerdi. </st><st c="8346">Gelgelelim bu evlilik fazlaydı, bağışlanmazdı. </st><st c="8393">Hainlikti düpedüz. </st></p><p><st c="8412">Behçet Bey yolunu baştan seçtiği için kimse ondan açıklama bekleyemez. </st></p><p></p><p><st c="8483">bir yasa</st></p><p><st c="8491"> “Yaa,” dedi Behçet Bey ansızın. </st><st c="8524">Sürüp gelen sessizlikte, güç durumları anlatmaya yarar bir sözcük bulup çıkartmıştı belleğinden. </st><st c="8621">Gözlükleriyle, yalnızca gözlükleriyle baktı: “Yaa,” diye yineledi. </st><st c="8688">“Küçük harf-ler vardır bü-yük harf-ler var-dır mat-baa harf-leri var-dır.” Hecelerin arasına büyük uzaklıklar koyarak sürdürdü: “Ben on-ları ta-nı-ya-mıyorum hanım kı-zım ol-masa-lar iyiy-di ama var. </st><st c="8888">Eli-me a-lın-ca ta-nı-ya-mıyorum.”</st></p><p><st c="8922"> Sesi çatladı, kırıldı. </st><st c="8946">İçtenliğe doğru attığı adım, çok yormuştu onu. </st><st c="8993">Gözleri yaş içindeydi. </st></p><p><st c="9016">“Kusura bakma hanım kızım, ” diye atıldı Feride Hanım bir ayıbı örtercesine. </st><st c="9093">“Hep aynı şeyleri söyler durur. </st><st c="9125">Kuş gibi. </st><st c="9135">Ama kuş insanın içini açar, değil mi? </st><st c="9173">Bana sorarsan hanım kızım, baştan bellidir bunun sevince uzak düşeceği. </st><st c="9245">Sen yabancı değilsin. </st></p><p><st c="9267">Evlendiğimizde söylemiştim: ‘Bu hükümet tabipliği yaramayacak sana Behçet, göreceksin. </st><st c="9354">Bir de beni aldın; ayıbın iki oldu. </st><st c="9390">İnsanı önce kendi soyu yer bitirir, kendi cinsi yağmalar. </st><st c="9448">Kaç yılın Feridesi, bilmez mi bunları?,</st></p><p><st c="9487"> ‘Yok canım,’ diyor bu gülerek. </st><st c="9519">‘Sen var mısın benimle gelmeye?’ diyor. </st><st c="9559">Kasaba kasaba dolaşıp dertlere derman olacakmış, işçileri, köylüleri eğitecekmiş.</st></p><p><st c="9640"> ‘İyi güzel ama,’ diyorum, ‘sen bir müderrisin oğluyken, köy yerlerinde dolaşmana kim inanır? </st><st c="9734">Kendi insanlarını bırakmana, başkalarına gönül vermene, davana akıl erdirirler mi kolay kolay? </st><st c="9829">Hem haksız mıdırlar inanmazlarsa?’</st></p><p><st c="9863"> Yoksullar, zaten güç kalıyor hayatta hanım kızım, güçlükle büyüyor, güç de inanıyor o yüzden. </st></p><p><st c="9958">‘Hükümet yüz değiştirip geliyor yanımıza, ağzımızı arıyor,’ diyecekler diyorum buna, ‘dayanamazsın. </st><st c="10058">Hem bir gün görmeseler, yanlarında bir gün olmasan, kuşkuya düşerler, paşaoğlu diye anarlar seni.’</st></p><p><st c="10156"> Öyle olmadı mı?</st></p><p><st c="10172"> Bu bir dayanıyor ki sorma. </st><st c="10200">Tek, kalsiyum iğnesi var elinde. </st><st c="10233">Bir de bakkal aspirini bildiğimiz. </st><st c="10268">Topluyor milleti çevresine, boyuna anlatıyor. </st><st c="10314">Herkesin çalışma hakkı varmış, hastaları iyileştirmek devletin göreviymiş. </st><st c="10389">Bir gün halk akıllandığında bu haksızlıkların hesabını bir bir soracakmış.</st></p><p><st c="10463"> Bakıyorum, köyden bucaktan adamlar, kadınlar, çoluk çocuklarını toparlayıp geliyorlar Behçet’in elini öpmeye. </st><st c="10574">Günler iyi geçiyor. </st><st c="10594">Yanıldım sanıyorum. </st><st c="10614">Seviniyorum. </st></p><p><st c="10627">Ama sevinmek yasak bize. </st><st c="10652">Bu, müderris babasının tek oğlu; herkes onlardan yana. </st><st c="10707">Geçmişimi kurcalıyorlar, evimizi arıyorlar. </st><st c="10751">Artık neye tutunurlarsa. </st><st c="10776">Oradan oraya sürülüyoruz: Polatlı, Lice, Bayburt...</st></p><p><st c="10827"> Niye mi gidiyorum ben hanım kızım? </st><st c="10863">Sandıkları gibi, herkesin söylediği gibi konağa göz dikmemiştim evlenirken, hayır! </st><st c="10946">Büyük kıtlık çekmemiştim ki hırsım büyüsün. </st><st c="10990">Güvenlik, bir sığınak mı arıyordum? </st><st c="11026">Babam ölmüştü ya... </st><st c="11046">Değil, tam o da değil. </st><st c="11069">Yalnız Behçet’i sevdim, orasını iyi biliyorum. </st><st c="11116">Bana kimsenin göstermediği saygıyı gösterdi o, öfke nedir öğretti. </st><st c="11183">Belki bunlar da değil tamtamına. </st></p><p><st c="11216">Galiba, güçlüklere birlikte karşı koymaya başladıktan sonra sevdik asıl birbirimizi. </st><st c="11301">Yoksa, birlikte dayatabileceğimizi sezdiğimiz için mi baştan birbirimizi seçtik? </st><st c="11382">Çok kafa yordum, bir türlü işin içinden çıkamadım. </st></p><p><st c="11433">Şimdi biliyorum ki aslolan vardığımız yer: birbirimizi çok sevdiğimiz. </st><st c="11504">Behçet bir konuşsa benimle... </st><st c="11534">Ama ağzını her açtığında bu kitap işi çıkıyor. </st></p><p><st c="11581">Ne yapayım, yoksulluktan çok korkarım. </st><st c="11620">Belki hep sınırında yaşadığımızdan. </st><st c="11656">Kitapları topladım bir gün, yaktım. </st><st c="11692">Ateşe attım hepsini. </st><st c="11713">Şu gördüklerini bıraktım yalnız. </st><st c="11746">Jurnallemişler bunu: sakat işçiye sağlam raporu veriyor, milleti zehirliyor diye. </st><st c="11828">Ya anası, ya amcasıdır yapan. </st><st c="11858">Korktum. </st></p><p><st c="11867">O günden sonra içine kapandı. </st><st c="11897">Hiç konuşmuyor. </st><st c="11913">Pişman da değil. </st><st c="11930">Beni düşünüyor sanırsın ama daha çok kitaplarına yanıyor besbelli. </st><st c="11997">Hiç konuşmuyoruz. </st><st c="12015">Gücenmişiz birbirimize.”</st></p><p></p><p><st c="12039"> Feride Hanım usul usul ağlıyordu; kalın bir battaniyenin altından gelir gibiydi sesi: “Ne oldu işte? </st><st c="12141">Emeklilik de gitti. </st><st c="12161">Tek hakkımızdı bu dünyada. </st><st c="12188">Kopararak almıştık. </st><st c="12208">Her şey yandığıyla kaldı.”</st></p><p><st c="12234"> Durdu, soluğunu boşalttı. </st><st c="12261">Tutulmaz bir ağıta dönmüştü sesi. </st></p><p><st c="12295">Ansızın olanca gücüyle haykırdı:</st></p><p><st c="12327"> BEHÇET BEY! </st><st c="12340">DUYUYOR MUSUN DEDİĞİMİ BEHÇET? </st></p><p><st c="12371">DEDİKLERİM BİR BİR ÇIKMADI MI? </st></p><p><st c="12402">SAHİPSİZ BİR KÖPEK GİBİ KALMADIN MI ORTALARDA? </st><st c="12449">HA? </st><st c="12453">KALMADIN MI? </st></p><p></p><p><st c="12466">Behçet Bey uzandı, karısının kolunu tuttu, sevecenlikle sıktı.</st></p><p></p><p><st c="12528"> bir yemin</st></p><p><st c="12538"> Feride Hanım, fırtınadan sonra yağmurla yıkanmış, arınmış bir kayaydı artık. </st><st c="12616">Akşam bastırıyordu, kalkıp gidecektim. </st><st c="12655">Beni neden çağırdığını söylemesi gerekiyordu. </st></p><p><st c="12701">Durdu, kendini topladı: “Mesele şu, ” dedi çaresizliğin verdiği kesinlikle, “dayanmaya gücümüz kalmadı. </st><st c="12805">Kahve alacak paramız bile yok. </st><st c="12836">Elde avuçta ne varsa tükendi. </st><st c="12866">Geçenlerde hanım kızım, birilerinden duydum... </st><st c="12913">Şimdi biz ayrı olsak sözgelimi, Behçet’le boşansak yani, ben babamdan yetim aylığı alabiliyormuşum. </st><st c="13013">Maddede yazılıymış diyorlar. </st><st c="13042">Hani geçinemedik, beni dövdü, başka kadınlarla aldattı falan dersem, alabiliyormuşuz aylığımızı. </st><st c="13139">Boşanabiliyormuşuz.”</st></p><p><st c="13159"> Durdu, terini sildi. </st></p><p><st c="13181">“İlk aylığımızdan avukatın parasını öderiz diye düşündük. </st><st c="13239">Sonra üstbaş falan. </st><st c="13259">Ama şey var. </st><st c="13272">Kimseyi tanık gösteremeyiz; zaten görüşmüyoruz kimselerle. </st><st c="13331">Yemin de var işin içinde. </st><st c="13357">Yalana yemin. </st><st c="13371">Üstelenmez. </st><st c="13383">Diyecektim ki darılma gücenme yok bak, duydum ki, acaba sen...”</st></p><p></p><p><st c="13446"> “Behçet Bey’in sizi dövdüğüne, sık sık terkettiğine, kocalık görevini yerine getirmediğine, size maddi manevi baskı yaptığına, aranızda baştan beri ruhi imtizaçsızlık bulunduğuna tanrı ve devlet huzurunda yemin ederim.” </st></p><p><st c="13667">Mart, 1973</st></p></div></div><div id="charCountTotal" value="13678"></div></body>
</html>
