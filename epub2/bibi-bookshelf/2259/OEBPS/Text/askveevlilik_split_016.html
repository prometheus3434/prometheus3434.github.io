<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>askveevlilik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="solbaslik" id="calibre_toc_28">Spiritüel Plânlar</h2>

  <p class="normal">Yedinci Plân üzerinde Her Şey Bir’dir ve Bir Her Şey’dir. Bu, ezoterik felsefenin sıklıkla tekrarlanan bir önermesidir [axiom]. Bu plân üzerinde iki tür varlık bulunur: Başlangıç noktasının çok az üstünde gelişebilenler, bunlar ruhsal evrim eğrisinin alt bölümlerinde ya da dışında gezinirler; ve evrimlerini tamamlayıp, kaynaklarının düzeyine yükselirler. Bu plânın tümüyle biçimden yoksun olduğunu öğrendik. Söz konusu türlerden ilki, henüz biçim kazanmamıştır; ikincisi ise biçimin kendisine öğretebileceği her şeyi öğrenip, sınırlamalarıyla birlikte bunu bir kenara atmış ve ait olduğu evrenin sınırları dahilinde mükemmel özgürlüğe ulaşmıştır.</p>

  <p class="normal">Bu plân üzerinde, gördüğümüz gibi her şey birdir; birimlerin her biri ile plânın geri kalanı arasında varolan ilişki içtenlik ve mükemmellik bağlamında, yeryüzünde hiçbir sevgilinin ulaşamayacağı denli doruk noktasında bir birlikteliği yansıtır. Bu durum, Yedinci Plân’ın sürekli, normal bir koşuludur, ki bu da pekâlâ Göklerin Krallığı olarak adlandırılabilir. Çünkü bu, mükemmel aşk ve mükemmel uyum durumudur. İnsanlar sevgililerini, Nirvana olarak tasavvur ettikleri formsuz bir boşlukta yitirmekten korkarlar. Oysa tam tersine, mükemmel bir birliktelik –ki bu aslında yalnızca nadir anlarda nadir kişiler arasında gerçekleşebilir– burada tüm yaratılışın normal bir durumuna dönüşür.</p>

  <p class="normal">Yedinci Plân üzerinde ve yalnızca Yedinci Plân’da, pozitif ve negatif güçlerde herhangi bir farklılık yoktur. Bu plân bazen, saf baskı plânı olarak da adlandırılır.</p>

  <p class="normal">Altıncı Plân üzerinde ilk farklılık ya da ayrılığın başlangıcı ortaya çıkar. Yedinci Plân’ın evrensel baskısı, gücün ileriye doğru her yöne akmasına neden olur ve akışlar geliştikçe birbirinden ayrışır. Bu akışlar ezoterik terminolojide, “Işınlar” olarak adlandırılır ve bu ışınlardan her birinin, İlahi Doğa’nın özel bir yönünü oluşturduğu tasavvur edilir. Monadlardan her birinin, Altıncı Plân üzerinde varlık kazanırken, ışınlardan biri ya da diğeri aracılığıyla “tezahür ettiği” görülür ve bu ilk ortam, monadın türünü bundan sonra sonsuza kadar belirler. Diğer ışınların güçleriyle birlikte çalışacaktır fakat kendine özgü ışının renk tonu kendi doğasının anahtarını oluşturacaktır ve ruhsal evriminin döngüsü tamamlandığında, ortaya çıktığı kapıdan geri dönecektir.</p>

  <p class="normal">Elektriğin aktif olabilmesi için bir devre içinde akması gerektiğini herkes bilir. Tüm dünyasal ilişkilerden tümüyle soyutlanmış biçimde yaşayan insan, ancak tamamen yalıtılmış bir yaşam hattına dokunabilir, çünkü sahip olduğu gücü yönlendireceği hiçbir kanala sahip değildir. İşte, yaşam-gücüyle de aynı durum söz konusudur. Bu, İlahi kaynaktan monadların her birine akar ve söz konusu monadı aşıp onu enerji ile doldurduktan sonra, çevredeki boşluğa (uzay) taşar. Bundan sonra, ancak tezahür eden evrenin sınırlarıyla çevrili bir devreyi tamamlar ve bu devrenin akışı içinde kendi en alt tezahür biçimine indirgenip, nihayet İlahi kaynak tarafından düzensiz kozmik güç bağlamında yeniden geri emilir. Fakat, söz konusu güçle herhangi bir eylemin gerçekleştirilmesi arzu edildiğinde, bunun boşluğa yayılıp yararsız duruma gelmesine izin verilmemelidir. Bu durumda belirli bir kanala yoğunlaştırılması gerekir ve böylece bunun sınırlanması ve belirlenmesi ile, basınca dönüştürülmesi ve böylece bundan bir enerji kaynağı oluşturulması gerekir. Bu durum ancak, bunun bireysel form kanalında akması ve buna geri dönmesi sağlanarak gerçekleştirilebilir. Çıkış yolunda, varolan bireysel monadların her biri ve tümü arasında kendine ait kanalı oluşturur fakat bu yayılımın ziyan edilmesinin önlenmesi amacıyla, bunun için bir geri dönüş yolunun da oluşturulması gerekir. Bu geri dönüş yolunun oluşturulması yöntemlerine ilişkin bilgiler, uygulamalı okültizmin kapsamına giren sırlardan biridir.</p>

  <p class="normal">Söz konusu akışın ve geri dönüşün gerçekleştirilmesi yöntemleri, ilkesel olarak, tüm plânlar üzerinde aynıdır. Ancak, uygulanan doğru yöntem bunun içinde taşındığı maddeye göre değişir. Şöyle özetleyebiliriz: Tezahüre ya da bireyselleşmeye doğru harekete eğilimli bir monad türü, İlahi kaynak ile birleşmeye, evrenselleşmeye doğru harekete eğilimli bir monad türü ile işbirliğine girişir. Eğer söz konusu bu iki tür bir araya gelebilir ve maddenin sürekliliğini oluşturabilirlerse, İlahi kaynaktan dışarıya pozitif ya da erkek birey aracılığıyla akan yaşam-gücü, kendi organizma düzenindeki işlemi bittikten sonra boşluğa (uzay) yayılma yerine, negatif ya da dişi birey aracılığıyla İlahi kaynağa geri dönecektir. İki birim arasındaki birleşim noktasında söz konusu güç sabitlenerek, birleşmenin meydana geldiği plân üzerindeki madde dahilinde yaratılış için elverişli kılınabilir. Bu, cinsel-işlevle ilgili ezoterik öğretinin özünü oluşturur.</p>

  <p class="normal">Kozmik cinsellik ya da bunun meydana getireceği çağrışımlardan ötürü buna kutupsallaşma da diyebiliriz. İlk olarak, Yedinci Plândan bir Altıncı Plân formuna kuvvetli bir güç akışını sağlamak amacıyla kullanılır. İkinci olarak, söz konusu gücü yüksek bir düzeyde korumak ve normal akışını izlemesine izin verildiği taktirde, çeşitli plânlardan aşağı yayılarak İlahi kaynağa dönmeden önce kozmik boşluğa dağılmasıyla oluşacak çöküntü ve dağılmanın engellenmesi amacıyla Altıncı Plân üzerinde kullanılır. Bu noktayı, vereceğimiz bir örnekle aydınlatmaya çalışalım. İnsanlığın ıslah edilmesiyle ilgili ruhsal bir misyonu olduğuna inanan ve spiritüel kişiliğe sahip bir insanı ele alalım. Ezoterik bilimlerde, söz konusu insanın yüksek spiritüel güçlere bir kanal oluşturabilmesi için Altıncı Plân’daki bedeninin oldukça gelişmiş olması gerektiği söylenir. Çünkü bu kişi söz konusu plânın güçleriyle çalışmaktadır ve bunlar, ancak oldukça yüksek bir düzene sahip bir araç ile yeterli bir anlama kavuşabilirler. Söz konusu kişi, bu yolda yalnız bir izdeş olmaktan hoşnutsa, İlahi Yaşam’ı paylaşım sayesinde son derece yüksek bir ruhsal evrim düzeyine ulaşmış bir yaşam sürdürebilir fakat ırkına ya da çağına kesinlikle damgasını vuramaz; dışarıdaki dünyayı etkileyemeyecektir. Oysa, insanların ruhsal yaşamını etkilemek amacıyla dış dünyada çalışmayı seçtiği taktirde kısa bir sürede çevresinde, kendisini izleyenlerle olan ilişkisine kıyasla daha farklı bir konuma sahip küçük bir izdeş grubunun toplandığını görecektir. Kendisini izleyenlere onlardan herhangi bir karşılık beklemeksizin ya da almaksızın yalnızca vermektedir. Ne var ki izdeşlerine, dış dünya tarafından pek az anlaşılır özel ve içten bir biçimde bağlıdır. Bunlar kendisine göre daha alt bir spiritüel düzeyde olmalarına karşın onlara güvenir ve onların uğradığı herhangi bir çöküntü kendisini derinden etkiler.</p>

  <p class="normal">Bu izdeşler erkek ya da kadın olabilir, bunun önemi yoktur. Kendilerinden tek istenen şey, üstatlarıyla içten, duygudaş bir birlik içinde olmaları ve spiritüel gelişim düzeylerinin onunkine yakın olmasıdır. Böylece söz konusu küçük grubun, spiritüel hareketin merkezinde tek bir birim olarak işlediği görülecektir. Bundan başka, bu misyonerler Üstad’ın öğretisini yaymak için dışarıya gönderildiğinde, bunların birbirleriyle yardımlaşabilmeleri için çiftler şeklinde gönderildikleri gözlenecektir.</p>

  <p class="normal">Şimdi, kuvvetli spiritüelliği aşılayan bir güç için bir kanal işlevi gören kuvvetli pozitif bir yapı ile söz konusu gücü alan görece daha az kuvvetli ve negatif yapılar arasındaki bu etkileşimde, ezoterist, ilahi yaşam-gücünün kutupsallaşma biçiminde işlediğini görecektir.</p>

  <p class="normal">Bu ifadenin ilginç bir onaması, ruhsal güçlere dua edilmesiyle bağlantılı olarak hiç de azımsanmayacak biçimde meydana gelen bir olguda ortaya çıkar. Dinsel öğreti verenlerin birçoğu tensel duyguların tuzağına düşmüş ve doğruluğun dar yolundan giderek kendilerini bundan kurtarabilenler ise kendi yaşam öykülerinde, zafere ulaşmadan önce vermek zorunda oldukları çetin mücadelelerden söz etmişlerdir. Bunlar, sıradan bir ölümlüden esirgenen boyutlarda “şeytanın çekiciliğiyle” karşılaşmışlardı. Şehvani doğaları, bunları ortadan kaldırmak istercesine kayıt düştükleri kurgu ve düşüncelerinden anlaşıldığı üzere, en az spiritüel doğaları kadar güçlü olmalıydı ve bu ancak katı bir zahitlik koşulunda denetim altında tutulabiliyordu. Dolayısıyla, nefsi köreltme ve tensel arzuların her türlü olası uyarılarından kaçınma, en üst düzeylerde dinsel adanma biçimlerinin olmazsa olmaz bir koşuludur.</p>

  <p class="normal">Bazı psikologlar bu bildik olguyu, cinselliğin her şeyin kökeninde olduğunu gösteren bir kanıt olarak görürler ve dinsel duyguları cinsel duyguların yüceltilmesi olarak kabul ederler. Böylece, spiritüel yaşamın cinsel yaşamla bağlantısını kanıtlayarak, bir kerede tümüyle bunu açıkladıklarını düşünürler. Fakat, ezoterist bu olguyu farklı bir bakış açısıyla değerlendirir. Bu her iki sürecin de, en yüce kutsallığın tek ve aynı gücün tezahürü olduğuna ve söz konusu gücün aldığı biçimin bunun işlev gördüğü mekanizma sayesinde belirlendiğine inanır. Dolayısıyla, söz konusu güç, Altıncı Plân bedeninin aracından aktığı taktirde kendisini spiritüel bir şevk ve dinamik bir kuvvet olarak ortaya koyar ve iletişime girdiği kişilerin spiritüel doğalarını etkiler. Ancak, bu mental bedenden aktığı taktirde, yaratıcı bir zihinsel güç olarak ortaya çıkacaktır; fiziksel bedenden aktığında ise, sıradan anlamıyla cinsellik gücünü ortaya koyar. Buna karşın, ezoterist, söz konusu güç nerede akarsa aksın, bunun tek ve aynı güç olduğunu ve yaratmak bağlamında, nihai tezahürünün bunun değerini hiçbir şekilde azaltmadığını fakat, asli olarak spiritüel bir gücün yaratma sürecinde kullanılmasının, yaratmanın kendisini ilahi ve kutsal bir sanata dönüştürdüğünü öne sürer.</p>

  <p class="normal">Buna karşın halk arasındaki yaygın düşüncede ve özellikle din bilimde, mistiğin tensel duyguları bağlamında bildik olguları çağrıştırdığı için, fiziksel plânda tezahür ettiğinde yaşam-gücü, herhangi bir biçimde kutsal bir olgu olarak kabul edilmez. Bu, doğamızın alt düzeyinin spiritüel benliğimizle çatışmasının bir tezahürü olarak algılanır. Ne var ki bunun, tek ve aynı şeyin farklı yönleri olduğunu görebilecek kavrayışa sahip, bazı bilge kişiler bunu açıkça söyleyebilme bilgeliğini göstermişlerdir. Dinsel öğretilerde bulunan bir kişi tensel duyguları nedeniyle saygınlığını yitirdiğinde genelde, bu kişinin bir spiritüel güç bağlamında yaşamının zorunlu olarak sona erdiği düşünülür. Bu gerçekten de doğru olabilir çünkü bu tür bir kişi, fiziksel düzeye inecek kadar kullandığı büyük güçlerin denetimini elinden kaçırdığında, bu denli bir dağılmadan sonra bunları yeniden kendilerine özgü belirli kanallara geri toplamakta oldukça zorlanacaktır. Kendisine çizdiği güvenli alanlar yıkılmış olabilir ve çalıştığı alanda enerjiyi yeniden yoğunlaştırmaya yetkin olmayabilir. Fakat, her şeye karşın, sınırları yıkıp geçenin yasak bir güç değil, spiritüel bir güç olduğunu da belirtmeliyiz. Söz konusu kişinin, bireysel benliğinin kanalından akmasına neden olduğu muazzam kozmik enerji, kendi taşıyabileceğinden, –mecazi bir anlamda söylemek gerekirse– çok daha büyük bir gerilimi içeriyordu ve dolayısıyla spiritüel doğası bu gerilim altında erimiş ve “kısa devre” yapmıştı. Söz konusu akım, sözcüğün tam anlamıyla topraklanmıştı. Bu akımı kendi belirlenmiş kanalında tutacak sağlam bir düzene sahip spiritüel doğa, bunu başkalarının spiritüel yönüne ileterek, bunun bir kez bile Altıncı Plân’dan ayrılmadan ilahi kaynağına geri dönüşünü sağlayacak yerde, söz konusu kişinin spiritüel bedeni üstündeki baskı öyle büyük boyutlara ulaşmıştı ki, bu güç denetimden kurtulmuş ve en az dirençle karşılaşacağı hattı izlemişti. Bu da, Yedinci Plân’dan aşağıya Birinci Plân’a doğru ve dünya-canı sayesinde tekrar geri dönebildiği doğal evrimsel akış hattıydı. Bunda da en fazla, su seti yıkılıp köyün sular altında kalmasına yol açan bir adam kadar suçluydu. Suyun, kurduğu setlerin dayanamayacağı ölçüde kuvvetli olduğunu bilmesi gerektiği doğruydu fakat, köyünü kasten sular altında bırakmış sayılmazdı.</p>

  <p class="normal">Bu, ezoterik bilim adamının oldukça iyi bildiği bir olgudur: Organizmanın karşılayabileceğinden çok daha büyük baskılar altında, spiritüel bir su setinin patlaması ve ilahi güçlerin varoluşun en alt plânlarına indirgenmesi... Okur, bunun çaresinin ne olduğunu sorabilir. İlk başta, korunmanın ilaçtan daha iyi bir yöntem olduğunu söylemeliyiz ve tüm hassas güçler, bunları kullanan kişinin ruhsal dayanıklılığına göre dikkatlice düzenlenmelidir. İkinci olarak, bu konuda tek başına çalışmaktan kaçınılmalıdır. Böylece, başkaları su setinde ilk yarığı görebilirler ki, asıl sahibi bunun en son farkına varan kişi olacaktır. Ayrıca, bu tür bir yıkım uyarısı ortaya çıktığında, tehdit altındaki kişi tüm içsel çalışmaları durdurmalı ve kuvvetli beden egzersizleri yaparak maddi plâna dönmelidir. Her şeyin ötesinde, geçiş kanalları onarılıncaya dek spiritüel kuvveti davet etmekten kendini alıkoymalıdır. Bir mistik için bu tür koşullar altında vecd durumuna ulaşmaya çalışmak demek, ya tensel duyguların hükmetmesine ya da histeri krizine zemin hazırlamak demektir. Çoğu spiritüel can, bu tür koşullarda Tann’ya yaklaşmaya layık olmadığını fakat kendisini O’nun lütuflarını almaya layık kılana ve O kendisine yakınlaşmaya lütfedene dek, tarlalarda mütevazı bir biçimde çalışmak zorunda olduğunu ya da yoksullara yardım etmesi gerektiğini hissettiğinde, sezgilerinde yanılmamıştır. Bu tür spiritüel bir alçakgönüllülük birçok sözde kutsal kişiyi utanç duymaktan kurtarabilir. Yaşam-güçleri alt plânlarda olduğu zaman, kendimizi daha üst plânlara açtığımızda yaşamımızla oynarız.</p>
</body>
</html>
