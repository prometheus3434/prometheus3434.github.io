<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>askveevlilik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_19">17<br class="chapter" />
  Eşruhlarla İlgili Ezoterik Öğreti</h1>

  <p class="normal">Kimi insanların, “birbirinin en iyi yönünü ortaya çıkardığı”, birlikte olduklarında her birinin kişiliğinin çiçek açtığı ve tek başına ulaşabileceklerinden çok daha yüksek gelişim düzeylerini yakalamaya yetkin oldukları ve aynı zamanda harikulade bir neşe ve aydınlığın kendilerini sardığı, insan doğasını gözlemleyen herkes tarafından iyi bilinir. Birbirinden ayrıldıklarında sönükleşir ve kururlar. Zaman ayrılığın acısını her ne kadar hafifletse de, her iki ruh da yalnız kaldığında olgun haline erişemez. Geçmişe ilişkin pişmanlık dolu ve kendine acıma duyguları beslemez, ilgilerini yeni alanlara yöneltmeyi hastalıklı bir biçimde reddetmezler fakat, normal düzeyinin altında sürdürülen bir yaşama tahammül ettikleri görülür.</p>

  <p class="normal">Söz konusu insanlar hatta, iki ayrı varlık olmadıklarını, tek bir bütünün iki yarısı olduğunu düşünür. Bu tür iki beyin arasındaki yakın duygudaşlık ve mükemmel bağlantı, birindeki duyguların diğerinde yansımasını sağlar. Dolayısıyla birinin üzüntüsü her ikisini de acıya boğarken, birinin neşeli olmasından da aynı şekilde her ikisi de haz duyar.</p>

  <p class="normal">Genelde bu koşullar herkes tarafından iyi bilinir ve her yürekte buna ulaşma umudu saklıdır. Buna karşın deneyimler bunun gerçekleşmesinin olası olmadığını gösterebilir fakat bu umut her zaman yeniden doğar, öylesine kökleri derin bir güdüdür. Ne var ki, bu umut, evrensel olmasına karşın, bunun gerçekleştiği durumlar oldukça nadirdir. çünkü bir başkasıyla tam bir birleşmenin olması, tam anlamıyla benlikten vazgeçilmesini gerektirir ve bu şekilde benliklerinden vazgeçebilen insanlar çok azdır. Bu tür bir birliktelik için, aynı derecede benliğini gözardı eden iki ruh bir araya gelmelidir. Birinin tümüyle vermesi ve diğerinin yalnızca alması yeterli değildir. Hatta, her birinin bütünüyle vermesi bile yeterli değildir yalnızca her biri diğerinin gereksindiğini vermelidir, tersi durumda bu özveri yararsız olur. İşte bu, çoğu karşılıksız sevgi sorununun çözümünde anahtar oluşturur.</p>

  <p class="normal">Tutkunun ateşinin, fiziksel güzelliğin çekiciliğinin azalması ve yitirilmesiyle birlikte sönmesinden sonra çoğu erkek ve kadının bekleyebileceği en iyi şey geriye iyi bir arkadaşlığın kalmasıdır. Bu, böylesi bir arkadaşlığın, dünyadaki en soylu ve güzel şeylerden biri olmasına karşın, burada bizim atıfta bulunduğumuz bir yakınlıktaki eşleşme değildir. Genelde insanlar bunun pekâlâ farkında oldukları için söz konusu eşleşmeyi “eşruhlar” olarak adlandırır; bunun, derin ve güzel bir bağ olan evlilikteki sevgiden çok daha büyük boyutlara ulaştığını bilir. Evlilikteki sevginin yakın ve yaşam boyu süren bağı –ki bunu tutuşturan sevgililerin tutkusudur– karşılıklı binlerce gereksinim, şefkat duyguları, anılar ve arkadaşlıktan doğan duygudaşlık temeline dayanır. Oysa öteki aşk, herhangi bir oluşuma bağlı değildir. Tam olgun olarak doğar ve diğer tüm bağları aşar ya da bu bağlar korunmaya çalışıldığı taktirde, ruhun yıkımına neden olur.</p>

  <p class="normal">Bu denli kuvvetli bir bağ, ki ortaya çıktığında zaten olgundur, yeni bir oluşum olarak kabul edilemez. Bu daha çok, geçmiş yaşamlarda gelişen bir tutkunun reenkarnasyonudur. Bilinçli zihin her ne kadar bunun farkında olmasa da bilinçaltı bunu anımsar ve eşini talep eder.</p>

  <p class="normal">Fiziksel varoluşta bu sevgi olgusu son derece nadirdir, fakat sıradan tutku ya da ani duygusal çekicilik açgözlü ruhlar tarafından kolaylıkla abartılarak gerçekte olduğundan daha yüksek bir düzeye çıkarılabilir. Ruhsal evrimin alt süreçlerinde olan bireyler –ani ve denetlenemez tutkulara en fazla bunlar eğilimlidir– herhangi biriyle sürekli ve uyumlu bir beraberlik sürdüremeyecek kadar çok fazla benmerkezci, kendi sınırlamaları ve tensel zevklerine çok fazla bağımlıdırlar. Bunların, tıpkı insanın kendi benliği gibi olması gereken bir başkası kavramının çağrıştırdığı tam bir özgecilik ve hizmet idealini gerçekleştirmeleri olasılığı ise çok daha az olacaktır. Açgözlü arzuların karşılığında verebilecekleri pek az şeyleri vardır ve bunları yönlendirmeyi üstlenen biri çok geçmeden karşılığını alamadığı bu işten bıkacaktır.</p>

  <p class="normal">İnsanların çoğu, herhangi düzeydeki biriyle ya da ezoterik bilimlerin kullandığı bir ifadeyle, kendileri ile aynı ışın düzeyinde olan herkesle mükemmel uyumlukta ve tatmin edici bir birliktelik yaşama gücüne sahiptir. Daha önceki bir bölümde açıklandığı gibi spiritüel bağlamda eşleşme yalnızca aynı ışın-renginde olanlar arasında gerçekleşebilir. fakat kendi ışın düzeyimizde biriyle her karşılaştığımızda temel bir uyum duygusu ortaya çıkar. Çünkü ruhsal evrim sürecinin aldığı yol ve spiritüel nitelikler –söz konusu nitelikler, ister oldukça gelişmiş ya da ilkel düzeyde olsun– aynıdır. Sürekli ve tatmin edici bir birliktelik ancak temel bir uyum duygusuna dayanır. Gelişim sürecinin, bu gelişme farklı yönlerde oluştuğunda, bir bağı güçlendirmesini beklemek yararsızdır. Bir insan, yaşamını askerlik mesleğine adayıp gelişimini burada sürdürecekse, onun, yaşamını ülkeler arası barışın sağlanmasına adayan eşiyle yan yana yürümeleri mümkün olmayacaktır.</p>

  <p class="normal">Bir ideal oluşturup bunun için çabalayacak derecede gelişmiş herkes eş seçmede, ışın-rengini (idealizm türü ile belirlenir) göz önüne almalıdır buna karşın öz-çıkarcılığın ötesinde herhangi bir fikre sahip olmayan evrimsel sürecin alt basamaklarında gezinen kişiler, karşılıklı tutku ve fiziksel çekicilik temelinde eşlerini seçerken, bundan bir birliktelikten alabilecekleri en büyük tatmini elde edebilirler.</p>

  <p class="normal">Ezoterik bilimler her ne kadar “eşruhlar”ın varlığını kabul etse de, bireyler arasında gelişen her ani ve şiddetli tutku ilişkisinin çözülemez bir birliktelik olduğunu kabul etmez. Bu, tıpkı sözcüğün de çağrıştırdığı gibi, en azından tutuştuğu hızla sönen ve yeni bir nesnenin uyarımı ile yeniden canlanacak güce sahip tutkudan başka bir şey olmayabilir. Ezoterik bilimler, “eşruhlar”ın karşılaşmasının –iki kişi arasında gerçekten de bu ilişki olsa bile– varolan yükümlülüklerinin yerine getirilmemesine gerekçe olarak gösterilebileceğini öğretir. Her ne kadar, insan yaşamının olgularıyla ya da kozmik yasalarla pek bağlantılı olmasa da, boşanmaya ilişkin yasalarımızı çiğnemek toplumsal yaptırımlara yol açar ve masum birini güç durumlara sokmak kesinlikle Aydınlanma Yolu’nun bir parçası olamaz. Ezoterist, tek bir yaşamın ruhsal evrim süreci içerisinde, ruhun yolculuğunda ancak bir aşamadan ibaret olduğu göz önüne alındığında, varlığımızın kısa bir gününden, bir işin onurlu bir biçimde tamamlanması için özveride bulunmak en iyi yoldur. Böylece, gelecek yaşamlar geçmiş borçlardan kurtulabilir ve büyük aşka uyumlu bir biçimde ulaşılabilir.</p>
</body>
</html>
