<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>askveevlilik</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_26">24<br class="chapter" />
  Cinsel Perhiz ve Riyazet</h1>

  <p class="normal">İnsanlar cinsel ilişkiden üç nedenle sakınırlar: İlki, bunun getirdiği yükümlülükleri karşılayacak bir konumda değillerdir; ikinci olarak cinsellik kendilerine iğrenç gelir; ve üçüncü olarak cinsel perhizin spiritüel yol olduğunu düşünürler.</p>

  <p class="normal">Bunlardan ilkini ele alırsak, her insanın vicdanı hakem olmalıdır ve bir başkasına zarar vermektense kendimizi feda ettiğimizde, bir yargılama hatasıyla böyle davranmak zorunda kalmış olsak bile, bu yolda büyük bir adım atmış oluruz. İkinci nedende ise, bu ancak tıbbi nedenlerden ötürü olabilir. Hiçbir sağlıklı insan bu şekilde yaratılmamıştır; bu tür bir itici duygu spiritüel değil hastalıklı bir belirtidir.</p>

  <p class="normal">Söz konusu üçüncü neden biraz daha kapsamlı bir açıklamayı gerektiriyor. Çünkü, fiziksel riyazet din bilimciler tarafından her zaman spiritüel gelişmede bir “olmazsa olmaz” olgu olarak kabul edilmiştir. Tanrı’yı yarattığı eserini mahkûm ederek övebileceğimiz düşüncesi son derece tuhaftır. Çünkü eğer cinselliği hor görüyorsa niçin bunu yaratmıştır? İlk Üstatlar, kendilerini çevreleyen yozlaşmış bir paganizme tepki göstererek aşırılıklara aşırılıklarla karşı durdular. Aşırı serbestlikten ürkerek cinsel perhize sığındılar. Pek az insan, içinde doğduğu uygarlığı aşabilecek derecede büyüktür ve birçok öğreti evrensel ilkeler yerine belirli bir dönemin geleneklerine dayanır ve kendi gereksinimlerine yönelik oluşturulduğu için, söz konusu insanlarla birlikte ortadan kalkar. Günümüzde kadın ve erkek arasındaki ilişkiler ve bunların en maddi plânda yürütülenleri bile, Kilise’nin geleneklerini yapılandırdığı çağlarda hüküm süren koşullara kıyasla çok farklıydı. Erkek ve kadının insanca sevgisi – ki, fiziksel tutku bunun yalnızca bir bölümüdür – Üstatların mahkûm ettiği cinselliğin niteliğini oluşturmuyordu fakat burada, hayvani tarafın bunun insani özellikleri aşmasına dek yüceltilmesi söz konusuydu. Okültist, yedi plân öğretisinde sorunun çözümünü bulur. Onun için, her plân kendine özgü bir yere ve işleve sahiptir. Bu Yedinci Plân için olduğu kadar İkinci Plân için de geçerlidir. Yedi katlı doğasının her bir özelliğini gerekli gelişimi gösteremeyen insan mükemmel olamaz. Kötülük yanlış oranlardan ve yanlış yerleşmelerden kaynaklanır. Spiritüel gelişim çizgisinde hiçbir boşluk olmamalıdır. Sağlıklı bir fiziksel beden ve sağlıklı bir arzular-bedeni, sağlıklı bir zihnin temeli olmalıdır. Tersi durumda spiritüel görüş açıklığı gerçekleşemez. İnisiyasyon, çeşitli düzeyleri bir plândan diğerine açar ve bunlardan hiç birini atlamaz. Bir insan kendi içinde her bir plân üzerinde işleyen becerileri geliştirmediği sürece bunun önemini kavramaktan aciz kalacak ve bütünün uyumunu gerçekleştiremeyecektir.</p>

  <p class="normal">Ezoteristin görüşü, insan doğasının her yönünün bütünüyle gelişmesi ve tüm insani işlevler için tam güce sahip olması gerektiğini söyleyen din bilimcilerin düşünceleriyle çakışır. Ancak, üst düzeydeki yaşamın bazı yönlerinde cinsel işlev olmayacağını söyleyen din bilimci ile aynı görüşü taşır. Buna karşın, bu tür işlevleri uygulamaktan kaçınması, bunları kötü olarak algılamasına değil, başka hedeflere yönelteceği bu enerjiye gerek duymasına dayanır.</p>

  <p class="normal">Ezoterik cinsel perhizde anahtar sözcük, kötüden sakınmak değil, enerjinin yoğunlaştırılmasıdır. Çünkü ezoterist, Tanrı’nın yarattığı hiçbir şeyi kötü olarak görmez, fakat bunun doğru zaman ve yerde doğru olarak bulunması gerekir ve istekleri ne kadar yüce olursa olsun, gelişiminin belirli bir evresinde bunun kendisi için de doğru olması gerekir. Bir insanın, insanüstü olmayı umut edebilmesi için ilk önce her açıdan ve soylu bir biçimde insan olması gerektiğine inanır. Cinsel perhizi, yaşam güçlerini bunlara gerek duyduğu plânlara yönlendirmek ve bunların söz konusu anda gereksinim duymadığı plânlara girişini önlemek için kullanır. Bunun gerekçesi bu tür bir kullanımın kötü olması değil fakat bunun boşa harcanacak olmasıdır. Bu amacı için, en mükemmel bir biçimde kendisine egemen olmalıdır. Bu öyle eksiksiz bir denetim olmalıdır ki, arzularını bastırması gerekmeyecektir çünkü, hiçbir arzu hissetmeyecektir. Bu egemenliği elde edene dek, içsel plândaki güçleri denetleyemez. Öyle ki, bunlar zamanından önce eline teslim edildiği taktirde, kendisine karşı dönecek ve onu parçalayacaktır. Dolayısıyla bu güçlerin gizli nitelikleri ortaya çıkar, çünkü zihin plânında düşünce bir şeydir ve ruhsal durum bir yerdir.</p>
</body>
</html>
