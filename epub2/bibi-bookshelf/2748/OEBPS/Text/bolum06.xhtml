<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>Altıncı bölüm</h2>

  <p>Güz başlayalı hayli zaman olmuştu. Karanlık çam ormanlarındaki yapraklı tek tük ağaçlar, sarı ve kırmızı yanan meşalelere benziyordu; vadilere şimdiden koyu bir sis çökmeye başlamıştı, sabah serinliğinde ise ırmaktan buram buram buğular tütüyordu.</p>

  <p>Manastır okulundan kovulan Hans sarı soluk benziyle hâlâ dışarılarda gezip dolaşıyor, keyifsizlik ve bezginlik içinde saatleri öldürüyor, kasabada konuşup görüşebileceği zaten sayıları hayli azalmış kişilerle karşılaşmaktan kaçıyordu. Doktor hastalığı için birkaç damla yazmış, balıkyağı içmesini, yumurta yemesini ve soğuk suyla banyo yapmasını salık vermişti.</p>

  <p>Bütün bunların bir işe yaramayışı da pek şaşılacak şey değildi. Sağlıklı her yaşamda bir içerik ve bir amaç vardır, oysa Hans’ın yaşamında bunlardan eser kalmamıştı. Derken babası kararını verdi, oğlunun ya bir yazıcı olarak yetişmesini sağlayacak ya da bir sanat öğrenmesine çalışacaktı. Oğlu henüz güçsüzdü, önce kendini biraz toplaması gerekiyordu ama artık onunla oturup bu konuyu ciddi ciddi konuşmanın zamanı gelmişti.</p>

  <p>Kendisini şaşkına çevirerek aklını karıştıran ilk izlenimler zamanla biraz yumuşayınca, artık canına kıyabileceğine inanmayan Hans, kendisini telaş ve tedirginliğe sürükleyen çok değişik korkulardan sıyrılıp sürekli hüzün havasını solumaya başladı; tıpkı bir bataklığa gömülür gibi ağır ağır, hiç karşı koyayım demeden gömüldü bu hüzne.</p>

  <p>Artık güz mevsimini yaşayan kırlarda dolaşmaya koyuldu, mevsimin etkisine yenik düştü. Sonbaharın yavaş yavaş sahneden çekilişi, yaprakların ağaçlardan sessiz sedasız dökülüşü, çayırların esmer bir renge boyanışı, sabahları çöken yoğun sis, olgunlaşıp yorgun düşmüş bitkilerin ölüme kucak açışı, bütün hastalar gibi Hans’ı da ağır ve karamsar bir havaya soktu, kasvetli düşünceler uyandırdı kafasında, o da çevresindeki doğayla birlikte yok olmak, uykulara dalmak, ölmek istiyor, gençliğinin buna karşı çıkmasından ve suskun bir dayatışla hayata sarılıp bırakmayışından üzüntü duyuyordu.</p>

  <p>Ağaçlara bakıyor, onların nasıl ilkin sarı, sonra bakır rengine boyandığını, yapraklarından soyunup çırılçıplak kaldığını görüyor, ormanlardan buram buram tüten süt beyazı sisi, son meyvelerin toplanmasının ardından yaşamın elini ayağını çektiği, içlerinde renk renk açan yıldızlara kimsenin başını çevirip bakmadığı bahçeleri seyrediyor, kimsenin artık yüzüp balık tutmadığı, üzerini kuru yaprakların örttüğü, dondurucu kıyılarında bundan böyle yalnız sepicilerin oyalanabildiği ırmağı gözden geçiriyordu. Birkaç günden beri yığın yığın şıra posası yüzüyordu ırmakta, çünkü artık preslerin kurulduğu yerlerde ve tüm değirmenlerde meyveler harıl harıl sıkılıp şıraya dönüştürülüyor, mayalanmış meyve suyunun kokusu kasabanın tüm sokaklarını tutuyordu.</p>

  <p>Aşağı değirmende ayakkabıcı Flaig Usta da küçük bir pres kiralamıştı ve meyveler sıkılırken yardıma çağırdı Hans’ı.</p>

  <p>Değirmenin önündeki irili ufaklı presler, arabalar, sepet sepet ve çuval çuval meyveler, tekneler, gerdeller, fıçılar, kovalar, dağ gibi yığılmış posalar, tahta kaldıraçlar, kimi boş el arabaları duruyordu. Presler gıcırtıyla çalışıyor, viyaklar, inilder ve meler gibi sesler çıkarıyordu. Preslerden büyük çoğunluğu yeşil lakeydi; yeşil renk, kahverengi posalarla, renk renk elma sepetleri, açık yeşil ırmak, çıplak ayaklı çocuklar ve parlak sonbahar güneşiyle bir araya gelerek, bu manzarayı seyredenlerde neşe, yaşam sevinci ve bolluk bereketten oluşan baştan çıkarıcı bir etki uyandırıyordu. Ezilip öğütülen elmaların kütürtüsü insanın ağzını sulandıran buruk bir sesle yankılanıyordu dört bir yanda; bu sesi işitip de ilerden yaklaşan elmalardan birini alıp dişlerini geçirmeden duramıyordu. Preslerin borularından oluk olup akıyordu şıra, taze ve tatlı, kırmızımsı sarı, güneşte kahkahalar atarak. İlerden gelip bu manzaraya tanık olan kimse, bir bardak rica edip hemen oracıkta şıranın tadına bakmaktan alamıyordu kendini; bardağı boşalttıktan sonra olduğu yerde dikiliyor, gözleri buğulanıyor, keyif verici hoş bir tatlılığın çığıl çığıl damarlarında dolaştığını hissediyordu. Ve yine tatlı şıra çevredeki bütün havayı o neşe saçan güçlü ve nefis kokusuyla dolduruyordu. Bu enfes koku gerçekte bütün yılın, en soylu, en güzel olayıdır, olgunlaşma ve hasadın simgesidir, yaklaşan kıştan önce bu kokuyu solumak iyidir, çünkü güzel ve harikulade pek çok şeyi şükranla anımsatır insana; o yumuşacık mayıs yağmurlarını, şakır şakır yaz sağanaklarını, güz sabahlarının serin çiğlerini, bahar güneşinin nazlı ve narin aydınlığını, kavurucu yaz güneşini, beyazlar ve pembeler içinde ışıldayıp duran çiçekleri, hasat öncesinde meyve ağaçlarının kırmızıya çalan kahverengi parıltısını ve bu arada bütün bir yılın beraberinde getirdiği tüm güzelliklerle sevinçleri anımsatır.</p>

  <p>Herkes için eşi bulunmaz günlerdi bunlar. Tenezzül buyurup değirmen önündeki alana bizzat çıkıp gelen varlıklı kişiler ve ne oldum delileri tombul elmalarını ellerine alıp tartıyor, bir düzineye yakın, belki daha da fazla elma çuvalını sayıyor, ceplerinde taşıdıkları gümüş kupalarla kendi elmalarından üretilen şıranın tadına bakıyor, şıralarına bir damla su katılmadığını çevresindekilere duyurmaktan kendilerini alamıyorlardı. Yoksul kişilerin topu topu bir çuval elması oluyor, şıralarının tadına cam bardaklar ya da toprak kaplarla bakıyor, şıralarına su katıyor ama bu, gurur ve neşelerinden bir şey kaybetmelerine yol açmıyordu. Kimi nedenlerle şıraya dönüştürülecek meyveleri olmayanlar, meyvesi olup şıra üretebilen eşini dostunu, konusunu komşusunu dolaşıyor, bir presten ötekisine seğirtip sunulan bir bardak şırayı içiyor, verilen bir elmayı alıyor, işin uzmanıymış gibi laflar ederek kendilerinin de konuya yabancı olmadıklarını belli etmek istiyorlardı. Zengin fakir pek çok çocuk küçük kupalarla ordan oraya koşuyor, her biri elinde ucundan ısırılmış bir elma ve bir parça ekmek tutuyordu; çünkü çok eskiden kalma bir inanca göre, şıra yapılırken bol bol ekmek yiyenlerin sonradan karınları ağrımazdı.</p>

  <p>Yüzlerce kişi konuşup sohbet ediyor, her kafadan bir ses çıkıyor, sesler karman çorman birbirine karışıyordu; çocukların yaygarası da cabasıydı; bütün seslerde hamarat, telaşlı ve neşeli bir hava vardı.</p>

  <p>“Gel, Hannes, gel buraya! Bana gel! Hepsi bir bardakçık, fazla değil.”</p>

  <p>“Sağ olun, çok içtim, karnım ağrıdı biraz.”</p>

  <p>“Elli kilo için ne verdin, söyler misin?”</p>

  <p>“Dört mark. Ama şıra da şıra! Bak istersen tadına.”&nbsp;</p>

  <p>Bazen küçük bir terslikle karşılaşılıyor, vaktinden önce açılan bir çuvaldan elmalar patır patır yerlere yuvarlanıyordu.</p>

  <p>“Hay aksi şeytan! Eyvah, elmalar, elmalarım! Siz de yardım edin, ne olur, toplayalım şunları!”</p>

  <p>Oradakiler de yardım ediyor, dökülen elmalar toplanıyordu. Ne var ki, birkaç yumurcak elmalardan birikişini kaptığı gibi ceplerine atıyordu.</p>

  <p>“Dokunmayın elmalarıma, sizi gidi haylazlar! Yemek istiyorsanız alıp yiyin, tıkanıncaya kadar yiyin ama cebe atmak yok! Eh, Gutedel, görürsün sen!”</p>

  <p>“Hey komşu, o kadar kasılma bakayım! Al da şunun tadına bak bir!”</p>

  <p>“Bal gibi. Ne kadar şıra yapıyorsunuz?”</p>

  <p>“İki fıçı hepsi. Ama ne şıra!”</p>

  <p>“Yaz ortasında fazla şıra yapmak da iyi değil, sirkeleşir, araya gider sonra!”</p>

  <p>Bu yıl da dır dır söylenip duran birkaç huysuz yaşlı, her zamanki gibi dolanıp duruyordu ortalıkta; kendilerinin hanidir şıra yaptığı yoktu ama her şeyi herkesten iyi biliyor, meyvenin neredeyse sudan ucuza alındığı eski günlerden söz açıyorlardı: Her şey çok daha ucuzdu bugünkünden, şıraya su katmak kimin aklına gelirdi, zaten ağaçlar da ağaçtı, meyve verirdi o zaman, meyve!</p>

  <p>“Öyle, eskiden başkaydı. Benim bir ağacım vardı, beş yüz kilo elma verirdi tek başına.”</p>

  <p>Ama elma hasadı zamanla ne kadar kötüleşmiş olursa olsun, asık suratlı yaşlılar her yıl olduğu gibi bu yıl da şıraların tadına bakma işinde yardımlarını esirgemiyor, dişleri hâlâ sağlam olanlar, ellerindeki bir elmayı dişleye dişleye dolaşıyordu. Hatta içlerinden biri pisboğazlık edip birkaç armut yediği için şiddetli bir karın ağrısına yakalanmıştı.</p>

  <p>“Haksız mıyım?” diyerek söylenmeye başladı derken. “Eskiden bu armutlardan onunu yerdim de yine bir şey olmazdı.”Ve içtenlikle göğüs geçirerek iri iri armutlardan on tane yiyip karnının ağrımadığı zamanları düşündü.</p>

  <p class="mt1">O kalabalık ortasında Flaig Usta’nın presi duruyor, elmaların presten geçirilmesine çıraklardan en büyüğü yardım ediyordu. Flaig Usta elmaları Baden-Baden’den getirtir, yaptığı şıra her zaman en kaliteli şıralar arasında yer alırdı. Halinde sessiz bir neşe okunuyor, kimsenin şırasının şöyle bir tadına bakmasına karşı çıkmıyordu. Ne var ki, çocukları Flaig Usta’dan çok daha neşeliydi; onlar da meydandaki insan seline katılmış, mutluluk içinde başkalarıyla birlikte sürüklenip gidiyorlardı. Ama her ne kadar bunu açıkça söylemiyorsa da, hepsinden neşelisi çıraktı. Bir yol atölyeden dışarı çıkıp şöyle adamakıllı elini kolunu oynatarak çalışabildiği için’ tüm vücudunda bir rahatlık hissediyordu. Yoksul bir köylü ailesinin çocuğuydu çırak, kasabaya yukarıdaki ormanlık bölgeden gelmişti; ayrıca, o tatlı şırayı içince de doğrusu bir güzel kendinden geçmişti. Köylü oğlanlara özgü sağlıklı yüzü bir Satir maskesi gibi sırıtıyordu, ayakkabıcı elleri bir pazar gününkünden daha temizdi.</p>

  <p>Hans değirmenin önündeki alana çıktığında bir sessizlik ve ürkeklik vardı üzerinde, doğrusu buraya seve seve geldiği de söylenemezdi. Ama daha ilk karşılaştığı presin önünden geçerken bir bardak uzatıldı kendisine, uzatan da Nascholdların Liese’siydi. Hans da bardağı alıp yudumlamaya koyuldu; o tatlı ve sert şıranın lezzetiyle gerilerde kalmış güz mevsimlerine ilişkin çın çın gülen bir yığın anı çullandı üzerine, birden kendisi de oradakilerin arasına karışarak biraz neşelenip eğlenmek istedi. Sağdan soldan tanıdık kişilerin kendisine seslendiğini duydu; sağdan soldan bardak bardak şıralar uzatıldı. Flaig Usta’nın presinin yanına yaklaştığında genel neşe havası Hans’ı da sarmış, içtiği şıraların etkisiyle hayli değişmişti. Flaig Usta’yı keyifli keyifli selamladı, şıra üzerine alışılagelmiş esprili sözlerden birkaçını söylemeden duramadı. Flaig Usta şaşkınlığını gizleyip güler yüzle karşıladı Hans’ı, ona hoş geldin dedi.</p>

  <p>Aradan bir yarım saat geçmişti ki, mavi eteklikli bir kız yaklaştı ilerden. Flaig Usta’yla çırağına bakıp güldü ve hemen kolları sıvayıp yardıma koyuldu.</p>

  <p>“Evet,” dedi Flaig Usta, “bu benim yeğenim; Heilbronn’dan geldi. Tabii Heilbronn’da bizim buradaki gibi şırayı elmadan yapmazlar, bağbozumuna alışıktır oradakiler. Eh, çok üzüm olursa.”</p>

  <p>On sekiz ya da en çok on dokuzundaydı kız, yerinde duramayan şen şakrak bir şeydi, tıpkı aşağı bölgelerden gelenler gibi boyu biraz kısaydı, endamlı, dolgun bir vücudu vardı. Değirmi yüzünde sıcak sıcak bakan koyu gözleriyle öpülesi sevimli ağzından neşe ve zekâ taşıyordu. Sağlıklı ve şuh Heilbronnlu bir kız görünümünü sergiliyor, sofu Flaig Usta’nın akrabası olabilecek gibi görünmüyordu. Tümüyle bu dünyaya aitti; gözleri, akşam ve geceleri İncil’den ve Gossner’in <i>Mücevher Kutusu</i> isimli kitabından başka şey okumayan birinin gözleri olmaktan çok uzaktı.</p>

  <p>Ansızın yine hüzünlendi Hans, içinden Emma’nın hemen oradan uzaklaşıp gitmesini istedi. Ama kaldı, gitmedi Emma, kahkahalar attı, boşboğazlıklarda bulundu, her espriye anında bir cevap yetiştirmekte gecikmedi. Hans utanıp sıkıldı, sesi çıkmaz oldu derken. Kendilerine “siz” diye hitap edilmesi gereken genç kızlarla konuşmak, zaten onun için işkenceden farksızdı; üstelik Emma öyle cıvıl cıvıl, öyle konuşkandı, Hans’ın orada olmasına ve çekingen tavırlarına karşı öyle umursamaz davranıyordu ki, Hans çaresiz kaldı, gücenip alındı biraz, antenlerini içeri çekti, bir araba tekerleğinin darbesini yemiş bir salyangoz gibi sindi, kendi içine gömüldü. Susup konuşmuyor, sıkılmış gibi görünmeye çalışıyor ama başaramıyordu, can sıkıntısı değil, az önce yakınlarından birini kaybetmiş bir kimsenin yaslı ifadesi vardı yüzünde.</p>

  <p>Ama kimselerin vakti yoktu buna dikkat edecek, hele Emma’nın hiç. Hans’ın öğrendiğine göre, iki haftadan beri Flaiglerde misafir kalıyordu Emma; ama daha şimdiden bütün kenti gezip görmüştü. Ortalıkta dolanıp duruyor, preslerden yeni dökülen şıraların tadına bakıyor, sağda solda espriler yapıp bir-iki kahkaha attıktan sonra yine dönüp geliyordu; işe şevkle sarılır gibi yapıyor, gördüğü minik yavruları kucağına alıp ellerine elma tutuşturuyor, dört bir yana neşe ve kahkaha saçıyordu. Sokak çocuklarından birini fark eder fark etmez sesleniyordu hemen: “Bir elma ister misin?” Sonra oradan al yanaklı güzel bir elma alıyor, ellerini arkasına götürüp, “Bil bakalım, sağ mı, sol mu?” diye soruyordu. Ama elma hiçbir zaman söylenilen elde çıkmıyor, ancak çocuğun mızmızlanması üzerine Emma ona bir elma uzatıyordu ama her seferinde elindekinden daha küçük ve yeşil bir elma oluyordu bu. Anlaşılan Hans hakkında da yeteri kadar bilgi edinmişti Emma. “Şu hep başı ağrıyan oğlan sen misin?” diye sordu Hans’a bir ara; ama Hans’ın cevap vermesine kalmadan, bitişikteki komşularla bir başka söyleyişe daldı.</p>

  <p>Tam Hans bir yolunu bulup sıvışmayı ve eve gitmeyi’ kafasından geçiriyordu ki, Flaig Usta presin kolunu tutuşturdu eline.</p>

  <p>“Haydi bakalım, biraz da sen yap şu işi; Emma da yardım eder. Benim atölyeye dönmem gerekiyor.”</p>

  <p>Flaig Usta çekip gitti ardından; çırak, ustanın karısıyla beraber şırayı eve taşımakla görevlendirilmiş, Hans da Emma ile presin başında yalnız kalmıştı. Dişlerini sıkıp var gücüyle çalışmaya koyuldu. Birden presin kolu çok zor inip kalkmaya başlayınca şaşırdı Hans, gözlerini kaldırır kaldırmaz da Emma kahkahayı bastı, şakacıktan kola dayanmıştı vücuduyla. Hans’ın hırslanarak yeniden kola yapıştığını görünce aynı şeyi tekrarladı. Hans bir şey demedi ama Emma’nın vücuduyla dayandığı kolu iterken utançla karışık bunaltıcı bir duygu ansızın çöreklendi yüreğine, giderek kolu çalıştırmayı boşladı. Tatlı bir korku üzerine çullandı, karşısında arsız arsız gülen Emma birden gözüne değişmiş göründü, daha bir cana yakın, öyleyken daha bir yabancıydı şimdi; dayanamayıp Hans da güldü hafifçe, beceriksiz bir senli benliliği içeren bir gülüştü bu.</p>

  <p>Emma, “Kendinizi böyle helak edercesine çalışmanız gerekli mi yani?” dedi, şırayla yarı dolu bardağı karşıdan Hans’a uzattı, bardağın yarısını kendisi içmişti.</p>

  <p>Şıra çok sert gelmişti Hans’a ve öncekinden daha tatlı; içtikten sonra arzuyla boş bardağa dikti gözlerini, kalbinin daha bir hızlı çarptığını, daha bir güçlükle soluduğunu görerek şaşırdı.</p>

  <p>Sonra biraz daha çalıştılar. Hans, ne yaptığının farkında olmadan kızın etekliği vücuduna dokunacak ve eli kızın eline değecek gibi dikilmeye başlamıştı presin başında; kızın etekliği vücuduna dokunup eli kızın eline değdikçe, korkulu bir haz duygusuyla kalbi duracak gibi oluyor, üzerine hoş ve tatlı bir halsizlik çullanarak dizleri titriyor, kafasının içini baş dönmesiyle karışık bir uğultu dolduruyordu.</p>

  <p>Hans ne söylediğini bilmiyor ama Emma’nın sorduklarının hepsine cevap veriyor, Emma güldükçe kendisi de gülüyordu; Emma birkaç kez yine az önceki gibi muzipliğe kalkışınca, ah seni, ah seni, der gibi parmağını sallamış, iki kez daha Emma’nın uzattığı şıra dolu bardağı alıp kafasına dikmişti. Bütün bunlar olurken, bir yandan da koca bir ordu halinde anılar doludizgin önünden geçip gidiyordu: akşamları kapı önlerinde erkeklerle bir arada gördüğü hizmetçi kızlar, okuduğu romanlardan, öykü kitaplarından birkaç cümle, dostu Heilner’in dudaklarına kondurduğu öpücük, “kızlar” ve “kızlarla âşıktaşlıklar” üzerine kimi sözler, kimi hikâyeler ve öğrenci arkadaşlar arasındaki gizemli konuşmalar. Hans, bir bayırı tırmanan lagar bir beygir gibi güçlükle nefes alıp vermeye başlamıştı.</p>

  <p>Her şey değişmişti şimdi. Çevresindeki insanlar ve yapılan işler çözülüp dağılarak renkli gülüşler içinde bulutumsu bir niteliğe bürünmüştü. Tek tek sesler, bağırıp çağırmalar ve kahkahalar puslu genel bir uğultu ve kaynaşma içinde kayboluyor, ırmak ve eski köprü uzakta, sanki bulundukları yere resmedilmiş gibi duruyordu.</p>

  <p>Emma da bir başka görünüm kazanmıştı. Hans yüzünü artık göremiyordu Emma’nın, yalnız neşeyle gülen koyu renk gözlerini ve pembe ağzını, daha arkada beyaz sivri dişlerini seçebiliyordu; Emma çözülüp dağılıyor, Hans bunlardan ancak tek tük parçaları algılıyordu; bazen siyah çorapla iki iskarpin oluyordu bu, bazen yolunu şaşırıp enseye sarkmış bir saç buklesi, bazen mavi bir eşarp içinde kaybolan güneşte yanmış yuvarlak bir boyun, bazen gergin omuzlar ve onların altında nefes alıp veren bir göğüs, bazen de pembe bir saydamlık içinde bir kulak.</p>

  <p>Aradan yine bir süre geçti, bu kez Emma bardağı fıçının içine düşürdü elinden ve eğilip alacak oldu, dizi fıçının kenarında Hans’ın bileğine dokundu. Derken Hans da eğildi ama Emma’nınkinden daha yavaştı eğilişi, nerdeyse yüzüyle Emma’nın saçlarına dokundu. Emma’nın saçları burcu burcu kokuyordu hafiften, saçların altında, kıvrım kıvrım gevşecik buklelerin gölgesinde sıcacık ve esmer parıldayan bir ense mavi korseden içeri dalıyor, sımsıkı gerilmiş korsenin aralığında bir süre izlenebiliyordu.</p>

  <p>Emma yeniden doğruldu derken, dizi boylu boyunca Hans’ın kolunun üzerinden kayıp saçları Hans’ın yanaklarına dokundu, eğilmekten kıpkırmızı olmuştu yüzü; Hans’ın tüm vücudu ansızın şiddetli bir ürpertiyle sarsıldı, beti benzi attı, presin vidasına tutunmak zorunda kaldı. Göğsü sarsılarak inip kalkıyordu, kolları gücünü yitirdi, omuzlarında bir sızı hissetti.</p>

  <p>Bundan sonra tek bir kelime bile konuşmayarak Emma’yla göz göze gelmemeye çalıştı. Ama Emma başka tarafa bakar bakmaz ona çevirdi, ondan ayırmadı gözlerini; şimdiye kadar bilmediği bir haz ve içini rahatsız eden bir duyguyla seyretti onu. Varlığında bir şey kopup parçalanmış, baştan çıkarıcı yeni, yabancı bir ülke uzak mavi kıyılarıyla ruhunun önünde ansızın belirivermişti.</p>

  <p>Ruhundaki o sıkıntının, o tatlı ıstırabın ne anlama geldiğini henüz bilmiyor ya da sadece seziyordu bunu; öte yandan, içindeki neşenin mi, yoksa üzüntünün mü daha ağır bastığından yine habersizdi.</p>

  <p>Ama neşe, gönlündeki körpe sevme gücünün zaferi ve o pek büyük yaşam gücünün içinde beliren ilk sezgisiydi; ıstırap ise o sabaha özgü huzurun elden çıkıp gittiğini, ruhunun çocukluk ülkesinden ayrıldığını ve bir daha bu ülkeye ayak basmayacağını belirtiyordu. Derme çatma teknesi ilk kazadan kıl payı kurtulmuşken yeni fırtınalara yakalanmış, sürüklene sürüklene ilerde kendisini bekleyen sığlıkların ve alabildiğine tehlikeli kayalıkların burnunun ucuna kadar gelip dayanmıştı; öyle kayalıklar ki, en iyi eğiticiler tarafından yetiştirilmiş gençler bile apışıp kalıyor, kendi güçleriyle aradan bir yol bulup esenliğe kavuşmaları gerekiyordu.</p>

  <p>Çırağın tekrar dönüp gelişi ve presin başındaki Hans’ tan nöbeti devralışı iyi olmuştu. Hans presin başından ayrılmadı hemen, belki Emma’nın bir dokunuşunu yine vücudumda hissederim ya da tatlı bir sözünü yine işitirim umuduyla bir süre daha kaldı. Emma, başkalarının preslerini dolaşıp onunla bununla çene çalmaya koyulmuştu. Çırağın yanında dikilip durmaktan sıkılan Hans çok geçmeden oradan ayrılıp evin yolunu tuttu, çırağa hoşça kal bile dememişti.</p>

  <p class="mt1">Her şey acayip şekilde değişmiş, güzel ve heyecan verici bir kılığa bürünmüştü. Meyve posalarını yiye yiye palazlanmış serçeler, ortalığı yaygaraya boğarak gökyüzünde sağa sola ok gibi fırlıyorlardı; gökyüzünün de bu denli yüksek ve güzel olduğu, böylesine özlem dolu bir maviliğe boyandığı görülmemişti. Irmak böylesine temiz ve berrak, böylesine yeşilimsi olmamıştı hiç, böylesine yüzü gülmemişti ve savak ilk kez böyle göz kamaştırıcı beyazlıktaydı, ilk kez böyle tatlı tatlı çağıldıyordu. Adeta her şey nazlı ve narin resimler gibi yeni baştan çizilip oldukları yere oturtulmuş, yeni bir saydam cam örtünün altında duruyordu. Her şey büyük bir şenliğin başlamasını gözler gibiydi. Hans kendi bağrında da önüne geçilemez tuhaf duyguların ve gözleri kamaştıracak parlaklıkta alışılmamış umutların insanı soluksuz bırakacak kadar güçlü, endişe verici ve tatlı alçalıp kabardığını hissediyor, ne var ki, duyup hissettiklerinin salt bir düş olduğu, asla gerçekleşemeyeceği gibi kuşkulu bir korku da gelip katılıyordu buna. Söz konusu çelişik duygular, ruhunda kabarıp büyüyerek karanlıklar içinde yukarılara doğru fışkıran bir kaynak oluşturuyordu, sanki çok güçlü bir nesne kendisinden kopup ayrılarak özgürlüğe kavuşmak ister gibiydi, belki bir hıçkırıktı bu, belki dudaklarda söylenmeyi bekleyen bir şarkı, bir haykırış ya da belki de bir kahkaha. Ancak eve geldiğinde içindeki heyecan biraz yatışır gibi oldu. Evde her şey, kuşkusuz her zamanki gibiydi.</p>

  <p>“Nereden geliyorsun bakayım?” diye sordu babası.</p>

  <p>“Değirmenin oradan, Flaig Usta’nın yanından.”</p>

  <p>“Ne kadar şıra yaptı bu yıl?”</p>

  <p>“İki fıçı var sanırım.”</p>

  <p>Hans, kendileri de şıra yaparken Flaig Usta’nın çocuklarını çağırmak için izin istedi babasından.</p>

  <p>“Tabii çağırabilirsin,” diye mırıldandı babası. “Önümüzdeki hafta yaparız şırayı. Çocukları o zaman alıp gelirsin.”</p>

  <p>Akşam yemeğine daha bir saat vardı. Hans bahçeye çıktı. İki çam dışında bahçede fazla bir yeşillik kalmamıştı. Bir fındık dalı koparıp hızlı hızlı salladı havada, ağaçtaki sararmış yaprakları bozguna uğrattı. Güneş karşı tepenin ardına gömülmüştü; çamların bir iğne sivriliğindeki doruklarıyla tepenin siyah silueti, yeşilimsi mavi ve nemli berrak gökyüzünü akşamın bu saatinde bir bıçak gibi kesip geçiyordu. Kenarları sarı ve kahverengimsi yanıp tutuşan gri renkli ince uzun bir bulut, altın yaldıza boyanmış yumuşacık havada çıktığı limana dönüp gelen bir gemi gibi aheste ve keyifli süzülerek ilerliyor, vadiden yukarılara doğru tırmanıyordu.</p>

  <p>Akşamın renkli bir doymuşluk içindeki olgun güzelliğinden, şimdiye kadar aşinası olmadığı tuhaf bir biçimde duygulanan Hans bahçede geziniyordu. Arada bir durup gözlerini yumuyor, Emma’nın presin başında karşısında duruşunu, kendi bardağından ona şıra ikram edişini, fıçının üzerine eğilip ardından yine yüzü kızararak doğrulup kalkışını kafasında canlandırmaya çalışıyordu. Hayalinde. saçlarını görüyordu Emma’nın, daracık mavi eteklik içindeki vücudunu, boynunu ve koyu ayva tüylerinin esmer bir gölgeyle örttüğü ensesini görüyor, bütün bunlar içini bir haz ve titremeyle dolduruyordu. Gözlerinin önünde tek canlandıramadığı şey, Emma’nın yüzüydü.</p>

  <p>Güneş iyice çekildi derken, bir serinlik çıktı ama serinliği fark etmedi Hans, giderek karanlığa dönüşen loşluğu ne isim vereceğini bilmediği gizlerden örülmüş bir tül gibi duyumsadı. Şu Heilbronnlu Emma’ya gönlünü kaptırdığını biliyordu; ama içinde yavaş yavaş dünyaya gözlerini açan erkeksiliğin kanında kıpırdanışını ancak üstü kapalı biçimde hissediyor, insanı yorgun düşüren alışılmamış bir uyarılmışlık durumu olarak bunu algılıyordu.</p>

  <p>Akşam, o değişmiş haliyle sofrada, öteden beri alışageldiği bir çevrede oturmak tuhaf bir duyguyla doldurdu Hans’ın içini. Babası, yaşlı hizmetçi Anna, masa, yemek takımı ve bütün oda gözüne ansızın yaşlanmış, eskimiş göründü; bir şaşkınlık, yadırgama duygusu ve sevecenlikle baktı hepsine, sanki az önce uzun bir geziden dönüp gelmişti eve. Canına kıymakta yararlanacağı o ağaçla flört ettiği günlerde aynı insanları ve nesneleri veda edişlerdeki o hüzün karışımı üstünlük duygusuyla seyretmişti; şimdi ise bir geriye dönüş, bir şaşırma, bir gülümseme, bir yeniden sahip olma durumu söz konusuydu.</p>

  <p>Yemek yenip de Hans tam ayağa kalkmaya davranırken, babası o her zamanki sözü uzatmayan tavrıyla, “Söyler misin Hans, tornacı mı olmak istersin, yoksa yazıcı mı?” diye sordu.</p>

  <p>Hans afallamış, “Anlamadım?” dedi.</p>

  <p>“Önümüzdeki hafta tornacı Schuler Usta’nın yanında ya da bir sonraki hafta belediyede çırak olarak çalışmaya başlayabilirsin. Hangisini istersin, iyice düşün artık. Yarın bu konu üzerinde seninle yine konuşuruz.”</p>

  <p>Hans kalkıp dışarı çıktı. Hiç beklemediği soru aklını karıştırıp gözlerini kamaştırmıştı. Aylardan beri yabancı kaldığı o cıvıl cıvıl yaşam gözlerinin önünde canlandı birden, baştan çıkarıcı bir yüzü vardı, bir de korkutucu yüzü; bir yandan vaatlerde bulunuyor, bir yandan istekler yöneltiyordu insana. Hans ne tornacılık ne de yazıcılığa heves duyuyordu aslında. Tornacılıkta beden gücüyle sıkı bir şekilde çalışacak oluşu gözünü biraz korkutuyordu. Aklına okuldan arkadaşı August geldi, tornacı olmuştu August, ondan durumu öğrenebilirdi.</p>

  <p>Düşünürken kafasındaki düşünceler giderek silikleşip bulanıklaştı, iş o kadar da acele ve önemli görünmedi gözüne. Bir başka şey onu daha çok meşgul ediyor, zihnini kurcalıyor, sofada bir aşağı bir yukarı gidip geliyordu. Ansızın şapkasını alıp ayrıldı evden, usul usul bahçeden geçip sokağa çıktı. Birden aklına gelmişti, bugün ne yapıp yapacak, Emma’yı bir kez daha gidip görecekti.</p>

  <p>Hava çoktan kararmaya başlamıştı. Yakındaki bir meyhaneden sesler geliyor, hafiften şarkılar söyleniyordu. Kimi evlerde ışıklar yakılmış, kimilerinde yeni yakılıyor, sağda solda tek tük pencereler aydınlanıp karanlık gökyüzüne sönük kırmızı ışıklar düşürüyordu. Kol kola girip uzun bir sıra oluşturmuş genç kızlar kahkahalar atıp boşboğazlık ederek güle oynaya yoldan aşağı iniyor, titrek ışıkta yalpalar yapıyor, gençlik ve neşeden sıcacık bir dalga gibi uykulu sokaklardan geçiyordu. Perdeleri çekilmiş bir pencereden bir keman sesi geldi Hans’ın kulağına. Çeşmede kadının biri salata yıkıyordu. Köprü üzerinde iki oğlan sevgilileriyle piyasaya çıkmıştı. Biri sevdiği kızı elinden tutmuştu hafifçecik; kızın kolunu ileri geri sallıyor, bir yandan da purosunu tüttürüyordu. Öbür oğlanla kız sımsıkı birbirine sarılmış, ağır ağır yürüyordu;’ oğlan kızın beline dolamıştı elini, kız da omzunu ve başını oğlanın göğsüne dayamıştı.. Hans belki yüz defa bu manzarayı görmüş ama şimdiye kadar üzerinde pek durmamıştı. Oysa şimdi gizli bir anlam taşıyordu manzara kendisi için, açık seçiklikten uzak ama şehvetle, hazla karışık tatlı bir duyguydu. Hans, gözlerini bir süre ayıramadı sevgililerden, hayal gücü sezgilerin peşine takılıp yakın bir kavrayış ve anlayışa doğru ilerliyordu. Bunaltıcı bir duygu içindeydi, adeta sarsılıp silkelenmiş, daldığı bir uykudan uyandırılmıştı, büyük bir gize yaklaşmış hissediyordu kendini; sevindirici miydi bu giz, yoksa korkutucu mu, bilmiyor ama gerek sevindiriciliği gerek korkutuculuğunun birazını içi titreyerek şimdiden yaşıyordu.</p>

  <p>Flaig Usta’nın evine gelince durdu ama kapıdan içeri girmeyi göze alamadı. İçeride ne yapacak, ne söyleyecekti?’ On bir-on iki yaşında bir oğlanken sık sık buraya geldiğini anımsadı; Flaig Usta ona İncil’den, Tevrat’tan kıssalar anlatmış, Cehennem’e, şeytanlara, hortlaklara ve hayaletlere ilişkin olarak coşkulu bir merak ve heyecanla sorduğu sorular karşısında pes etmemiş, hepsine cevap yetiştirmişti. Tatsız anılardı bunlar ve Hans bir tedirginlik duydu içinde. Ne yapacağını bilmiyordu, aslında ne istediğini de bildiği söylenemezdi; kendini gizli ve yasak bir nesnenin önünde dikiliyormuş gibi hissediyor, karanlıkta kapı önünde durup içeri girmeyişini Flaig Usta’ya karşı dürüst bir davranış saymıyordu. Flaig Usta kapı önünde dikildiğini görse ya da o anda evden çıkıp gelse, belki hiç paylayıp azarlamayacak onu, yalnızca alay edecekti, bu da işte Hans’ı en çok ürküten şeydi.</p>

  <p>Usulcacık evin arkasına dolandı, bahçe çitinin önüne gelip durdu; oturma odasını görebiliyordu şimdi. İçerdekiler arasında Flaig Usta’yı seçemedi. Karısı, anlaşılan bir şeyler dikiyor ya da örüyordu. Oğlanlardan en büyüğü uyanıktı henüz, masada oturmuş bir şeyler okumaktaydı. Emma odada sağa sola gidip geliyor, belli ki etrafı derleyip topluyor, Hans her seferinde kendisini ancak kısa bir süre için görebiliyordu. Ortalıkta çıt çıkmıyordu. Derken sokağın çok uzak bir yerinde bir ayak sesi yankılandı; bahçenin arka tarafında akan ırmağın hafif çağıltısı açık seçik işitilebilmekteydi. Karanlık hızla büyüyor, gecenin serinliği hızla artıyordu.</p>

  <p>Oturma odasının pencerelerinin yanı başında sofanın ufak penceresi karanlıktı. Epey sonra bu pencerede bir gölge belirdi, biri pencereden dışarı sarkıp karanlığa dikti gözlerini. Hans, bunun Emma olduğunu anladı hemen, ürkek ve çekingen bir bekleyiş içinde kalbi neredeyse duracak gibi oldu. Pencereden hemen ayrılmayan Emma, Hans’tan yana sakin sakin bakıp duruyordu. Emma onu görmüş ya da tanımış mıydı, bilmiyordu Hans. Hiç kımıldamadan oracıkta dikiliyor, kendisi de gözlerini dikmiş Emma’ya bakıyordu belirsiz bir çekingenlikle duraksayarak, içinde Emma’nın kendisini tanıyabileceği umudu ve korkusu.</p>

  <p>Derken gölge pencereden yine çekilip gitti, hemen ardından küçük bahçe kapısının mandalı kalktı, Emma evden çıkıp geldi. Hans ilk anda korkuya kapılıp oradan savuşmak istedi ama yapamadı, çite yaslanmış durumda bekledi. Emma karanlık bahçe içinde yürüyüp yavaş yavaş kendisine doğru geldi. Emma’nın attığı her adımda içinden bir şey Hans’ı orada daha fazla durmayarak kaçıp gitmeye zorluyor ama daha güçlü bir şey de onu bundan alıkoyuyordu.</p>

  <p>Sonunda Emma gelip hemen önünde durdu, aralarındaki uzaklık bir adımdan bile azdı, yalnız alçak çit ikisini ayırıyordu birbirinden. Emma, dikkatli ve tuhaf bakışlarla gözlerini Hans’a dikti.</p>

  <p>“Ne istiyorsun bakayım?” diye sordu.</p>

  <p>“Hiç,” dedi Hans. Emma’nın kendisine sen diye hitap ettiğini işitince, vücudunda sanki bir el okşayarak geziniyormuş gibi bir duyguya kapılmıştı.</p>

  <p>Emma çitin üzerinden elini Hans’ a uzattı. Hans, mahcup ve sevecen bir tavırla tuttu eli, biraz sıktı avucunda, Emma’nın elini çekmediğini fark edince cesareti arttı, sıcacık eli narin ve sakıngan okşamaya koyuldu. Elin hâlâ uslu ve uysal elinde durduğunu görünce, alıp yanağına bastırdı. İliklerine kadar işleyen bir haz, hoş bir sıcaklık ve mutlu bir rehavetten oluşan bir sel tüm benliğini kapladı, çevresinde lodos havalarındakine benzer ılık ve nemli bir rüzgâr esmeye başlamıştı adeta; gözleri bundan böyle sokağı da, bahçeyi de görmez oldu, burnunun ucunda aydınlık bir yüz ve karanlıklar içinde dağınık saçlar vardı, o kadar.</p>

  <p>Emma’nın yavaşçacık sorduğu, “Bana bir öpücük verir misin?” sorusu, adeta gece büyük bir uzaklıktan gelerek yankılandı kulağında.</p>

  <p>Aydınlık yüz daha da yaklaştı; üzerine bastıran bir vücudun ağırlığıyla çitin kazıkları dışa doğru bel verdi, burcu burcu hafif bir koku yayan dağınık saçlar Hans’ın alnında geziniyordu; Emma’nın beyaz ve geniş gözkapaklarıyla karanlık kirpiklerinin örttüğü yumuk gözleri Hans’ın gözlerinin hemen önündeydi. Ürkek dudakları Emma’mn ağzına dokunur dokunmaz, Hans güçlü bir ürperti hisseti vücudunda. Titreyerek kendini hemen geriye çekti; ama Emma başını ellerinin arasına almış, yüzünü Hans’ın yüzüne bastırıyor, Hans’ın dudaklarını bir türlü koyvermiyordu. Hans, Emma’nın ateş gibi yanıp tutuştuğunu, dudaklarını dudaklarına sımsıkı bastırıp onları büyük bir açlıkla emdiğini, içlerindeki yaşamı adeta son damlasına kadar yudumlamak istediğini hissediyordu. Derken derin bir halsizlik çöktü üzerine; yabancı dudaklar ağzından çözülüp ayrılmaya kalmadan yüreğinde titreşen haz ölümcül bir yorgunluk ve acıya dönüşmüştü. Emma kendisini koyverir koyvermez sallanmaya başladı, ayakta durabilmek için parmaklarını çite sımsıkı geçirdi.</p>

  <p>“Yarın akşam yine burada ol, duydun mu!” dedi Emma ve çarçabuk dönüp evden içeri girdi. Emma gideli beş dakika bile olmamış ama Hans’ın gözüne bu süre dünya kadar uzun görünmüştü. Boş bakışlarla Emma’nın arkasından bakıyor, hâlâ çitin kazıklarını bırakamıyordu; bir adım bile atamayacak kadar bitkin düşmüştü. Düşlere dalmış, başının içinde güm güm vuran, ıstırap verici irili ufaklı dalgalar halinde kalbinden kopup gelen, sonra yine kalbine dönen ve kendisini soluksuz bırakan damarlarındaki kanın sesini dinliyordu.</p>

  <p class="mt1">Ansızın oturma odasının kapısının açılıp Flaig Usta’nın içeri girdiğini gördü, atölyeden henüz dönüyor olmalıydı. Birden fark edilebileceği korkusuna kapılan Hans oradan uzaklaştı. Biraz kafayı çekmiş gibi acele etmeden, gönülsüz ve yalpalayarak yürüyor, her adımda kendini dizüstü yere çökecekmiş gibi hissediyordu. Çatılarının uykulu ön yüzleriyle ve bulanık kırmızı ışıklar içindeki göz göz pencereleriyle karanlık sokaklar sarı soluk kulisler gibi önünden akıp gidiyor, peşi sıra köprü, ırmak, avlular ve bahçeler de onları izliyordu. Sepiciler Sokağı’ndaki çeşme tuhaf denecek kadar yüksek perdeden şıpırtılı sesler çıkarıyordu. Düşlerin ağına yakalanmış büyük bir kapıyı açtı Hans, zifiri karanlık bir sofadan geçti, merdivenlerden çıktı, ilkinden daha küçük ikinci bir kapıyı açıp kapadı, ardından bir kapıyı daha; derken oracıktaki bir masanın başına çöktü, ancak aradan uzun zaman geçtikten sonra uyanıp kendine geldi, evlerinde, kendi odasında bulunduğunu anladı. Aradan yine bir süre daha geçtikten sonra kalkıp soyunmaya karar verdi. Dalgın dalgın çıkardı giysilerini, çıplak vücutla pencerenin başına oturdu, birden sonbahar havasında fena halde üşüdüğünü hissederek doğruldu, kendini yatağının içine attı.</p>

  <p>Hemen uyuyacağını sanıyordu. Ama yatağa girip biraz ısınır gibi olunca, kalbi yeniden sesli sesli çarpmaya, kanı irili ufaklı dalgalar halinde damarlarında dolaşmaya başladı. Gözlerini kapar kapamaz, sanki Emma’nın dudakları hâlâ dudaklarına yapışmış duruyor da, ruhunu vücudundan emip alarak içini yakıp kavuran bir sıcaklıkla dolduruyormuş gibi hissetti kendini.</p>

  <p>Geç vakit uykuya daldı, arkasından bir kovalayan varmış gibi bir düşten ötekine soluk soluğa seğirtip durdu. Korkunç zifiri bir karanlık içinde bulunuyor, ellerini çevresinde gezdirerek Emma’nın kolunu yakalıyor, Emma kendisini kucaklıyor, Emma’yla yukarılardan ağır ağır aşağılara düşüp sıcak ve derin bir ırmağa gömülüyorlardı. Ansızın Flaig Usta dikildi karşısına, neden hiç gelip kendisini ziyaret etmediğini sordu, Hans da gülmekten kendini alamadı; derken karşısındakinin Flaig Usta değil, Maulbronn Manastırı’nın konferans salonundaki bir pencerenin kovuğunda yanı başında oturmuş nükteler yapan, fıkralar anlatan Hermann Heilner olduğunu gördü. Ama düşündeki bu sahne de yine silinip gitti hemen, Hans bu kez kendini şıra presinin başında buldu. Emma vücuduyla presin koluna dayanıyor, o da var gücüyle kolu döndürmeye uğraşıyordu. Emma karşıdan kendisine doğru eğilip dudaklarını ağzına yapıştırınca, birden sessizleşti ortalık, zifiri karanlığa gömüldü. Hans bir kez daha kızgın ve kapkara bir uçurumun derinliklerine yuvarlanmaya başladı, müthiş bir baş dönmesi çullandı üstüne. Beri yandan, manastırdaki okul müdürünün bir konuşma yaptığını işitti ama bunun kendisiyle ilgili olup olmadığını anlayamadı.</p>

  <p>Başka düşler görmeden sabah geç vakitlere kadar uyudu. Yataktan kalktığında neşe saçan, pırıl pırıl bir hava buldu dışarıda. Uzun süre bahçede gezindi, üzerindeki mahmurluğu atmaya, kafasını toparlamaya çalıştı; ne var ki, çevresi bir türlü dağılmayan uykulu bir sisle sarılmıştı. Mor yıldızlar, bahçede son kalan bu çiçekler güneş altında öyle güzel, öyle güle oynaya duruyordu ki, sanki aylardan ağustostu henüz. Tıpkı baharı müjdeleyen günlerdeki gibi, güneşin sıcacık tatlı ışığı kurumuş çalıların, dalların ve yapraklarından soyunmuş sarmaşıkların çevresinde sevecenlikle, yaltaklanıp göze girmeye çalışarak dolanıp duruyordu. Ama Hans bunları yaşamıyor, görüyordu yalnızca, bunlar onu hiç mi hiç ilgilendirmiyordu. Birden bir anı tüm açık seçikliği, tüm gücüyle çullandı üzerine; henüz bu bahçede tavşanların hoplayıp zıpladığı, su değirmeninin ve o küçük çekiçhanenin çalıştığı günlere ilişkin bir anıydı bu. Üç yıl öncesinde kalan bir sonbahar gününü anımsamadan duramamıştı. Sedan Festivali’nin arifesindeydi; arkadaşı August ona gelmiş, yanında da sarmaşık getirmişti. Bayrak direklerini yıkayıp pırıl pırıl yapmışlar, ardından sarmaşıkları direklerin altın yaldızlı uçlarına tutturmuş, ertesi günle ilgili konuşmalara dalmış, ertesi günü düşünerek sevinmişlerdi. Hepsi bu kadarcıktı, başka bir şey olmamıştı, öyleyken içleri bayramın heyecanı ve büyük sevinciyle öylesine dolup taşmıştı ki! Bayraklar ışıl ışıl parlamıştı güneşte; Anna erikli pasta yapmıştı; geceleyin de tepedeki kayalığın üzerinde Sedan ateşi yakılacaktı.</p>

  <p>Hans neden özellikle bugün o akşamı anımsadığını, bu anıyı öylesine güzel ve güçlü kılan şeyin ne olduğunu, ayrıca neden bu anının kendisini böylesine boynu bükük ve mahzun duruma soktuğunu bilmiyordu. Tüm çocukluğunun bu anı kılığına bürünüp bir kez daha neşe içinde yüzüne gülerek karşısına dikildiğinden, geçmişe karışan ve bir daha asla dönüp gelmeyecek olan büyük bir mutluluğun hüznünü geride bırakarak kendisine veda etmek istediğinden habersizdi. Duyumsadığı şey, bu anının Emma’yla geçirilen akşamın düşüncesiyle bağdaşmadığı, o akşam yaşanmış mutlulukla uyuşmaz bir şeyin içinde dikilip ayağa kalktığıydı. Gözlerinin önünde bayrak direklerinin yaldızlı uçlarının ışıl ışıl parıldadığını görüp arkadaşı August’un güldüğünü işitir gibi oldu ansızın, taze pastaların buram buram kokusunu duyar gibi oldu. Bütün bunlar öylesine neşe ve mutluluk verici şeylerdi, öylesine uzaklara kayıp gitmiş, kendisine öylesine yabancılaşmıştı ki, bahçedeki ulu alaçamın kalın gövdesine yaslanıp umutsuzluk içinde hıçkırarak ağlamaktan kendini alamadı, bu da kısa süre ferahlattı yüreğini, onu esenliğe çıkardı.</p>

  <p>Öğleyin koşup August’a gitti. August artık başçırak olmuş, hayli büyüyüp serpilmişti. Hans, arkadaşına durumu anlattı.</p>

  <p>Arkadaşı August, bu işlerden çok iyi anlayan biri pozunu takınarak, “Vallahi bilmem ki!” diye başladı konuşmaya. “Bilmem ki ne desem! Pek çelimsiz birisin! Çıraklığın ilk yılında demir dövülürken çekicin ardından balyozu sen sallarsın hep. Balyoz da çorba kaşığı değil mübarek! Ayrıca, demirleri sağa sola sen taşır, akşamları da ortalığı sen derleyip toplarsın. Eğeleme işine gelince, bu da güç kuvvet ister adamdan. Acemilik döneminde de eline doğru dürüst bir eğe tutuşturulsa bari! Ne gezer, hep eski eğelerle çalışır durursun. Öyle eğeler ki, istenildiği gibi eğeleyemezsin hiçbir şeyi, Üzerleri maymun poposu gibi dümdüz olmuştur.’</p>

  <p>Bunları işiten Hans’ın o saat kırılmıştı cesareti.</p>

  <p>“Yani sence en iyisi bu işten vaz mı geçeyim?” diye sordu ürkek ve çekingen.</p>

  <p>“Amma yaptın! Ben böyle bir şey dedim mi, Tanrı aşkına! Hemen ne diye paniğe kapılıyorsun? Ben, başlangıçta işinin kolay olmadığını belirtmek istedim, o kadar. Ama başka bakımdan, evet - tornacılık, tesviyecilik ince bir meslektir, tamam mı! Bu meslekte çalışmak biraz kafa ister adamda, yoksa sıradan bir çilingir olup çıkarsın. Bak şunlara bir!”</p>

  <p>August, ince bir işçiliğin ürünü olan birkaç küçük makine parçası alıp geldi, pırıl pırıl çeliktendi hepsi. Bunları Hans’ a gösterip, “Anlayacağın milim bile şaşmayacak,” dedi. “Hepsini de elle yaptım, vidalarına varıncaya kadar. Gözlerini açacaksın, tamam mı! Yalnızca perdahlanmaları kaldı, sonra da su verilecek çeliğe, o kadar.”</p>

  <p>“Evet, güzel hepsi. Hani bilsem ki. ..”</p>

  <p>August güldü.</p>

  <p>“Korkuyor musun yoksa? Doğru, bir çırak paylanıp azarlanır, kendisine kötü davranılır bazen, bundan kurtuluş yoktur. Ama ben de ölmedim nihayet, gerektiğinde yardım etmez miyim sana. Önümüzdeki cuma işe başlarsan, ben de çıraklığımın ikinci yılını doldurmuş oluyorum o gün, cumartesi de ilk haftalığımı alacağım. Pazar günü bunu kutlayacağız, bira, pasta, her şey var, herkes davetli, sen de tabii. Görürsün bakalım, kutlama nasıl olurmuş bizim meslekte. Niye öyle aptal aptal bakıyorsun? Hem canım eskiden de zaten iyi arkadaştık seninle, değil mi ama!”’</p>

  <p>Hans yemekte babasına tornacı olmak istediğini söyledi, bir hafta sonra işe başlayıp başlayamayacağını sordu.</p>

  <p>“Pekâlâ,” dedi babası. Akşamüzeri Hans’ı alıp Schuler Usta’nın atölyesine doğru yola koyuldu, Hans’ın çırak olarak yanında çalışmak isteğini söyledi.</p>

  <p>Ama akşam hava kararmaya başlar başlamaz, gündüz olup bitenler adeta tümüyle çıkıp gitti Hans’ın aklından. Tek düşündüğü şey, akşam Emma’nın kendisini bekliyor olmasıydı. Bu onu şimdiden soluksuz bırakıyor, bazen vakit geçmek bilmiyor, bazen de nasıl geçtiği bir türlü anlaşılamıyordu. Sudaki akıntının en hızlı yerine doğru yol alan bir gemici gibi, Emma’yla buluşacağı zaman dilimine doğru sürüklenip duruyordu Hans. Akşam yemeğini falan görmedi gözü, bir fincan sütü bile güçlükle içerek yola düştü. Her şey dünkü gibiydi - karanlıkta uyuklayan sokaklar, kırmızı pencereler, fenerlerden dökülen loş ışık ve yollarda yavaş yavaş yürüyen sevgililer.</p>

  <p>Flaig Usta’nın evinin arkasındaki bahçe çitine varınca büyük bir ürkeklik geldi üzerine, bir ses işitmesin, hemen irkildi, karanlıkta durup evin içine kulak kabartırken bir hırsız gibi gördü kendini. Aradan henüz bir dakika geçmemişti ki, Emma çıkıp gelerek dikildi karşısına, ellerini Hans’ın saçlarında gezdirdi, bahçe kapısını açtı sonra, Hans da çekine çekine içeri girdi. Emma, kendisiyle çekip götürdü Hans’ı; çalılar arasından uzanan yoldan usulcacık geçip arka kapıdan karanlık sofaya süzüldüler.</p>

  <p>Bodruma inen merdivenin üst basamağında yan yana oturdular; ancak aradan uzun bir zaman geçtikten sonra karanlığa alışan gözleri birbirlerini zar zor seçebildi. Emma’nın neşesi yerindeydi, fısıltıyla boyuna konuşup duruyordu. Şimdiye kadar pek çok öpücükle tanışmıştı, sevgi konusunda pek çok şey biliyordu; ürkek ve sevecen Hans tam aradığı gibi biriydi. İnce uzun yüzünü ellerinin arasına aldı Hans’ın, gözlerini ve yanaklarını öptü, sıra ağzına gelip de onu yine önceki gibi emip somurarak uzun uzun öper öpmez başı döndü Hans’ın, gevşeyip kendinden geçerek Emma’ya yaslandı. Emma hafiften güldü, kulağını çekti Hans’ın.</p>

  <p>Emma habire gevezelik ediyor, Hans da kulak vermiş onu dinliyor ama ne söylediğini anlayamıyordu. Derken Emma elini Hans’ın kolunun, saçlarının, boynunun ve ellerinin üzerinde gezdirdi, yanağını Hans’ın yanağına, başını Hans’ın omzuna dayadı. Hans hiç sesini çıkarmıyor, karşı koymuyordu; içi tatlı bir ürperiş, derin ve mutlu bir kaygıyla dolup taşıyor, ateşlenen biri gibi zaman zaman hafifçe sarsılıyordu.</p>

  <p>Emma, “Sen de nasıl bir sevgilisin böyle!” dedi gülerek. “Ne kadar da korkaksın, ne kadar çekingen!”</p>

  <p>Sonra Hans’ın elini tutup ensesinde, saçlarında dolaştırdı, ardından göğsünün üstüne koyup bastırdı. Hans, Emma’nın yumuşacık göğüslerini hissetti avuçlarında, o dalga dalga tatlı ve yabancı alçalıp yükselişleri duyumsadı; gözlerini kapadı derken, dipsiz uçurumlara gömülür gibiydi.</p>

  <p>Emma, onu yeniden öpmeye kalkışınca, “Hayır, yeter artık!” dedi karşı koyarak. Emma güldü, kendisine doğru çekti Hans’ı, göğsünü onun göğsüne dayadı, kolunu onun vücuduna doladı. Emma’nın vücudunu vücudunda hisseden Hans iyice kendinden geçti, artık hiçbir şey söyleyemeyecek durumdaydı.</p>

  <p>“Sen de beni seviyor musun, bakayım?” diye sordu Emma.</p>

  <p>Evet, demek istedi Hans ama yalnızca başını sallayabildi, uzun uzun salladı başını.</p>

  <p>Bir kez daha Hans’ın elini tuttu Emma, bir şaka süsü vererek eli alıp korsesinden içeri soktu; bir başkasının vücudundaki nabız atışını ve soluyuşu bu kadar sıcacık ve yakından hissedince Hans’ın kalbi duracak gibi oldu adeta, kendini ölecekmiş sandı, işte öylesine güçlükle nefes alıyordu. Elini geriye çekip göğüs geçirerek, “Gitmem gerekiyor artık,” dedi. Doğrulup kalkmaya davranınca sallanır gibi oldu bir an, az kalsın bodrum merdiveninden aşağı yuvarlanıyordu.</p>

  <p>“Neyin var kuzum?” dedi Emma şaşırmış.</p>

  <p>“Bilmem. Yorulmuşum galiba.”</p>

  <p>Bahçe çitine doğru yürürlerken Emma’nın kendisini koltukladığını, vücudunu vücuduna bastırdığını hissetmedi Hans. Emma’nın iyi geceler dileyip bahçe kapısını arkasından kapadığını işitmedi. Doğruca evin yolunu tuttu, pek çok sokaktan geçti; yolda nasıl yürüdüğünü kendisi de bilmiyordu, sanki güçlü bir fırtına onu önüne katmış götürüyor ya da dev bir dalganın üzerinde sallanarak eve taşınıyordu.</p>

  <p>Sağda solda silik soluk evleri, onların üstünde dağların, tepelerin sırtlarını, çamların sivri uçlarını, gecenin siyahlığını ve oldukları yerde kımıldamadan duran kocaman yıldızları görüyordu. Rüzgârın estiğini hissediyor, köprünün ayaklarına dolana dolana ırmağın akıp gittiğini işitiyor, suyun yüzünde bahçelerin, silik soluk evlerin, gecenin siyahlığının, fenerlerin ve yıldızların yansıdığını görüyordu.</p>

  <p>Köprüye gelince oturmadan yapamadı; alabildiğine yorgun düşmüştü, eve kadar gidebileceğini sanmıyordu. Köprünün korkuluğuna çöktü, köprünün ayaklarına sürünerek akan, savaktan çağıldayarak aşağı dökülen, değirmenin ızgarasının önünde uğuldayıp duran suyun sesine kulak kabarttı. Elleri soğuktu, damarlarındaki kan göğsünden ve gırtlağından bazen duraklayarak, bazen paldır küldür geçip gidiyor, gözlerini karartıyor, sonra ansızın yeni bir dalga halinde kalbinden yana seğirtiyor, başını döndürüyordu.</p>

  <p>Sonunda eve vardı Hans, odasına çıkıp yatağına uzandı ve hemen de uyudu, düşünde korkunç mekânlar içinde buldu kendini, uçurumlardan uçurumlara yuvarlandı. Gece yarısıydı ki, acılar içinde ve bitkin durumda gözlerini açtı, uyku ile uyanıklık arasında gidip geldi sabaha kadar, susuzluktan yanıp kavruldu içi, önüne geçemediği güçler kendisini sağa sola savurup duruyordu. Şafak sökerken tüm acı ve sıkıntısı uzun bir ağıt halinde açığa vurdu kendini, sonunda gözyaşlarından ıslanmış yastık ve yorganlar üzerinde yeniden uykuya daldı.</p>
</body>
</html>