<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>Üçüncü bölüm</h2>

  <p>Ülkenin kuzeybatısında ormanlık tepelerle sessiz küçük göllerin arasında Zisterziens tarikatına ait Maulbronn Manastırı bulunmaktaydı. Büyük, sağlam ve iyi korunmuş çok hoş eski yapılardan oluşuyordu manastır; yapıların tümü de baş döndürücü güzellikteydi, gerek iç gerek dış görünümleri şahaneydi doğrusu, yüzyıllar içinde insana huzur veren yemyeşil çevreleriyle soylu ve yürekten kaynaşıp bütünleşmişlerdi. Manastıra gelen ziyaretçiler yüksek bir duvara oyulmuş, resim kadar güzel bir kapıdan geçerek manastırın derin bir sessizlik içinde uzanan geniş dış alanına adımlarını atarlar. Bir havuzun fıskiyesinden sular fışkırır burada, yaşlı ve vakur ağaçlar yükselir, sağda ve solda eskiden kalmış sağlam taş yapılar görülür, arka planda Roman üslubunun son dönemine ait olup “cennet” diye nitelenen girişiyle ana kilisesinin cephe kısmı dikkati çeker, eşsiz güzelliği ve zarafetiyle insanın başını döndürür. Kilisenin görkemli çatısının üzerinde bir iğne inceliğinde tepesiyle grotesk bir kulecik yükselir, sinesinde bir çanı nasıl barındırabildiğine akıl erdirilecek gibi değildir. Kendisi bir şaheser olan sapasağlam iç avluyu bir mücevher gibi nefis havuzlu şapel süsler; yüce bir soyluluk içindeki haç tonozuyla rahiplerin yemekhanesi, geniş ibadet mahalli, konferans salonu, manastırı yöneten başrahibin konutu ve iki kilise yan yana dizilmiş dev yapılar halinde çevreler avluyu. Pitoresk duvarlar, cumbamsı çıkmalar, kapılar, bahçecikler, bir değirmen ve çeşitli konutlar devcileyin bir çelenk gibi sarıp kuşatır o koca eski yapıları. Manastırın önündeki geniş alan sessiz ve bomboştur, ağaçların gölgeleriyle uykulu uykulu oynaşır; ancak öğle yemeğinden sonraki ilk saatte geçici ve yanıltıcı bir canlılık kazanır burası; bir grup delikanlı manastırın kapısından çıkar, geniş alana dağılır, biraz hareket, bağrışma, konuşma ve gülüşmeyi de yanları sıra taşıyıp getirirler, bir top oyunu oynarlar örneğin ve bir saatlik sürenin bitiminde geride hiç iz bırakmadan çarçabuk manastır duvarlarının gerisinde gözden kaybolurlar. Bu alanda pek çok kişi manastırda hayli zevkli günler geçirilebileceğini düşünmüş, diri ve mutlu bir şeylerin yeşerip filizlenmesine elverişli bir yer sayılacağını,olgun ve iyi insanların zihninde mutluluk veren düşüncelerin doğup güzel ve iç açıcı eserlerin yaratılabileceğini içlerinden geçirmiştir. Tepelerin ve ormanların arasına gizlenmiş, her türlü dünyevilikten uzak bu görkemli manastır uzun zamandan beri Protestan rahip okulunun öğrencilerini barındırmış, buradaki huzur ve güzelliğin o duyarlı genç gönülleri sarıp sarmalaması istenmiştir. Öte yandan, burada gençler kent ve aile yaşamının dikkatleri dağıtan olumsuz etkilerinin uzağında tutulur,’ dışarıdaki yoğun yaşamın zararlı etkilerinden korunurlar. Böylece, İbranice ve Yunanca öğrenimi ve daha başka yardımcı bilim dallarını konu alan çalışmalar .. yıllar yılı gençlere büyük bir’ ciddiyetle yaşamlarının amacı olarak benimsetilebilmekte, genç ruhların bilgiye susamışlığı saf ve ideal nitelikte incelemelere ve araştırmalara yöneltilebilmektedir. Yatılı rahip okulunun bir başka amacı da gençleri kendi kendilerini eğitmeye zorlamak, bir dayanışma duygusunun yüreklerinde filizlenmesini sağlamaktır. Dolayısıyla, öğrencileri çatısı altında bedava yatırıp barındıran, yedirip içiren manastırdaki eğitim ve öğretim, gençleri belli bir karakterle donatacak gibi düzenlenmiştir; öyle bir karakter ki, ilerde bir kimlik işlevi görür, ince ve güvenilir bir “damgalama” yöntemi oluşturur. Zaman zaman öğrenimlerini yarıda bırakarak manastırdan kaçıp giden haylazlar dışında Schwaben’daki bu manastır okulunu bitirenler, üzerlerinde ömür boyu mezun oldukları okulun damgasını taşırlar.</p>

  <p>Manastır okuluna ilk adımlarını attıklarında yanlarında anneleri olanlar, ömür boyu o günleri anımsadıklarında duygulanır ve şükranla anarlar. Ne var ki, Hans onlardan biri değildi; her türlü duygulanmışlıktan uzak yaşamıştı o günü ama tanımadığı pek çok yabancı anneyi izleme imkânını bulmuş, bu da üzerinde tuhaf bir izlenim bırakmıştı.</p>

  <p>İki yanında gömme dolapların yer aldığı uzun bir koridordan oluşan yatakhanede sağda solda sandık ve sepetler duruyor, anne ve babalarının eşliğinde manastıra gelen oğlanlar yanlarında getirdikleri eşyaları gereken yerlere yerleştirmeye çalışıyorlardı. Her öğrenciye eşyalarını koyması için numaralı bir dolap, yine her birine ders çalışacakları odalarda kitap ve defterlerini koymak için numaralı bir etajer ayrılmıştı. Anne ve babalar oğullarıyla yere çökmüş, sandık ve sepetlerden eşyaları çıkarıyor, gözetmen bir prens gibi kasılarak ortada dönüp dolanıyor, gerektiğinde öğütler verip tavsiyelerde bulunarak oradakilerin yardımına koşuyordu. Sandık ve sepetlerden çıkarılan giysiler açılıp yayılıyor, gömlekler güzelce katlanıyor, kitaplar üst üste yığılıp çizme ve terlikler sıra sıra diziliyordu. Yanlarında getirdikleri başlıca eşyalar hepsinde aynıydı, çünkü en çok ne kadar giysi getirilebileceği ve getirilmesi gereken öbür eşyalar okul idaresince saptanmıştı. İçine isimler kazınmış el yüz yıkama kapları sandıklardan çıkarılıp banyodaki yerlerine yerleştiriliyor, yanı başlarına da süngerler, sabunluklar, taraklar, diş fırçaları sırayla diziliyordu. Ayrıca, her öğrenci yanında bir lamba, bir bidon gazyağı ve bir yemek takımı getirmişti.</p>

  <p>Bütün oğlanlar heyecanlıydı, harıl harıl çalışıyorlardı. Babalar gülümseyip oğullarına yardım etmeye çalışıyor, ikide bir cep saatlerini çıkarıp bir göz atıyor, sıkıntıdan patlayacak gibi oluyor, sıvışmak için fırsat kolluyorlardı. Ne var ki, asıl yük annelerin omuzlarındaydı; anneler giysi ve çamaşırları tek tek elden geçiriyor, koyacakları yere uyup uymayacağını önceden titizlikle kontrol ediyor, her bir giysiyi alabildiğine özenle, arandığında kolayca bulunacak gibi dolaba yerleştiriyordu. Arada bir oğullarına kimi hatırlatmalarda bulunuyor, öğütler veriyor, şefkat dolu sözler söylüyorlardı.</p>

  <p>“Yeni gömlekleri kullanırken çok dikkat etmelisin, üç mark elli fenik ödedik.”</p>

  <p>“Kirli çamaşırları her dört haftada bir trenle, acil durumlarda postayla yollarsın. Siyah şapkayı da yalnızca pazarları giyersin.”</p>

  <p>Şişman, rahat bir kadın ise yüksekçe bir sandığın üzerine çökmüş, oğluna nasıl düğme dikileceğini öğretiyordu.</p>

  <p>Bir başka anne de şöyle söylüyordu oğluna: “Evi özlediğinde oturur mektup yazarsın bize. Zaten Noel’e ne kaldı şunun şurasında.”</p>

  <p>Henüz pek genç ve şirin bir anne küçük oğlunun ağzına kadar dolu dolabını gözden geçirip elini yığın yığın çamaşırlar, ceket ve pantolonlar üzerinde okşayarak gezdirdi. Ardından da geniş omuzlu ve tombul yanaklı oğlunu okşamak istedi. Çevresindekilerden utanan oğlan, hanım evladı bir çocuk izlenimini uyandırmaktan kaçındığı için iki elini de pantolonunun ceplerine soktu.Veda edip ayrılmak, kendisinden çok annesine güç geliyor gibiydi.</p>

  <p>Oğlanların bazılarında ise bunun tersiydi durum; dolapları yerleştirmekle meşgul annelerini ne yapacaklarını bilemeden şaşkın şaşkın izliyor, onlarla yine eve dönmek ister gibi görünüyorlardı. Ama hepsinde de ayrılık korkusu ve her zamankinden güçlü bir sevilip okşanma gereksinimi, çevredekilerden sıkılma duygusuyla ve erkekliğe ilk adım atışın o inatçı gururuyla savaşıp duruyordu. Ağlayabilse başka şey istemeyecek pek çok oğlan, doğal denemeyecek umursamaz bir tavır takınıp olup bitenler kendisini hiç duygulandırmıyormuş gibi davranmaya çalışıyor, anneleri ise onların bu haline gülümseyerek bakıyorlardı.</p>

  <p>Hemen bütün oğlanların gerekli eşyaların yanı sıra lüks sayılabilecek kimi öteberileri de sandıklardan çıkardığı görülüyordu, bir torba elma örneğin, tütsülenmiş bir salam, bir kutu kurabiye ve buna benzer başka şeyler, çoğunun patenleri de vardı. Ufak tefek, cin gibi bir oğlan kendi sandığından çıkardığı ve saklamaya da hiç kalkmadığı koca bir parça jambonla dikkatleri üzerine çekmişti.</p>

  <p>Oğlanlardan hangilerinin doğru evden okula geldiği, hangilerinin daha önce bir başka yatılı okulda veya pansiyonda kaldığı kolayca ayırt edilebiliyordu. Ama bu sonuncuların yüzünde de yine bir telaş ve heyecan okunmaktaydı.</p>

  <p>Herr Joseph Giebenrath da sandıktan eşyaların çıkarılmasında oğluna yardım etti. Akıllıca ve becerikli davrandı, öbür anne ve babaların pek çoğundan önce bitirdi işini, bir süre sıkılmış, ne yapacağını bilmeyerek oğlu Hans’la yatakhanede bekledi. Nereye baksa, oğullarını bazı konularda uyaran veya aydınlatan babalar, onları avutan, öğütlere boğan anneler ve sıkıntılı büyüklerini dinleyen çocukları izledi; kendisi de izleyeceği yeni yaşam yoluyla ilgili olarak oğluna bir-iki önemli laf etme gereğini duydu. Uzun zaman ne diyeceğini düşündü, susup duran Hans’ın yanında ezilip büzülerek yürüdü biraz, sonra ansızın konuşmaya başladı, mübarek yüce sözlerden küçük bir güldeste yapıp oğluna sundu; Hans da, onun söylediklerini şaşırmış bir ifadeyle sesini çıkarmadan dinledi ama hemen yanı başlarında dikilen rahibin babasının konuşmasıyla eğlenir gibi gülümsediğini görünce utandı ve babasını tutup bir kenara çekti.</p>

  <p>“Öyle değil mi Hans, ailemizin yüzünü kara çıkarmayacaksın? Büyüklerinin sözünü dinleyeceksin?”</p>

  <p>“Elbette baba,” diye yanıtladı Hans.</p>

  <p>Babası sustu ve rahat bir nefes aldı. Doğrusu sıkılmaya başlamıştı. Hans da kendini hiç iyi hissetmiyordu; bazen endişe dolu bir merakla gözlerini koridorun pencerelerinden dışarı çevirip çok eskilerden beri sürüp gelen münzevi ağırbaşlılığı ve sessizliği koridordaki gürültülü yaşamla pek bağdaşmayan suskun iç avluyu seyrediyor, arada bir işlerini daha bitirmemiş öbür oğlanlara ürkek bakışlar atıyordu. Henüz hiçbirini tanımıyordu bunların. Anlaşılan Stuttgart’ta tanıştığı oğlan, Göppingen’de öğrendiği üstün Latince’ye karşın sınavı kazanamamıştı, en azından hiçbir yerde Hans’ın gözüne çarpmadı. Hans, ilerde arkadaşlık yapacağı oğlanları biraz ilgisiz gözlerle seyrediyordu. Herkesin yanında getirdiği eşya, sayı ve cins bakımından birbirine benziyorsa da, kentlileri köylü çocuklarından, orta halli ailelerin çocuklarını yoksullarınkinden ayırmak güç değildi. Zenginler, çocuklarını manastır okuluna pek yollamazlardı; kuşkusuz bu, biraz anne ve babaların gururundan ya da aydın kişiler olmalarından, biraz da çocukların yeteneklerinden kaynaklanmaktaydı. Ne var ki, lise öğretmenleri ve üst kademedeki memurlar arasında- manastırda geçen kendi öğrenim yıllarını anımsayıp oğlunu Maulbronn’a yollayan pek çok kişi vardı. Dolayısıyla, siyah ceketli kırk oğlanın giysileri arasında gerek kumaş, gerek biçki dikiş bakımından pek fazla ayrılık görülüyordu ama genç öğrenciler bundan da çok davranışları, şiveleri ve duruş oturuşlarıyla birbirlerinden ayrılmaktaydı. Baston yutmuş gibi hantal ve sıska Kara Ormanlı oğlanlar, saman sarısı saçları ve kocaman ağızlarıyla Alp Yaylası’ndan gelenler, ülkenin alt kesimlerinden şen şakrak delikanlılar, sivri uçlu potinleri ve bozulmuş, daha doğrusu fazla incelip törpülenmiş şiveleriyle nazik Stuttgartlılar. Bu gençlerden yaklaşık beşte biri gözlük takıyordu. İçlerinden biri, Stuttgart’tan neredeyse şık giyimli ufak tefek bir ana kuzusu, başına kalıp gibi bir kumaş şapka geçirmiş, pek kibar davranıyor ama başındaki o alışılmamış süsün daha şimdiden pervasız öğrencilerde ilerde kendisine takılma, onu birtakım davranışlara zorlama heves ve arzusunu uyandırdığı hiç aklına gelmiyordu.</p>

  <p>Durumu dikkatle gözleyen biri, bu ürkek ve çekingen öğrencilerin, ülkenin gençleri arasından hiç de kötü sayılmayacak bir seçim sonucu bir araya getirildiğini kuşkusuz görebilirdi. Kafalarına vurula vurula kendilerine bir şeyler öğretilebildiği daha uzaktan belli olan ortalama zekâ düzeyindeki öğrencilerin yanı sıra, gerek narin gerek diretken ve sağlam yapılı öğrenciler vardı okula gelenler arasında, henüz kırışıp buruşmamış yüzlerinin gerisinde yüce bir yaşam hâlâ kısmen düşlerle kaplıydı. Belki öğrenciler arasında o açıkgöz ve dikbaşlı Schwabenlılardan da birkaç kişi vardı, zamanla koca dünyanın kapısını zorlamış, o hep biraz kuru ve inatçı düşüncelerinden yola koyularak yeni ve güçlü sistemler geliştirmiş Schwabenlılardan. Çünkü Schwabenlılar gerek kendi memleketleri gerek dışarısı için iyi eğitilmiş tanrıbilimciler yetiştirdikleri gibi, pek çok hatırı sayılır peygamberlere ve yanlış öğretiye kaynaklık eden felsefi düşüncelere geleneksel bir yatkınlıkla da dikkati çekmişlerdir. Böylece büyük politik gelenekleri çok gerilerde kalmış bu bereketli ülke, hiç değilse tanrıbilim ve felsefe gibi manevi bilim dallarında hâlâ bütün dünyada kesinlikle sürdürüyor etkisini. Öte yandan, halkın içinde hâlâ öteden beri güzel biçimlerden ve bir düşselliği içeren şiirlerden zevk alma yeteneği yaşıyor. Bu da zaman zaman hiç de kötüler arasında sayılmayacak şairlerin yetişmesini sağlıyor.</p>

  <p>Maulbronn Manastır Okulu’nun kurum ve geleneklerinde dıştan bakıldı mı, Schwaben’a özgü bir şey göze çarpacak gibi değildi, manastır döneminden kalmış Latince adların yanı sıra bazı klasik etiketlerin son zamanlarda sağa sola yapıştırıldığı fark ediliyordu daha çok. Öğrencilerin yerleştirildiği odalar Forum, Hellas, Athen, Sparta, Akropolis adlarını taşıyordu örneğin; ötekilerin hepsinden küçük en son odaya Germania denmesi, halihazırdaki Germania’yı elden geldiğince bir Roma-Yunan ütopyasına dönüştürmek için ortada haklı nedenler bulunduğu şeklinde yorumlanabilirdi. Gelgelelim, bu da yine dışarıdan bakıldığında edinilecek bir izlenimdi; klasik adların yerinde İbranice adlar olsa, doğrusu daha uygun kaçardı. Yine kaderin bir cilvesi olarak öğrencilerin dağıtımı sırasında Athen (Atina) odasına en gönlü yüce ve konuşmasını en iyi bilen kişiler değil, doğruluk ve dürüstlükten şaşmayan birkaç can sıkıcı oğlan düşmüş, Sparta odasına ise her türlü güçlüğe göğüs gerebilen savaşçı ruhuna sahip olanlar ya da çileciler değil, gülüp eğlenmesini, yiyip içmesini seven bir avuç genç yerleştirilmişti. Hans’a ise dokuz arkadaşıyla birlikte Hellas (Yunanistan) odası düşmüştü.</p>

  <p>Akşam dokuz arkadaşıyla o çıplak ve serin yatakhanenin kapısından içeri ilk kez adımını atıp daracık yatağına uzandığında bir gariplik çöktü Hans’ın üstüne. Tavandan büyük bir gaz lambası sarkıyor, lambanın pembe ışığında herkes soyunup yatağa giriyor, saat onu çeyrek geçe görevli gelip ışığı söndürüyordu. Karyolalar yan yanaydı, iki karyola arasında çıkarılan giysilerin konması için bir sandalye bulunuyordu. Sütunların birinden sabahları öğrencileri uyandırmak için çalınan bir çanın ipi sarkmaktaydı. Oğlanlardan birkaçı şimdiden birbiriyle tanışmıştı; alçak sesle, ürkek ve çekingen, birkaç bir şey konuştular uyumadan, çok geçmeden de sesleri kesildi. Ötekiler henüz birbirine yabancıydı, biraz mahzun ve ölü gibi suskun yatıyorlardı yataklarında. Uykuya dalanların derin derin soludukları duyuluyordu; arada biri uykusunda elini kolunu oynatıyor, yorgan hışırdıyordu. Henüz uyumayanların sesi soluğu hiç çıkmıyordu. Uzun bir süre uyku tutmadı, uyuyamadı Hans, oda arkadaşlarının nefes alıp verişlerini dinledi; bir süre sonra iki yatak ilerden tuhaf, korkulu bir ses geldi kulağına, biri yorganı başına çekmiş ağlıyordu; sanki uzaklardan kopup gelen bu hafif hıçkırık sesi,Hans’ı tuhaf biçimde heyecanlandırdı. Hans’ın evini özlediği söylenemezdi pek ama evdeki küçük sessiz odasını arıyor, ondan ayrı düştüğüne üzülüyordu; ayrıca, bilinmezliklerle dolu yeni ortam ve çevresindeki bir sürü yabancı içini belli belirsiz ürpertiyordu. Vakit henüz gece yansını bulmamışken yatakhanede uyumayan kalmamıştı. Yan yana dizilmiş yataklarda yatıyordu manastırın genç öğrencileri; yüzlerini çizgili yastıklara bastırmış, üzgün, hayata meydan okuyan, şen şakrak, ürkek ve çekingen oğlanlar; tümü de tatlı dinlencelere ve unutmalara yenik düşmüş.</p>

  <p>Eski sivri çatıların, kulelerin, çıkmaların, sivri payanda uçlarının, mazgal dişlerinin, gotik galerilerin ardında yükselen bir yanmayın Sarı soluk ışığı pervazlarda ve eşiklerde yansıyor, gotik pencerelerin ve Roman üslubundaki kapıların üzerine dökülüp saçılıyor, iç avludaki fıskıyeli havuzun kocaman görkemli çanağında soluk altın renkli titreşimler oluşturuyordu.</p>

  <p>Sarımsı birkaç parlak çizgi ve aydınlık birkaç leke Hellas isimli odanın üç penceresinden de içeri vurmuştu ve nasıl bir zamanlar manastırdaki rahiplerin düşlerine eşlik etmişlerse, şimdi de yataklarında uyuyan öğrencilerin düşleriyle aynı şeyi sürdürüyorlardı.</p>

  <p>Ertesi gün konferans salonunda yapılan bir törenle öğrenciler resmen okula kabul edildi. Frak giymiş öğretmenler salonda dikiliyordu; derken başöğretmen bir konuşma yaptı. Öğrenciler düşünceli yüzlerle sandalyelerinde iki büklüm oturuyor, arada bir arkalarda oturan anne ve babalarına başlarını çevirip yan gözle bakmaya çalışıyorlardı. Anneler derin düşünceler içinde gülümseyerek gözlerini oğullarının üzerinden ayırmıyor, babalar ise dimdik oturmuş başöğretmenin konuşmasını izliyor, vakur ve kararlı bir görünüm sergiliyorlardı. Gururla, övünçle ve güzel umutlarla göğüsleri kabarıyor, bugün kendi çocuğunu maddi çıkar uğruna elden çıkardığı hiçbirinin aklına gelmiyordu.</p>

  <p>Konuşmanın sonunda, adları okunan öğrenciler tek tek kalkıp öne çıktı, başöğretmen ellerini sıktı her birinin, resmen öğrenciliğe kabul edilip okul yaşamına uyum sağlamakla yükümlü kılındılar; doğru yoldan şaşmamak koşuluyla her birinin geleceği devlet baba tarafından güvence altına alınıyordu. Bu güvence karşılığında ödenecek ücreti ise ne salondaki oğlanların düşündüğü vardı, ne de babalarının.</p>

  <p>Ayrılış saati gelip çattığında anne ve babalarıyla vedalaşmaları, oğlanlar için kabul töreninden daha ciddi ve duygulandırıcıydı. Anne ve babaların bir bölümü yaya, bir bölümü posta arabasıyla, bir bölümü de o aceleyle yakalanmış rastgele bir araçla manastırdan ayrılarak oğullarını geride bırakıp gözden kayboldu. Yumuşak eylül havasında mendiller sallandı uzun uzun, sonunda evlerine dönen anne ve babaları orman yuttu, oğullar da suskun ve düşünceli yüzlerle manastıra döndü.</p>

  <p>“Evet, saygıdeğer anne ve babalarınız da gitti artık,” dedi görevli.</p>

  <p>Bunun üzerine, birbirini süzüp tanışmalar başladı oğlanlar arasında, ilkin aynı odada kalanlar birbiriyle tanıştı. Mürekkep hokkalarına mürekkep, gaz lambalarına gaz dolduruldu, kitap ve defterlere çekidüzen verildi, yeni mekânlar içinde yerleşilmeye çalışıldı. Meraklı gözlerle birbirini incelemeye başladı herkes, birbiriyle söyleyişe koyuldu, nereden geldiğini, şimdiye kadar hangi okullarda okuduğunu sordu birbirine. Hepsini fena halde terletmiş giriş sınavını da anımsadılar hep birlikte. Odadaki masalardan kiminin çevresinde gruplar oluştu, boşboğazlıklar başladı, çın çın kahkahalar tüm ürkeklikleri yenerek yükseldi yer yer; akşam olduğunda manastırın yeni sakinleri bir deniz yolculuğunda aynı gemide seyahat etmiş yolculara oranla çok daha yakından tanımıştı birbirini.</p>

  <p>Hans’la Hellas odasında kalan dokuz arkadaştan dördü kişilik sahibi oğlanlardı, kalanı az çok vasat kimselerdi. Bir kere Otto Hastner vardı; babası Stuttgart’ta profesör olan, sakin ve kendinden emin biriydi; davranışları kusursuz, geniş omuzlu, boylu poslu bir oğlandı; iyi giyiniyor, sağlam ve düzgün hareketleriyle odadakileri etkiliyordu.</p>

  <p>Sonra şu Karl Hamel, Alp bölgesindeki küçük bir köy muhtarının oğlu! Öyle bir solukta anlaşılacak biri değildi, çelişkilerle doluydu çünkü, görünürdeki miskinliğinden seyrek olarak sıyrılıp çıkıyor ve böyle zamanlarda tutkulu, taşkın ve zorba birine dönüşüyordu. Ne var ki, çok geçmeden yine kendi kabuğuna çekiliyor, çevresini gözlemleyen sessiz biri midir, yoksa sadece sinsi bir oğlan mıdır, anlaşılamıyordu pek.</p>

  <p>O kadar çelişkili sayılmasa bile Hellas’ta kalanlar arasında dikkati çekenlerden biri de Kara Ormanlı Hermann Heilner’di; şiir yazdığı ve edebiyata meraklı olduğu daha ilk günden anlaşılmıştı. Söylendiğine göre, giriş sınavında kompozisyon ödevini vezinli kafiyeli olarak kaleme almıştı. Çok konuşan, konuşurken coşan biriydi, güzel bir kemanı vardı, neredeyse göründüğü gibi bir oğlandı, gençliğe özgü henüz olgunlaşmamış bir duygusallık ve uçarılık başlıca mizaç özelliğiydi. Ne var ki, dışardan pek kolay fark edilmeyecek derin bir şeyleri de barındırıyordu ruhunda. Gerek bedensel gerek ruhsal bakımdan yaşının üzerinde geliştiği söylenebilirdi. Şimdiden kendine özgü yollarda yürümeye başlamıştı, böylelikle ilerde izleyeceği yolun bir provasını yapar gibiydi.</p>

  <p>Ama Hellas’taki oğlanların en antikası Emil Lucius’ tu kuşkusuz; kapalı kutuydu Lucius, saman sarısı saçları vardı, yaşlı bir köylü gibi metin, çalışkan ve kara kuru biriydi. Boyu posu ve yüz hatları bakımından henüz gelişim sürecini yaşamasına karşın insanda bir yeniyetme izlenimini bırakmıyor, tüm gelişim evrelerini geride bırakmış erişkin bir insan görünümünü sergiliyordu. Daha ilk gün, ötekiler can sıkıntısından gevezelik edip yeni çevreye alışmaya uğraşırlarken, Lucius sakin sakin oturup kulaklarını başparmaklarıyla tıkamış, bir gramer kitabına dalarak sanki geçmişte kaybedilmiş yılların acısını çıkarmak ister gibi harıl harıl çalışmaya koyulmuştu.</p>

  <p>Bu sessiz antika oğlanın ne mal olduğu ancak yavaş yavaş öğrenilebilmiş, cimrinin ve bencilin teki diye nitelenebileceği bu kötü huylarda işi mükemmelliğe vardırmasıyla çevresindekilerde saygınlık uyandırdığı ya da en azından bir hoşgörü havası yarattığı sonradan anlaşılabilmişti. Tutumlulukta ve kendine çıkar sağlamada geliştirdiği şeytanca yöntemin incelikleri ancak zamanla gün ışığına çıkarak herkesi şaşırtmıştı. Sabahları erkenden yataktan kalkıldığında, Lucius ya herkesten önce ya herkesten sonra tuvalete gidiyordu; bundan da amacı bir başkasının havlusunu, hatta belki sabununu kullanabilmek, kendisininkileri ise kollayıp esirgemekti. Böylelikle kendi havlusunun iki hafta, hatta daha uzun süre temiz kalmasını sağlıyordu. Oysa havluların haftada bir değiştirilmesi gerekmekteydi, her pazartesi öğleden önce başgözetmen bunun yapılıp yapılmadığını denetliyordu. Lucius da pazartesi oldu mu erkenden tuvalete gidiyor, üzerinde kendi numarası yazılı çengele yeni bir havlu götürüp asıyordu; ama öğle teneffüsünde gidip aldığı havluyu güzel güzel katlayıp yine dolabına yerleştiriyor, onun yerine temiz tutmaya çalıştığı eski havluyu götürüp asıyordu. Kendi sabunu sertti, çabuk tükenmeyerek aylarca dayanıyordu. Ne var ki, bütün bunlara bakılarak üstüne başına dikkat etmeyen, kendini koyvermiş biri olduğu söylenemezdi Lucius’un, eli yüzü, üstü başı her zaman temizdi; sarışın seyrek saçlarını özenle tarayıp tepeden ikiye ayırıyor, çamaşır ve giysilerine elden gelen titizliği gösteriyordu.</p>

  <p>Tuvaletten sonra kahvaltı salonuna inilmekteydi; kahvaltı da bir fincan kahveyle bir tek şeker ve çörekten oluşuyordu. Öğrencilerden pek çoğu yeterli görmüyordu bunu; sekiz saatlik uykunun ardından gençlerin sabahleyin yataktan kalkınca duydukları açlık normalde hiç de azımsanacak gibi değildir kuşkusuz. Gelgelelim, Lucius durumundan şikâyetçi değildi; kahvaltıda verilen bir tanecik şekeri boğazından kesip biriktiriyor, biriktirdiği şekerleri her zaman okutacak kimseler bularak, ikisini bir feniğe elden çıkarıyor ya da yirmi beş tanesini bir defterle değiştiriyordu. Akşamları kendi lambasındaki gazyağını harcamamak için başkalarının lambalarının ışığından yararlanarak ders çalışmakta hiç sakınca görmediğini bilmem söylemeye gerek var mı? Oysa yoksul bir ailenin çocuğu değildi Lucius, çok rahat yaşam koşullarında büyümüştü. Zaten öyledir hep, fakir insanların çocukları arasında parasını idareli kullanıp tutumlu davrananına seyrek rastlanır, yoksul ailelerin çocuklarının ellerinde gereksinimlerini karşılamaya yetecek kadar para vardır ancak, bir kenara ayırıp biriktirecek kadar paraları hiçbir zaman olmaz.</p>

  <p>Ne var ki, Lucius yalnızca maddi değerler, elle tutulup gözle görülür nesneler konusunda bir çıkarcılıkla yetinmeyerek manevi alanda da fırsat düştü mü kendine çıkar sağlamayı iş edinmişti. Bu konuda o kadar akıllıydı ki, ele geçireceği tüm manevi servetlerin ancak görece değer taşıdığını hiç aklından çıkarmıyordu. Bu yüzden, yalnızca ileriki bir sınavda semeresini alabileceği derslere hakkını vererek çalışıyor, ötekiler üzerinde fazla durmayarak ortalama bir notla işi idare etmeye bakıyordu. Ne kadar bilgi edinip ne kadar başarılı olduğunu öğrenci arkadaşlarının başarılarıyla karşılaştırarak ölçüyordu. İki kat fazla şeyi bilip de sınıfta ikinci olmaktansa, yarısı kadar bilgiyle birinci olmak yeğleyeceği bir şeydi kuşkusuz. Dolayısıyla, arkadaşlarının vakit geçirmek için türlü yollara başvurduğu, oyun oynayıp kitap okuduğu akşamlarda onun sessiz sedasız oturup ders çalıştığı görülüyordu. Oda arkadaşlarının gürültüsü patırtısı hiç rahatsız etmiyordu kendisini, hatta bazen başını çevirip her türlü kıskançlıktan uzak, adeta memnun gözlerle onlara bakıyor, hiç kıskançlık duymuyor, hatta bu durum hoşuna gidiyordu. Öyle ya, arkadaşları da kendisi gibi oturup ders çalışsa, kendi çalışmalarından istediği sonucu alamayacağı kesindi.</p>

  <p>Bütün bu kurnazlık ve numaralarından ötürü kimsenin çalışkan ve açgözlü Lucius’a kızıp içerlediği yoktu. Ama işi aşırılığa vardıran, çıkarına aşırı düşkün herkes gibi Lucius da çok geçmeden aptalca bir işe kalkıştı, manastırdaki bütün derslerin parasız olmasından yararlanmak gibi bir hevese kapıldı ve keman dersi almak için idareye başvurdu. Hani önceden bu konuda az buçuk bir hazırlığı, biraz kulağı ve yeteneği olsa ya da müzikten hoşlanıp zevk alsa neyse! Keman çalmanın da nihayet Latince ve matematik gibi öğrenilebileceğini düşünmüştü Lucius; müziğin ilerde insana yarar sağlayacağını, onu toplum içinde sevilip aranan biri yapacağını sağdan soldan işitmişti. En azından böyle bir girişim onu hiç masrafa sokmayacaktı, çünkü okul idaresi keman dersi alacaklara okuldaki kemanlardan birini veriyordu.</p>

  <p>Lucius gelip keman dersi almak istediğini söylediğinde, müzik öğretmeni Haas beyninden vurulmuşa döndü; çünkü Lucius’u solfej derslerinden tanıyordu, bu derslerdeki beceriksizliği çok arkadaşını ne kadar eğlendirmiş, zevkten kırıp geçirmişse, Öğretmen Haas’ı o kadar canından bezdirmişti. Dolayısıyla, Lucius’u kapıldığı sevdadan vazgeçirmeye uğraştı ama yanlış kapı çalmıştı. Lucius nazik ve mazlum bir biçimde gülümseyip alçakgönüllü bir tavırla keman dersi almanın, kendisine okul yönetimince tanınmış haklardan biri olduğuna dikkatini çekti öğretmeninin, içinde müziğe karşı sökülüp atılamayacak bir tutkunun varlığından söz etti. Bunun üzerine, ister istemez manastırda egzersiz için ayrılmış kemanların en kötülerinden biri tutuşturuldu eline. Lucius haftada iki kez keman dersi alıyor ve her gün yarım saat egzersiz yapıyordu. Ne var ki, Lucius’un oda arkadaşları ilk ve son egzersiz olması gerektiği üzerinde direttiler, bu lanet olası cıyaklamalara daha fazla kazanamayacaklarını açıkladılar. Bunun üzerine Lucius, elinde keman, manastır içinde sürekli dolanıp durdu, egzersiz için kuytu köşeler aradı kendine; bu yerlerden kopup gelen cızırtı ve cıyaklamalarla karışık acayip sesler çevre sakinlerine korkulu anlar yaşattı. Şair öğrenci Heilner’in dediğine göre, bu eski keman sanki gördüğü işkencenin acısıyla bütün kurt deliklerinden çıkardığı seslerle bu eza ve cefaya bir an önce son verilmesi için yalvarmaktaydı. Öğrencisinde herhangi bir ilerleme göremeyen çilekeş müzik öğretmeni Herr Haas sonunda kızıp sinirlenmeye, Lucius’a kaba davranmaya başlamıştı. Lucius, giderek daha büyük bir umutsuzlukla egzersizlerini sürdürüyor, o zamana kadarki kendinden memnun bezirgân yüzünü giderek tasa ve kaygıyla örülmüş kırışıklar kaplıyordu. Tam bir trajediydi durum, çünkü sonunda öğretmen kendisini müzik yeteneğinden düpedüz yoksun biri diye niteleyip bundan böyle keman dersi vermeye yanaşmayınca, bu kez müzik delisi Lucius kemanı bırakıp piyanoya yönelmiş, piyanoyla da uzun zaman cebelleşmiş, olumlu bir sonuç alamadan aylarca çabalayıp durmuş, nihayet bütün direncini yitirip bu işten sessiz sedasız vazgeçmişti. Ne var ki, ilerki yıllarda müzikten söz açılmayagörsün, kendisinin de bir zamanlar hem piyano hem keman çaldığını, ancak kimi koşulların zoruyla bu sanatlardan yavaş yavaş el çektiğini çevresindekilere sezdirmekten geri durmamıştı.</p>

  <p>Böylece Hellas odasındakiler aralarındaki bu antika arkadaşlarıyla sık sık eğlenme fırsatı yakalıyorlardı, çünkü edebiyat meraklısı Heilner de birtakım komik sahneler sergilemekten geri kalmıyordu. Kari Hamel onunla bununla alay etmekte, zeki bir gözlemci rolünü oynamaktaydı. Ötekilerden bir yaş daha büyüktü, bu da ona belli bir üstünlük sağlıyordu ama saygın bir kişi aşamasına da yükselemiyordu bir türlü; kaprisli bir çocuktu örneğin, haftada bir fizik gücünü bir kavga dövüşte sınama gereksinimi duyuyor, böyle zamanlarda da vahşi, neredeyse acımasız biri olup çıkıyordu.</p>

  <p>Hans çevresinde olup bitenleri hayretle izliyor, efendi ve sakin bir çocuk olarak kendi yolunda yürüyüp gidiyordu. Çalışkandı, hatta neredeyse Lucius kadar çalışkan biri olduğu söylenebilirdi ve bu haliyle Heilner dışında bütün oda arkadaşlarının saygısını kazanmıştı. Heilner, o dâhiyane kayıtsızlığı ve uçarılığı kendine bayrak yapmıştı, zaman zaman Hans’a inek diyerek onunla alay edip eğleniyordu. Kısacası, gelişim sürecinin en hızlı dönemini yaşayan öğrencilerin tümü genel olarak birbirleriyle iyice kaynaşmıştı; tabii bu, akşamları yatakhanede sık sık kavga çıkmasını önlemiyordu. Çünkü herkes kendini büyümüş hissetmek, bilimsel ağırbaşlılığa özen gösterip davranışlarına çekidüzen vererek öğretmenlerin henüz alışılmamış “siz” hitabına hak kazanmak için elden gelen çabayı harcıyor, üniversiteye yeni başlayan bir öğrencinin liselilere baktığı gibi, kısa süre önce ayrıldıkları Latince okuluna yukardan ve acıyarak bakıyorlardı ama zaman zaman bu yapay ağırbaşlılığın gerisinden tüm doğallığıyla çocuksu bir haşarılık ve muziplik kopup geliyor, kendini unutturmak istemiyordu. Böyle zamanlarda yatakhane ayak patırtısıyla sarsılıyor, çocuklara özgü sunturlu sövgülerle çın çın ötüyordu.</p>

  <p>Böyle bir okulda müdürlük ya da hocalık yapan biri için bir arada geçirilen ilk haftalardan sonra çocukların nasıl kimyasal bir reaksiyondaki karışımlara benzediğini gözlemlemek öğretici, aynı zamanda şahane bir şeydi kuşkusuz: Boşlukta süzülen bulutlar ve yumaklar bir araya gelip topaklar oluşturuyor, sonra bunlar yeniden çözülüp dağılıyor, yeniden şekilleniyor, en sonunda bir dizi katı oluşumlara dönüşüyordu. İlk ürkekliğin ve çekingenliğin atlatılmasından, herkesin birbirini yeterince tanımasından sonra bir dalgalanma, karşılıklı bir arayıştır başlıyor, bir araya gelip gruplar oluşturuluyor, dostluklar arkadaşlıklar kuruluyor, sempati ve antipati duyguları açığa vuruluyordu. Birbirlerinin hemşehrisi öğrencilerin ve eski okul arkadaşlarının kendi aralarında gruplar oluşturması seyrek rastlanan bir olaydı; gençlerin çoğu kendilerine yeni tanışlar arıyor, kentliler köylü çocuklarını, ülkenin yüksek kesiminden gelenler alt kesimden gelenleri kendilerine arkadaş ediniyor, herkes gizli bir dürtüye uyarak bir çeşitlilik arayışı içinde sürüklenip kendini bütünlemenin yollarını arıyordu. Bu gencecik yaratıklar kararsız, duraksayarak, el yordamıyla birbirlerine yöneliyor, bir eşitlik bilincinin yanı sıra kimi öğrencilerde kendini başkalarından soyutlama eğilimi sesini duyuruyor, kimilerinde ilk kez bir kişilik oluşturma dürtüsü çocuksu uykulardan uyanıp gözlerini açarak, filizlenip yeşermeye başlıyordu. Sevgi ve kıskançlıktan kaynaklanan dile gelmeyecek küçük sahneler sergileniyor, sevgiler büyüyüp dostluklara, nefretler büyüyüp amansız ve inatçı düşmanlıklara dönüşüyor, bazen samimi ilişkiler ve arkadaşlarla yapılan gezilerle, bazen de kıyasıya güreş ve yumruklaşmalarla sonuçlanıyordu.</p>

  <p>Dışardan bakıldığında, Hans bütün bunların uzağında tutuyordu kendini; Karl Hamel’in büyük bir coşkuyla, kendisine açık seçik yönelttiği dostluk önerisini ürküp geri çevirmişti. Hemen ardından da Hamel, Sparta odasında kalanlardan biriyle dost olmuş, Hans da yalnız kalmıştı. İçindeki güçlü bir duygu, o mutlu dostluk ülkesini özlem dolu renklerle ufka çizip onu bu ülkeye doğru sürüklüyor, ne var ki, bir çekingenlik bu ülkeye doğru yola çıkmaktan kendisini alıkoyuyordu. Annesiz geçen o asık suratlı çocukluk yıllarında Hans’ın başkalarına sevgi ve dostlukla yaklaşma yeteneği körelmişti. Özellikle kendi dışında geçen coşku ve heyecan dolu bütün olaylar karşısında bir dehşet duygusuna kapılıyor, çocuksu gururu ve ruhundaki o tatsız hırs başkalarıyla dostluklar kurmasını engelliyordu. Hani Lucius gibi değildi; gerçekten bir şeyler öğrenmeye çalışıyor ama o da Lucius gibi kendisini ders çalışmaktan alıkoyacak tüm etkinliklerden uzak durmaya gayret ediyordu. Dolayısıyla, vaktini masa başında oturup harıl harıl ders çalışmakla geçiriyor, öte yandan başkalarını kendi aralarında kurdukları dostlukların zevkini çıkarırken gördükçe özlem ve kıskançlık duygularıyla yanıp kavruluyordu. Karl Hamel aradığı gibi biri değildi, bir başkası çıkıp gelse de onu var gücüyle kendisinden yana çekse, onunla dost olmak istese, seve seve uyardı bu isteğe. Ürkek ve mahcup bir kız gibi oturmuş, biri çıkıp gelse ve onu alıp götürse diye bekliyordu, ondan daha güçlü biri, ondan daha cesur, onu önüne katıp götürecek, mutlu olmaya zorlayacak biri.</p>

  <p>Bütün bu olaylardan ayrı olarak dersler, özellikle İbranice dersi herkesi fazlasıyla uğraştırdığından, Maulbronn’un yeni sakinleri için ilk zamanlar göz açıp kapamadan geçmişti. Manastırı çevreleyen çok sayıdaki göl ve havuzda solgun sonbahar göğünün, yaprakları giderek sararan dişbudakların, huş ağaçlarının ve meşelerin, ayrıca uzun alacakaranlıkların yansıdığı görülüyor, kış öncesi temizliği canım ormanları iniltilerin ya da coşku dolu seslerin eşliğinde kırıp geçiriyordu. Şimdiden birkaç kez hafiften kırağı düşmüştü.</p>

  <p>Kendine denk bir dost arama çabaları sonuç vermeyen şair Hermann Heilner her gün boş saatlerini ormanda tek başına dolaşmakla geçiriyor, daha çok kahverengi sularıyla hüzünlü bir havaya bürünen Waldsee’ye gidiyordu; gölün çevresini sazlıklar kuşatmakta, üzerini kuruyup sararmış yapraklarıyla ağaçların dorukları örtmekteydi. Hüzün dolu bu güzelim orman köşesi romantik ruhlu Heilner’i büyük bir güçle kendine çekiyordu. Burada elinde değnek, düşlere gömülmüş, durgun sularda halkalar çizen, Lenau’nun sazlıklar üstüne yazdığı şiirleri okuyan Heilner, kıyıdaki güdük otlara uzanarak ölüm ve yok oluşun o güzsü temasına ilişkin düşüncelere dalıyor, ağaçlardan dökülen yapraklarla ağaçların çıplak doruklarında hışırtılı seslerin oluşturduğu melankolik nağmeler onun bu düşüncelerine eşlik ediyordu. Arada bir cebinden siyah kaplı küçük bir defter çıkarıp kurşunkalemle şiirler çiziktiriyordu içine.</p>

  <p>Ekim sonlarında yarı aydınlık bir öğle saatinde tek başına gezmeye çıkan Hans, bir rastlantı sonucu onun bulunduğu yere geldi. Küçük seddin tahta köprüsü üzerinde oturan şair ruhlu Heilner’in küçük defterciği yine kucağındaydı, ucu sivriltilmiş kurşunkalemi ağzında, düşüncelere dalmıştı. Yanı başında açılmış bir kitap duruyordu. Hans usulcacık yaklaştı.</p>

  <p>“Günaydın Heilner! Ne yapıyorsun burada?”</p>

  <p>“Homeros okuyorum. Ya sen? Sen ne arıyorsun burada?”</p>

  <p>“Homeros okuduğun doğru değil. Biliyorum ben ne yaptığını.”</p>

  <p>“Ya?”</p>

  <p>“Tabii biliyorum. Şiir yazıyorsun.”</p>

  <p>“Yok canım?”</p>

  <p>“Yemin ederim ki öyle.”</p>

  <p>“Otursana şöyle bakayım!”</p>

  <p>Hans, Heilner’in yanı başına tahta köprünün üzerine çöktü, ayaklarını suya sarkıttı, şurada ya da buradaki kahverengi bir yaprağın sakin, serin havada döne döne yukarıdan inip usulcacık suyun kahverengimsi yüzeyine düşüşünü izledi.</p>

  <p>“Burası insanın içini karartıyor,” dedi Hans.</p>

  <p>“Öyle.”</p>

  <p>İkisi de arkaüstü köprünün üzerine uzanıp böyle boylu boyunca yatarken güz mevsiminin kucakladığı çevrede topu topu birkaç ağaç doruğu görülebiliyor ama usulca süzülüp giden bulut adacıklarıyla açık mavi bir gökyüzü uzanıyordu başlarının üzerinde.</p>

  <p>Keyifle bulutları seyre dalmış Hans, “Ne güzel bulutlar, değil mi!” dedi.</p>

  <p>“Evet, öyle,” diyerek göğüs geçirdi Heilner. “Keşke biz de bir bulut olsaydık!”</p>

  <p>“Ne yapardık o zaman?”</p>

  <p>“Gökyüzünde yelken açıp dolaşırdık, ormanların, köylerin, kentlerin ve çeşitli ülkelerin Üzerlerinden geçerdik, güzelim gemiler gibi tıpkı. Hiç gemi gördün mü sen?”&nbsp;</p>

  <p>“Hayır. Ya sen?”</p>

  <p>“Tabii gördüm. Aman Tanrım, senin böyle şeylerden de hiç anladığın yok, Hans. İşin gücün ders çalışmak, herkesten öne geçmek. İneklemekten başka şey bilmiyorsun.”</p>

  <p>“Yani bana bir inek gözüyle mi bakıyorsun?”</p>

  <p>“Hayır, demek istediğim o değildi.”</p>

  <p>“Senin sandığın kadar kafasız değilim. Ama sen bana yine şu gemileri anlat!”</p>

  <p>Heilner yattığı yerde döndü, az kalsın suya yuvarlanıyordu. Yüzükoyun yatıyordu şimdi; çenesini avuçlarına gömmüş, dirseklerini köprünün tahta zeminine dayamıştı.</p>

  <p>“Ren Nehri’nde böyle gemiler gördüm ben,” diye sürdürdü konuşmasını. “Tatildeyken. Bir defasında pazardı, orkestra da vardı gemide, geceydi, renk renk fenerler asılmıştı dört bir yana. Geminin ışıkları suda yansıyordu; müzik eşliğinde gemiyle ırmaktan aşağı yol alıyorduk. Ren şarabı içtik. Kızlar bembeyaz giysiler giymişti.”</p>

  <p>Hans dinledi dinledi ama bir yanıt vermedi, gözlerini yummuştu, geminin yaz gecesinde müzikle, kırmızı ışıklar ve beyazlar giyinmiş kızlarla ırmakta yol aldığını görür gibiydi. Heilner devam etti:</p>

  <p>“Evet işte, bizim buraya benzemiyordu hiç. Burada böyle şeylerden kim anlar ki! Bir alay sünepe, işe yaramaz adam. Ders çalışacağım diye helak eder, yer bitirirler kendilerini. İbranice alfabeden daha üstün şey tanımazlar. Hani sen de onlardan geri kalmazsın ya!”</p>

  <p>Hans sesini çıkarmadı. Ne acayip bir çocuktu şu Heilner! Romantik biri, bir şair! Şimdiye kadar onun davranışlarına şaşmaktan kendini alamamıştı. Herkesin de gördüğü gibi, kendini vererek ders çalıştığı pek yoktu Heilner’in, öyleyken çok şey biliyor, sorulan sorulara akıllıca cevaplar veriyor ama yine de kafasındaki bilgileri küçümsüyordu.</p>

  <p>Alaylı alaylı konuşmasını sürdürerek: “Örneğin, sanki <i>Odysseia</i> bir yemek kitabıymış gibi okuyoruz Homeros’ u,” diye ekledi Heilner. “Koca bir derste topu topu iki dize; ardından geviş getirir gibi kelime kelime tekrarlıyoruz bunları, inceliyor irdeliyoruz, sonunda tiksinti geliyor insana, kusacak gibi oluyor. Ders bitince de her zaman şu sözleri işitiyorsun: ‘Görüyorsunuz, şair nasıl bir incelikle kullanmış’ ya da ‘işte yine sanatsal yaratma eylemindeki gize bir göz atmış bulunuyorsunuz.’ Edatlara, takılara ve geniş zaman kipine bir garnitür gibi değiniliyor yalnızca, bunların seline kapılıp boğulmaktan kaçınılıyor adeta. Homeros, böyle okunacağına hiç okunmasın daha iyi. Hem bu eski Yunanca şeylerden bize ne ki? Aramızdan biri çıkıp da bir Yunanlı gibi yaşayayım dese, okuldan hemen kapı dışarı edilir. Oysa kaldığımız odanın ismi Hellas. İnsanla alay etmek değil de nedir bu! Odamıza ne diye ‘kâğıt sepeti’ denmemiş sanki ya da ‘köle kafesi’, olmadı ‘silindir şapka’? Bütün bu klasik isimlerin hepsi dalavere.”</p>

  <p>Heilner, bu sözlerin ardından bir tükürük attı havaya. Hans, “Bak ne diyeceğim, daha önce de şiir yazmış mıydın?” diye sordu.</p>

  <p>“Evet, yazdım.”</p>

  <p>“Ne hakkında peki?”</p>

  <p>“Burası, göl ve sonbahar hakkında.”</p>

  <p>“Yazdıklarını gösterir misin bana?”</p>

  <p>“Olmaz, bitmedi henüz.”</p>

  <p>“Bitince?”</p>

  <p>“Eh, o zaman gösteririm.”</p>

  <p>Kalkıp manastıra dönmek üzere yavaş yavaş yürümeye başladılar. Ama kilisenin avlusunun önünden geçiyorlardı ki, “Daha önce hiç dikkatini çekti mi, ne güzel şeyler bunlar,” dedi Heilner. “Avlular, kemerli pencereler, kemerli revaklar, yemekhaneler, gotik ve Roman üslubunda, hepsi çok gösterişli ve gerçek birer sanat harikası. Peki, kimin için bu büyüleyici güzellik? İlerde rahip olacak bir avuç oğlan için. Eh, devletin parası var nasıl olsa.”</p>

  <p>Hans o gün bütün öğle sonrasını Heilner’i düşünmekle geçirdi. Nasıl biriydi şu Heilner? Hans’ın bildiği bütün üzüntü, tasa ve istekler ona tümüyle yabancıydı, kendine özgü düşünceleri vardı kafasında, kendi sözcükleri vardı; daha sıcak, daha özgür bir yaşam sürüyor, tuhaf acılar çekiyor, adeta tüm çevresini küçümsüyordu. Eski sütunların ve duvarlardaki güzelliklerin dilinden anlıyordu. Ayrıca, gizemli bir sanatla uğraşıyor, ruhundakileri yazdığı şiirlere döküyor, hayal gücüne dayanarak kendisine başkalarınkinden ayrı, yapay bir dirimselliği içeren bir yaşam kuruyordu. Yerinde duramayan, ele avuca sığmaz bir oğlandı, bir tek günde Hans’ın koca bir yılda yaptığından daha çok espri yapıyordu. Melankolik biriydi, yabancı ve alışılmamış nefis bir nesneymiş gibi içindeki hüznün tadını çıkarmaya bakıyordu adeta.</p>

  <p>Daha aynı günün akşamı Heilner bütün oda sakinlerine o renkli ve acayip karakterinden bir örnek sundu. Oda arkadaşlarından Otto Wenger adında farfaracı, sıradan bir oğlan Heilner’le tartışmaya girişti. Bu sıradan oğlan karşısında Heilner bir süre serinkanlılığını korudu, alttan almaya, şakaya vurmaya çalıştı ama derken kendini tutamayarak karşısındakine bir tokat patlattı. Hemen iki rakip fırtına gibi birbirine girdiler, adeta çözülmez bir yumak oluşturdular, inatla direndiler, dümensiz bir gemi gibi kesik kesik hamlelerle daireler çizerek, çırpınmalar ve sarsılmalarla odanın içinde sağa sola sürüklenip duvarlar boyunca ilerlediler, sandalyelerin üzerlerinden aştılar, yerlerde süründüler, bir şey söylemeksizin, hızlı hızlı soluyarak, ağızlarından salyalar akıp köpükler saçılarak. Odadakiler endişeli yüzlerle kavgayı izliyordu; yumak olmuş iki rakipten uzak durmaya çalışıyor, ayaklarını kollayıp masa ve sandalyelere zarar gelmemesine dikkat ediyor, neşeyle karışık bir merakla işin nasıl sonuçlanacağını bekliyorlardı. Birkaç dakika sonra Heilner güç bela doğrulup kalktı, soluk soluğa oracıkta dikildi. Yara bere içindeydi her tarafı, gözleri kızarıp gömleğinin yakası yırtılmış, pantolonunun dizleri açılmıştı. Birden rakibi yeniden üzerine saldırmaya kalktı ama kollarını kavuşturmuş olduğu yerde kımıldamadan duran Heilner ‘ yukardan bir edayla, “Ben yokum artık, sen istersen gel vur!” diye konuştu. Otto Wenger de söylene söylene odadan çıkıp gitti. Heilner çalışma masasına yaslandı, ayaklı lambasının düğmesini çevirdi, ellerini pantolonunun ceplerine soktu, bir şey hatırlamaya çalışıyor gibiydi. Ansızın yaşlar boşandı gözlerinden, boncuk boncuk yaşlar birbirini kovaladı, ağladıkça ağladı, ağladıkça ağladı. Görülmüş şey değildi hani, çünkü ağlamak rahip okulundaki bir öğrencinin yapabileceği en utanılacak şeydi. Üstelik Heilner ağladığını gizlemeye çalışmıyordu. Odadan çıkıp gideyim demiyor, hiç istifini bozmadan oracıkta öylece dikiliyordu; sararmış yüzünü lambadan yana döndürmüştü; gözlerinden akan yaşları silmeye çalışmıyor, ellerini pantolonunun ceplerinden çıkarmıyordu bile. Odadakiler Heilner’in etrafını sarmış, merak ve kızgınlıkla kendisine bakıyorlardı. Sonunda içlerinden Hartner öne çıkıp dikildi karşısına, “Baksana Heilner, hiç utanma yok mu sende!” dedi.</p>

  <p>Ağlamakta olan Heilner gözlerini ağır ağır çevresinde gezdirdi, az önce derin bir uykudan uyanmıştı sanki.</p>

  <p>“Utanmak mı? Sizden mi utanacağım?” diye yanıtladı. Ardından da sesini yükselterek küçümser bir edayla, “Hayır, dostum, hayır!” diye ekledi.</p>

  <p>Sonra yüzündeki yaşları kuruladı, içerlemiş gülümsedi, lambasını söndürüp çıktı odadan.</p>

  <p>Bu sırada Hans yerinden ayrılmamış, sadece korkup şaşırarak göz ucuyla Heilner’i izlemişti. Aradan on beş dakika kadar bir süre geçtikten sonradır ki, Heilner’in peşinden gitmeyi göze alabildi. Onu buz gibi karanlık yatakhanede pencere nişlerinin birinde otururken buldu; hiç kımıldamıyordu Heilner, gözlerini iç avluyu çevreleyen revaklara dikmişti. Arkadan bakıldığında omuzları ve kesin kenar çizgileriyle ince uzun kafası kendine özgü bir ağırbaşlılığı sergiliyor, insanda çocuksu denemeyecek bir izlenim uyandırıyordu. Hans’ın yaklaşıp pencerenin yanı başında dikildiğini fark etmişti ama oralı olmadı. Ancak bir süre sonra başını çevirmeden kısık bir sesle sordu:</p>

  <p>“Ne var?”</p>

  <p>“Benim,” dedi Hans ürkek ve çekingen.</p>

  <p>“Ne istiyorsun?”</p>

  <p>“Hiç.”</p>

  <p>“Ya? Öyleyse çek git!”</p>

  <p>Bu sözlerden incinmişti Hans, gerçekten de dönüp gidecek oldu. Ama bu kez Heilner bırakmadı.</p>

  <p>“Dur, gitme!” dedi sanki şaka yapmış gibi davranarak. “Ben öyle demek istememiştim.”</p>

  <p>Bunun üzerine iki dost gözlerini birbirlerinin yüzüne dikti; belki o anda birbirlerinin yüzüne ilk kez büyük bir dikkatle bakıyor, delikanlılara özgü pürüzsüz yüz hatlarının gerisinde kendi özellikleriyle ayrı bir yaşamın, kendilerine özgü ayrı bir ruhun saklı yattığını kavramaya çalışıyorlardı.</p>

  <p>Heilner kolunu usulcacık uzatıp Hans’ı omuzlarından yakaladı, kendine doğru çekti onu; yüzleri birbirine neredeyse değecek kadar yaklaştı. Heilner’in dudaklarını ansızın dudaklarında hisseden Hans irkildi, şaşırdı birden.</p>

  <p>Hiç alışık olmadığı bir bungunlukla yüreği çarpmaya başladı. Karanlık yatakhanede böyle baş başa bulunuşlarında ve bu ani öpücükte serüvensi bir hava esiyordu. Kendisi için yeni bir şeydi bu, belki netameli bir şey; kendilerini bir gören çıksaydı, bunun ne korkunç bir şey olacağı geldi aklına, çünkü ötekilerin bu öpücüğe, daha önce Heilner’in ağlamasından da gülünç ve yakışıksız bir gözle bakacaklarını kesinlikle seziyordu. Ağzını açıp bir şey söyleyecek gücü bulamadı, kan beynine sıçramıştı, yatakhaneden kaçıp gitse dünyalar kendisinin olacaktı.</p>

  <p>Söz konusu küçük sahneye tanık olan bir yetişkin belki içten içe zevk duyardı bundan, utangaç bir dostluk ilanından taşan o beceriksiz ve ürkek sevecenlik, ikisi de şirin, ikisi de gelecek adına umut vaat eden, henüz kısmen çocuk zarafetini içerip kısmen delikanlılık döneminin o çekingen, o güzel dikbaşlılığının üzerinde uçuştuğu bu iki ağırbaşlı küçük yüz, yüreğini kıvançla doldururdu.</p>

  <p>Okuldaki genç öğrenciler giderek birlikte yaşamaya alışmıştı. Herkes birbirini tanıyordu, herkes ötekiler hakkında belli bir bilgi ve fikir edinmiş, pek çok kişi bir-biriyle dost olmuştu. Öyle dostlar vardı ki, birlikte İbranice sözcükler öğreniyor, yine öyle dostlar vardı ki, bir araya gelip resim yapıyor, gezip tozuyor ya da Schiller’in eserlerini okuyorlardı. Latince’de iyi olup matematikte kötü olanlar, Latincesi kötü olup matematikte iyi olanlar bir araya gelmiş, ortak çalışmaların meyvelerini birlikte toplamak istiyorlardı. Öyle dostluklar da vardı ki, bir başka tür anlaşma ve mal ortaklığı temeline dayanıyordu. Örneğin, jambonu olduğu için pek çok kişinin imrenip kıskandığı oğlan, kendisini bütünleyecek kişiyi, sandığının dibi nefis elmalardan geçilmeyen Stammheimlı bir bahçıvanın oğlunda bulmuştu. Bir ara jambon yerken susamış, bahçıvanın oğlundan bir elma rica edip karşılığında ona bir parça jambon ikram etmişti. Sonra oturup konuşmaya başlamışlardı, ihtiyatla sürdürülen konuşmanın sonunda anlaşılmıştı ki, jambon bitince yerine hemen yenisi gelecekti, ayrıca elmaların sahibi oğlan da ilkbaharın ta ortalarına kadar babasının elma stokundan gerektikçe elma getirebileceğini açıklamıştı. Böylece her ikisi arasında sağlam bir dostluk kurulmuş, ideal nitelikteki daha bir coşkulu pek çok dostluğun zamanla yıkılıp gitmesine karşın, ikisi arasındaki dostluk uzun süre varlığını korumuştu.</p>

  <p>Ancak bir-iki kişi vardı ki, tek başına kalmıştı okulda; bunlardan biri de o vakitler doymak bilmez sanat aşkını bütün ateşiyle gönlünde yaşatan Lucius’tu.</p>

  <p>Birbirine uymayan dost çiftler de vardı öğrenciler arasında. İçlerinde en göze çarpanı da Hermann Heilner ile Hans Giebenrath’tı; kendisine hiçbir şeyi dert etmeyen savruk Heilner ile pek titiz Hans, biri şair, öbürü sınıfın çalışkan öğrencisi. Her ne kadar her ikisi de sınıfın zeki ve yetenekli kişileri arasında sayılıyorsa da, Heilner yarı şaka yarı ciddi dâhi diye niteleniyor, Hans ise örnek bir öğrenci diye gösteriliyordu. Ne var ki, kimse kendilerine ilişmiyordu, çünkü herkesi kendi dostluk ilişkisi yeterince meşgul ediyor, kimse başkalarının işine karışmak istemiyordu.</p>

  <p>Bu kişisel yakınlıklar ve dostluklar yüzünden okuldaki çalışmaların savsaklandığı da söylenemezdi. Hatta okul çalışmaları adeta bir müzik parçasındaki büyük cümleyi ve ritmi oluşturuyor, bunun yanı sıra Lucius’un müziği, Heilner’in şairliği, öğrenciler arasındaki bütün o anlaşma, tartışma ve zaman zaman baş gösteren boğuşmalar bir süs gibi tek başına eğlendirici öğeler olarak akıp gidiyordu. Hepsinden çok İbranice uğraştırıyordu öğrencileri. Yehova’nın o tuhaf eski dili, bu gevrek, kurumuş ama yine de gizemli bir derinliği kendisinde barındıran ağaç, öğrencilerin gözleri önünde yabancı ve bilmecemsi büyüyüp boy veriyor, acayip dal ve budaklarıyla dikkati çekiyor, tuhaf renk ve kokularla donanmış çiçekleri insanı şaşırtıyordu. Dalları, kovukları ve köklerinde tüyler ürpertici ya da güler yüzlü binlerce yıllık hayaletler yaşıyordu: akla gelmeyecek derecede korkunç ejderhalar, naif ve tatlı masallar, güzel yüzlü oğlanlar, sessiz bakışlı kızlar ya da çaçaron kadınlar, ayrıca buruş buruş, ağırbaşlı ve kara kuru yüzlerce yaşlı insan. Luther’in Tevrat’ında insana uzak hayal gibi gelen yaratıklar şimdi gerçek ve hoyrat Tevrat dilinde kanlanıp canlanıyor, seslerini duyuruyor, modası geçmiş hantal ama diretken ve korkutucu bir yaşam kılığında boy gösteriyordu. En azından her gün, her saat Pentateuch’a<a href="../Text/dipnot.xhtml#Footnote05" id="Feedback05"><sup>[5]</sup></a> lanetler savuran Heilner’ e böyle geliyor ama yine de söz konusu metinlerde bütün sözcükleri bilip hiç okuma hatası yapmayan pek çok sabırlı öğrencilerden daha fazla ruh, daha fazla canlılık buluyordu.</p>

  <p>Oysa ne kadar değişikti <i>İncil</i> burada her şey daha narin, aydınlık ve daha içtendi; İncil’in dilinde o kadar eskilik, derinlik ve zenginlik olmamasına karşın taze, coşkulu, ayrıca düşsel bir hava vardı.</p>

  <p class="sgc3"><span class="font11">Odysseia!</span> <span>Büyük bir ahenk, güç ve düzen içinde akıp giden dizelerinden, sinesinde güzellikleri barındıran bir geçmişin derinliklerine gömülmüş mutlu bir yaşama ilişkin bilgi ve sezgiler, bir perinin beyaz ve tombul kolunun uzanışı gibi fışkırıp çıkıyor, bazen sınırları açık seçik belirlenmiş katı ve somut nesneler halinde, bazen birkaç söz ve dizede ışıl ışıl parıldadığı görülen bir düş ya da güzel bir sezgi olarak kopup geliyordu.</span></p>

  <p>Bunun yanında Ksenophon ve Livius gibi tarihçiler gölgede kalıyor ya da pek güçlü sayılmayacak ışıklar halinde boyunlarını büküp neredeyse bir parıltıdan yoksun bir kenarda duruyorlardı.</p>

  <p>Hans, dostunun nasıl her şeyi kendisinden bir başka türlü gördüğünü hayretle fark ediyordu. Soyut diye bir şey tanımıyordu dostu Heilner; hiçbir şey yoktu ki, gözlerinin önünde canlandırmasın, hayal gücünün boyalarıyla resmini çizmesindi. Buna olanak vermeyen bir şeye isteksiz davranıp el sürmüyordu. Matematiğe sinsi bilmecelerle yüklü, soğuk ve hain bakışıyla kurbanlarını büyüleyen bir Sfenks gözüyle bakıyor, onunla karşılaşmamak için elinden gelen çabayı harcıyordu.</p>

  <p>Hans ile Heilner arasındaki dostluk ilişkisinde bir tuhaflık vardı. Heilner için bir eğlenceydi bu dostluk, bir lükstü, bir rahatlık ya da bir kapristi; ama Hans için bazen gururla üzerine titrenip kol kanat gerilen bir hazine, bazen güç taşınabilen ağır bir yüktü. O güne kadar Hans akşam saatlerini ders çalışmakla geçirmişti. Artık her gün öyle oluyordu ki, dostu Heilner ders çalışmaktan usanınca kalkıp ona geliyor, elinin altından kitabı çekip alıyor, onu meşgul ediyordu. Sonunda arkadaşına olan tüm sevgisine karşın Hans, akşamları onun çıkıp gelmesinden ürkmeye başlamış, derslerini aksatmamak için etüt saatlerinde eskisinden iki kat daha fazla çaba göstermeye koyulmuştu. Ancak arkadaşı ders çalışmakta gösterdiği gayreti kuramsal yoldan da çökertmeye kalkınca, Hans daha da üzüldü.</p>

  <p>“Senin bu yaptığın uşaklık,” demişti dostu Heilner bir ara. “Bütün bu çalışmaları isteyerek ve kendiliğinden yapmıyorsun çünkü, sırf öğretmenlerden ve senin moruktan korktuğun için yapıyorsun. Diyelim sınıfta birinci ya da ikinci oldun, eline ne geçecek? Örneğin, ben yirminciyim ama siz inekleyen öğrencilerden daha aptal değilim asla.”</p>

  <p>Hans dostu Heilner’in okul kitaplarını ne kadar hor kullandığını ilk gördüğünde de dehşete kapılmıştı. Bir defasında kendi kitaplarını sınıfta unutan Hans, bir sonraki coğrafya dersine hazırlanabilmek için Heilner’den atlasını ödünç almış, atlası açar açmaz gördüğü manzara karşısında dehşete kapılmıştı. Dostu atlasın bütün sayfalarını çizip karalamış, berbat edip çıkmıştı. İber Yarımadası’nın batı kıyısı inceltilip uzatılarak grotesk bir insan profiline dönüştürülmüştü; bu profilde burun Porto’dan Lizbon’a kadar uzanıyor, stilize edilen Finisterre Burnu bölgesi kıvrım kıvrım bir saç buklesini, St. Vincent Burnu ise bir top sakalın güzelce dışa doğru kıvrılmış ucunu oluşturuyordu. Sayfalardan hiçbirinin ötekisinden kalır yanı yoktu. Arka kapaklara karikatürler çizilmiş, küstah bir hava taşıyan muzipçe şiirler karalanmıştı, mürekkep lekeleri de eksik değildi sayfalarda. Hans kendi kitaplarını kutsal nesneler ve değerli mücevherler gibi görmeye alışmıştı; dostunun bu pervasızlıklarına bir yandan kutsal tapınaklara karşı girişilmiş saldırılar gözüyle bakıyor, öte yandan bunları kısmen canice olmakla birlikte kahramanca eylemler diye nitelemekten de kendini alamıyordu.</p>

  <p>Sanki iyi kalpli Hans, dostu Heilner için hoş bir oyuncaktan, diyelim evdeki bir kediden öte bir şey değildi; Hans’ın kendisi de bazen bunun böyle olduğuna inanıyordu. Ama dostu ona çok bağlıydı, çünkü ona ihtiyacı vardı, gizlerini açabileceği, ona kulak veren, ona hayranlık duyan biri gerekiyordu kendisine; okul ve yaşam üstüne devrimci düşüncelerini açığa vurduğunda ses çıkarmadan, can kulağıyla onu dinleyecek biri gerekiyor, hüzünlü anlarında başını göğsüne yaslayabileceği, kendisini avutacak birine ihtiyaç duyuyordu. Kendi yaradılışındaki herkes gibi genç şair Heilner de bazen biraz nazla karışık nedensiz bir hüznü yaşıyordu. Bu da biraz çocuk ruhunun yavaş yavaş kendisini terk etmesinden, güçleriyle sezgi ve isteklerinde biraz gözlemlenip henüz bir amaca ulaşamamış zenginleşmeden, biraz da buluğ döneminin henüz içyüzü anlaşılamamış karanlık zorlayışlarından kaynaklanıyordu. Ayrıca, kendini acındırma ve okşanma gereksinimi de hastalık derecesinde büyüktü. Okula gelmeden annesi tarafından el bebek, gül bebek yetiştirilmişti; kadın sevgisine yönelecek olgunluğa henüz kavuşamadığı için uysal biri olan Hans’ın sevgisiyle avunuyordu.</p>

  <p>Akşamları sık sık ölesiye mutsuz bir halde koşup Hans’a geliyor, ders çalışan dostunu çalıştırmayıp kendisiyle yatakhaneye çıkarıyordu. Soğuk yatakhanede ya da yavaş yavaş loşluğa gömülen yüksek tavanlı ibadet salonunda onunla yan yana bir aşağı bir yukarı gidip geliyor, bazen bir pencere nişine girip soğuktan titreyerek oturuyorlardı. Heilner şair ruhlu oğlanlarda, Heine’yi okuyan delikanlılarda görüleceği gibi acı acı yakınıp sızlanmaya başlıyor, çevresini biraz çocuksu bir hüznün bulutları kuşatıyordu. Bu bulutlara pek akıl erdiremeyen Hans yine de onların etkisi altında kalıyor, hatta kimi zaman kendini bu bulutların ortasında buluyordu. Duyarlı biri olan şair dostunda hüzün nöbetleri özellikle kapalı havalarda kendini açığa vuruyor, güz sonu yağmur bulutlarının gökyüzünü kararttığı akşam saatlerinde, bulutların arasındaki boşluklardan bulanık tüller içinde yüzünü gösteren ayın kendi yolunda ilerleyip durduğu akşam vakitleri doruk noktasına ulaşıyordu. Böyle zamanlarda kendinden geçen Heilner, Ossianvari<a href="../Text/dipnot.xhtml#Footnote06" id="Feedback06"><sup>[6]</sup></a>&nbsp;bir hava içinde mest olmuş geziniyor, sisli bir hüznün kollarında eriyip gidiyor, bu hüzün de göğüs geçirmeler, konuşmalar ve şiirler halinde zavallı Hans’ın başından aşağı boca ediliyordu.</p>

  <p>Bu acı ve hüzün dolu sahnelerden bunalıp sıkılan Hans, akşamın geri kalan saatlerinde masasının başına geçip var gücüyle ders çalışmaya koyuluyor ama bunun her geçen gün daha bir güçlükle üstesinden geliyordu. Eski baş ağrılarının nüksetmesine pek şaşmıyor ama bir yorgunluk ve miskinlik içinde oturup durduğu, en azından gerektiği kadar çalışabilmek için kendini zorladığı saatlerin zamanla sıklaşması onu tasalandırıyordu. Hani şu acayip Heilner’le arasındaki dostluğun kendisini bitkin düşürdüğünü, varlığında şimdiye kadar sağlam kalmış bir köşeyi yiyip kemirdiğini içten içe hissetmiyor değildi. Ne var ki, dostu ne kadar mahzun ve ağlamaklı durumdaysa, ona o kadar çok acıyor, dostu için vazgeçilmez biri sayıldığı bilinci Heilner’ e daha büyük bir sevgiyle yaklaşmasına yol açıyor, göğsünü daha çok gururla dolduruyordu.</p>

  <p>Ayrıca, bu sağlıklı denemeyecek hüzne içteki gereksiz ve hastalıklı duyguların dışa atılmasından başka bir gözle bakılamayacağını, gerçekte bunların sadakat ve içtenlikle hayran olduğu dostunun varlığında yeri bulunmadığını çok iyi seziyordu. Heilner şiirlerini okurken, kendine örnek aldığı şairlerden söz açar ya da Schiller ve Shakespeare’in yapıtlarından kimi monologları büyük bir coşku ve güçlü mimiklerin eşliğinde söylerken Hans’a öyle geliyordu ki, dostu kendisinin sahip olmadığı sihirli bir güçle havalarda gezip dolaşıyor, tanrısal bir özgürlük ve alev alev bir tutku içinde deviniyor, Homeros’taki tanrıların habercisi gibi ayaklarında kanatlarla kendisinden ve kendi gibilerinden uzaklaşıyordu. O zamana kadar Hans şairlerin dünyasına pek aşina değildi, önemsememişti bu dünyayı ama şimdi ilk kez güzel güzel akıp giden sözlerin, aldatıcı imgelerin ve gönül okşayıcı dizelerin yalancı gücünü hissediyor, buna karşı hiçbir direnç göstermiyordu. Kapısı önünde aralanan bu yeni dünyaya karşı beslediği derin saygı, dostuna karşı hayranlığıyla birleşip iç içe geçerek tek bir duyguya dönüşmüştü.</p>

  <p>Derken gün ışığında lamba yakmadan yalnızca birkaç saat çalışılabilen fırtınalı, karanlık kasım günleri ve zifiri karanlık geceler çıkageldi; öyle geceler ki, rüzgâr ve fırtına gümbürtüyle yuvarlanan dağ gibi bulutları simsiyah tepeler arasından itip sürüyor, cebelleşip boğuşarak o eski sağlam manastırın çevresinden dolaştırıp götürüyordu. Ağaçlar tüm yapraklarını dökmüştü; yalnızca o zengin dal ve budaklarıyla ulu meşeler, ağaçtan yana zengin bölgenin bu kralları tepelerindeki solmuş yapraklarla öbür ağaçların hepsinden daha sesli ve asık suratlı hâlâ hışırdayıp durmaktaydı. Heilner iyiden iyiye hüzne gömülmüştü; son zamanlar Hans’ın yanında pek oturmuyor, tek başına o kuytu egzersiz odasına gidip keman çalıyor ya da arkadaşlarla dalaşıyordu.</p>

  <p>Bir akşam yine egzersiz odasına yollanmıştı ki, Lucius’la karşılaştı. Lucius, önünde bir nota sehpası, çalışıp duruyordu. Heilner dönüp yarım saat sonra yeniden geldi, Lucius’un hâlâ egzersiz yaptığını gördü.</p>

  <p>“Yeter artık!” diye söylendi. “Senden başka egzersiz yapacaklar da var herhalde. Zaten senin şu kemanının cıyaklaması canından bezdirdi herkesi.”</p>

  <p>Lucius oralı olmadı, bunun üzerine kabalaştı Heilner. Lucius kemanını yeniden gıcırdatmaya başlayınca, nota sehpasını tekmeleyip devirdi, notalar havada uçuştu. Yüzü masaya çarpan Lucius, dağılan notaları yerden toplayıp kaldırmak için eğildi.</p>

  <p>Kesin ve kararlı, “Bu yaptığını müdür beye söyleyeceğim!” dedi.</p>

  <p>“Söylemesen hatırım kalır!” diye bağırdı Heilner, ateş püskürerek. “Üstelik sana tekme attığımı da eklemeyi unutma, olmaz mı!” Hemen ardından sözünü ettiği tekmeyi atmaya davrandı.</p>

  <p>Lucius, bir kenara kaçıp tekmeden kurtardı kendini, doğru kapıya koştu. Heilner de ardından seğirtti, hızlı bir kovalamacadır başladı, paldır küldür koridorlardan, salonlardan geçildi, merdivenlerden inildi, taşlıklar, avlular geride bırakılıp manastırın en uzak köşesine kadar gelindi; burada suskun bir soyluluk içinde müdür beyin evi duruyordu. Heilner, müdür beyin çalışma odasının kapısı önünde yetişti Lucius’a. Lucius tam kapıyı tıklatmış, eşikte dikiliyordu ki yedi tekmeyi, kapıyı arkasından kapamaya fırsat bulamadan bir bomba gibi müdür beyin o kutsal çalışma odasından içeri yuvarlandı.</p>

  <p>Manastırda şimdiye kadar görülmemiş bir olaydı bu. Ertesi sabah müdür bey bozulup soysuzlaşan gençlik konusunda parlak bir söylev çekti. Derin düşüncelere dalmış Lucius, onaylayarak dinledi müdür beyin konuşmasını. Sonunda Heilner tecrit cezasına çarptırıldı.</p>

  <p>Müdür bey, “Pek çok yıl var ki, okulumuzda hiçbir öğrenci böyle bir cezaya çarptırılmamıştır!” diye haykırdı Heilner’in yüzüne karşı. “Bu cezayı on yıl geçse de unutmamanız için elimden geleni yapacağıma emin olabilirsiniz. Siz ötekilere gelince, Heilner denen bu kişi hepinize örnek olsun, ders alın bu olaydan!”</p>

  <p>Öğrenciler yan gözle ürkek ürkek Heilner’i süzüyor, sararmış bir yüzle oracıkta dikilen Heilner ise müdürün bakışları karşısında yılmadan dik dik onun gözlerinin içine bakıyordu. Öğrencilerden pek çoğu Heilner’e içten içe hayranlık duyuyordu; öyleyken müdürün konuşması biter bitmez paldır küldür koridorları doldurup tek başına bıraktılar Heilner’i, bir cüzzamlı gibi yanına sokulmaktan kaçındılar. Şu anda ona arka çıkmak doğrusu cesaret işiydi.</p>

  <p>Hans da bu cesareti göstermeyenler arasındaydı. Oysa dostuna el uzatmak göreviydi; bunu pekâlâ hissediyor, korkaklığı onu kahrediyordu. Mutsuzluk ve utanç içinde başını bir pencereye yasladı, arkadaşının yanına gitmek için yanıp tutuşuyordu, kimse farkına varmadan bunu yapabilmek için neler vermezdi! Gelgelelim, tecrit cezasına çarptırılmış biri, manastırda uzunca bir zaman için adeta aforoz edilmiş gibidir. Böyle birinin, cezaya çarptırıldığı andan başlayarak idarece sıkı gözetim altında tutulduğu, kendisiyle ilgilenmenin insanın başına dert açıp çevre tarafından da hoş karşılanmadığı bilinmekteydi. Yaptığı tüm iyiliklere karşı devlet babanın öğrencilerden beklediği bir şey vardı: hoşgörü kabul etmeyen sıkı bir disiplin ve terbiye. Daha önce okula kabul törenindeki uzun konuşmada da dile getirilmişti bu, Hans da biliyordu böyle olduğunu. Dostuna karşı görev duygusuyla parlak bir gelecek hırsı arasındaki savaşta yenik düştü. İlerlemeyi, sınavlarda üstün başarılar kazanmayı, hayatta romantizm ve tehlikelere yer vermeyen bir rol oynamayı bir kez kendine ideal bellemişti. Dolayısıyla, çekildiği köşede tasa ve korkuyla bekliyordu. Hâlâ öne çıkabilir ve yiğitçe bir davranışta bulunabilirdi. Ama geçen her saniyeyle zorlaşıyordu bunu yapmak; gaz açıp kapamadan dostuna ihaneti gerçek bir eyleme dönüşmüştü.</p>

  <p>Heilner bunun farkındaydı kuşkusuz. Ateşli delikanlı herkesin kendisinden nasıl kaçtığını hissediyor ve bunu anlayışla karşılıyordu; ne var ki, Hans’ a güvenmiş, ona bel bağlamıştı. Şimdi içinde hissettiği ıstırap ve isyan duygularının yanında o zamana kadarki bütün önemsiz sızlanma ve yakınmaları boş ve gülünç göründü gözüne. Hans’ın önünden geçerken bir an durdu. Soluk yüzünde yukarıdan bakan bir ifade vardı. Usulcacık, “Sen pis korkağın birisin, Hans! Pöh, Şeytan görsün yüzünü!” dedi ve ardından çekip gitti, dudaklarında hafiften bir ıslık, elleri pantolonunun ceplerinde.</p>

  <p>Ne iyi, okuldaki gençler başka düşüncelere, başka uğraşlara yönelmişti çok geçmeden. Olaydan bir-iki gün sonra ansızın kar bastırdı, donlu pırıl pırıl bir kış havası izledi bunu; kartopu oynanabiliyor, patenle buz üzerinde kayılabiliyordu, Noel’in ve Noel tatilinin eli kulağında olduğunu birden herkes fark etmiş ve bundan söz etmeye başlamıştı. Heilner’le eskisi kadar ilgilenen kalmamıştı. Heilner başı dimdik, yüzünde bir büyüklük ifadesi, sessizce ve meydan okuyarak çevrede dolaşıyor, kimseyle konuşmuyor; üzerinde “Bir Keşişin Şarkıları” yazılı siyah deri kaplı bir deftere sık sık şiirler çiziktiriyordu.</p>

  <p>Meşelerde, kızılağaçlarda, kayınlarda ve söğütlerde kırağı ve donmuş kar zarif, fantastik şekiller oluşturuyor, göllerin üzerindeki saydam kar tabakası donlu havada çıtır çıtır sesler çıkarıyordu. Dört bir yanı revaklarla çevrili iç avlu, mermerden sessiz bir bahçe gibi durmaktaydı. Kıvanç dolu görkemli bir heyecan geziniyordu odalar içinde. Noel öncesinin sevinci okuldaki iki kusursuz ve ağırbaşlı öğretmeni bile hafif bir hoşgörü parıltısıyla donatmış, yüreklerini neşeli bir telaşla doldurmuştu. Öğretmen ve öğrenciler arasında kimse yoktu ki, Noel’e karşı kayıtsız kalsındı. Heilner’in serkeş ve perişan halinde bile bir düzelme baş göstermişti. Lucius tatile çıkarken hangi kitapları yanına alıp eve götüreceğini ve hangi ayakkabıları giyeceğini düşünmeye başlamıştı. Evden gelen mektuplarda tatil için güzel şeyler vaat eden sözler yer alıyordu; çocuklara en büyük istekleri soruluyor, evde kurabiye ve pasta gibi nefis yiyeceklerin yapılacağı günler tek tek kendilerine bildiriliyor, onları bekleyen sürprizlere üstü kapalı değinilerek birbirlerine yeniden kavuşacak olmanın sevinci dile getiriliyordu.</p>

  <p>Tatile çıkılmadan önce okulda, özellikle Hellas odasında öğrenciler eğlenceli ufak bir olay daha yaşadılar. Aralarında varılan bir karara göre, bir akşam Noel şenliği düzenlenecek, şenliğe öğretmenler de çağrılacaktı. Yer olarak odalardan en büyüğü olduğu için Hellas düşünülmüştü. Şenlik bir konuşmayla açılacak, iki öğrenci şiir okuyacak, bunu bir flüt solosu ve bir keman ikilisinin konseri izleyecekti. Ne var ki, düzenlenecek şenliğin çeşitli numaraları arasında bir şaka, bir muziplik de olmalıydı mutlaka. Konu öğrenciler arasında görüşülüp konuşulmuş, değişik önerilerde bulunulmuş ama önerilerden hiçbiri benimsenmemişti. Derken oradan Karl Hamel atılarak sırf laf olsun diye, en iyisi Emil Lucius’ a bir keman solosu yaptırırız, olur biter deyivermiş ve bu öneri hemen kabul görmüştü. Ricalar, vaat ve tehditlerle zavallı müzisyen Lucius’un bu işe evet demesi sağlanmıştı. Şenlik programı zarif birer davetiyeyle öğretmenlere yollanmış, program özel gösterisi olarak Lucius’un keman solosuna yer verilmişti. “Sessiz Gece; keman için şarkı; çalan: Emil Lucius, oda müziği virtüözü” sözcükleri yer alıyordu davetiyelerde. Oda müziği virtüözü unvanını da, o kuytu odada şimdiye kadar harıl harıl sürdürdüğü egzersizlere borçluydu, Lucius.</p>

  <p>Okulun müdürü, öğretmenler, belleticiler, müzik öğretmeni ve başyardımcı davetliler arasındaydı ve şenliğe gelmişlerdi. Sırtında Hartner’den ödünç alınarak fırçalanıp ütülenmiş kuyruklu bir frak, yüzünde uysal ve mazlum bir gülümseme, Lucius sahnede görününce, müzik öğretmeninin alnında boncuk boncuk terler belirdi. Lucius’un davetliler önünde eğilip onları selamlaması bile herkesi güldürmeye yetmişti. “Sessiz Gece” Lucius’un parmaklarında bir eleji havasına büründü, acı ve ıstırapları açığa vuran iç çekişlerden, göğüs geçirişlerden, ahlayıp oflamalardan bir şarkıya dönüştü; Lucius şarkıya iki kez başlamak zorunda kaldı; böldü, parçaladı melodiyi, ayağıyla tempo tuttu, adeta donlu bir havada ağaç kesen bir oduncu gibi çalıştı.</p>

  <p>Okulun müdürü, müzik öğretmenine bakarak keyifli keyifli başını salladı; müzik öğretmeni hiddetinden sapsarı kesilmişti.</p>

  <p>Üçüncü kez şarkıya başlayıp yine sonunu getiremeyen Lucius kemanı çenesinden çekip aldı, kolunu sarkıtıp, “Yapamayacağım,” dedi. “Ama keman öğrenmeye daha bu sonbaharda başladım,” diye ekledi ardından.</p>

  <p>“Güzel, Lucius!” diye sesini yükseltti müdür bey. “Gösterdiğiniz çaba için teşekkür ederiz. Sakın peşini bırakmayın, sürdürün çalışmalarınızı.&nbsp;<i>Per aspera ad asîm</i>!”<a href="../Text/dipnot.xhtml#Footnote07" id="Feedback07"><sup>[7]</sup></a></p>

  <p>Yirmi dört aralık günü gece saat üçten başlayarak bütün yatakhane cıvıl cıvıl kaynıyor, ortalık gürültü şamatadan geçilmiyordu. Pencerelerde ince yapraklı buz çiçekleri kalın katmanlar oluşturmuş, el yüz yıkamakta kullanılan su donmuştu, bıçak gibi soğuk bir rüzgâr manastırın avlusunu yalayarak geçiyordu; ama öğrencilerden hiçbirinin aldırdığı yoktu bunlara. Yemekhanede koca kahvedenlikler içindeki kahvelerden dumanlar tütüyordu. Kahvaltının hemen ardından paltolara bürünmüş, atkılara sarılmış öğrenciler manastırdan çıktı, hafifçe parıldayan beyaz kar örtüsü üzerinde yürüyüp ormandan geçerek hayli uzaktaki istasyona doğru yola koyuldular. Hepsi de konuşup duruyor, yüksek sesle gülüyor, espriler yapıyor ama hepsinin de içi açığa vurulmayan istekler, sevinçler ve beklentilerle dolup taşıyordu. Ülkenin dört bir yanındaki kentlerin, köylerin, kuytu çiftliklerin güzelce süslenip donatılmış odalarında anne, baba ve kardeşlerinin kendisini beklediğini biliyordu herkes. Aralarında pek çoğu için gurbetten eve dönerek kutlayacakları ilk Noel’di bu, pek çoğu evdekilerin sevgi ve kıvançla yollarını gözlediğini biliyordu.</p>

  <p>Karla örtülü ormanın göbeğindeki küçük istasyona gelip acı soğukta treni beklemeye başladılar. Şimdiye kadar böyle bir birlik ve beraberlik oluşturmamış, böylesine barışçıl ve neşeli bir hava içinde bir araya gelmemişlerdi. Yalnız Heilner bir kenarda tek başına dikiliyor, sesini çıkarmıyordu; tren geldiğinde arkadaşlarının binmesini bekledi, sonra kendisi ayrı bir vagona bindi. Bir ileriki istasyonda aktarma yaparken, Hans bir kez daha gördü dostunu; ama yüreğinde uyanan utanç ve pişmanlık duygusu, eve dönüşün heyecan ve sevinci içinde sönüp gitti.</p>

  <p>Evde babası gülümseyerek ve memnun karşıladı Hans’ı. Üstü armağanlarla dolup taşan bir masa onu bekliyordu. Ne var ki, Hansların evinde tam anlamıyla bir Noel şenliğinden söz edilmezdi. Noel şarkıları duyulmuyordu örneğin, şenlik için gereken coşkudan eser yoktu, bir anne yok, bir çam ağacı yoktu. Herr Joseph Giebenrath, şenlik düzenleme ve kutlama işinden pek anlayan biri değildi. Ama oğlu Hans’la gurur duyuyordu ve bu kez Noel armağanından yana hiç de cimrice davrandığı söylenemezdi. Hani Hans da Noel’in evlerindeki kutlanış biçimine alışmıştı, bir yoksunluk duygusuna kapılmadı hiç.</p>

  <p>Hans’ın hali kasabada endişelere yol açtı. Onu fazlasıyla zayıflamış, yüzünün rengini ise soluk buldular. Yoksa manastırda öğrencilere doğru dürüst yemek çıkmıyor muydu? Hans, bunun doğru olmadığını söyledi; yalnızca kendisini iyi hissetmiyor, sık sık başı ağrıyordu, o kadar. Rahip efendi Hans’ı teselli etti, onun da gençken başı ağrıyıp durmuştu. Konu da böylelikle kapandı.</p>

  <p>Irmak buz tutmuştu, tatil günlerinde paten kayanlardan geçilmiyordu üzeri. Hans, sırtında yeni bir giysi, başında manastır okulunun yeşil şapkası, hemen bütün günü dışarıda geçiriyordu; gıptayla bakılan dünyanın kapısından içeri adımını atmış ve kasabadaki eski öğrenci arkadaşlarından enikonu uzaklaşmıştı.</p>
</body>
</html>