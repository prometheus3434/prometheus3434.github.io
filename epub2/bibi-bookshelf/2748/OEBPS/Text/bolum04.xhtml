<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>Dördüncü bölüm</h2>

  <p>Öteden beri yaşanagelen şeydir, manastırdaki dört yıllık öğrenim süresinde öğrencilerden bir ya da birkaç fire verilir. Bazen biri bu dünyadan göçer, ilahilerle gömülür ya da birkaç arkadaşının eşliğinde memleketine yollanır. Bazen de biri çıkar, manastırdan kaçıp gider ya da işlediği ağır suç ve günahlar nedeniyle okuldan kapı dışarı edilir. Kimi zaman da, -ki seyrek karşılaşılıp üst sınıflarda görülen bir durumdur bu- çaresizliğe ve umutsuzluğa kapılan biri bir gençlik bunalımı sonucu kestirme ve karanlık bir yol seçer kendine, kafasına bir kurşun sıkarak ya da kendini suya atarak canına kıyar.</p>

  <p>Hans’ın döneminde de manastırdaki öğrencilerden birkaç fire verilmişti ve tuhaf bir rastlantı sonucu bunların hepsi de Hellas odasında kalanlar arasındandı.</p>

  <p>Hellas odasının sakinleri arasında Hindinger adında, Hindu lakabıyla anılan sarı saçlı, mazlum biri vardı, Allgau Diaspora’sının bir köşesinde terzilik yapan bir babanın oğluydu. Sessiz sakin bir çocuktu; ancak ölümüyle birazcık söz ettirebilmişti kendisinden, o da kısa bir süre için. Oda müziği virtüözü cimri Lucius’un sıra arkadaşıydı Hindinger, bu yüzden Lucius’la dost ve alçakgönüllü bir hava içinde öbür öğrencilerden daha içli dışlı olmuş, başkaca da bir dostu ve arkadaşı olmamıştı. Ancak Hindinger’in aralarından ayrılıp gitmesinden sonradır ki, Hellas sakinleri, sürdürdükleri hareketli yaşam ortasında sakin bir adacık oluşturan bu kendi halinde iyi kalpli çocuğu sevdiklerini fark etmişlerdi.</p>

  <p>Hindinger aralık ayında bir gün paten kayanların arasına karışarak onlarla Ross Gölü’ne kadar uzanmıştı. Patenleri olmadığından kendisi buz üzerinde kaymayacak, kayanları seyredecekti, o kadar. Ne var ki, çok geçmeden üşüdü Hindinger, ısınmak için ayaklarını hızlı hızlı yere vurarak gölün çevresinde dolanmaya koyuldu. Derken koşmaya başladı, gölden uzaklaştı biraz, bir başka gölle karşılaştı. Bu göle bol miktarda sıcak su karışıyordu, yüzeyindeki buz tabakası pek kalın değildi. Hindinger, sazlar arasından göle ulaştı. Ufak tefek, tüysıklet bir oğlandı, öyleyken kıyıya yakın bir yerde ayaklarının altındaki buzlar kırıldı; bir süre imdat, diye bağırdı Hindinger, kendini kurtarmaya çalıştıysa da kimse farkına varmadan karanlık ve soğuk sulara gömüldü.</p>

  <p>Manastırda ancak öğleden sonra saat ikide, ders yeniden başladığında Hindinger’in yokluğu anlaşıldı.</p>

  <p>“Hindinger nerede?” diye sesini yükseltti öğretmen.</p>

  <p>Kimseden cevap gelmedi.</p>

  <p>“Gidin Hellas’a, bakın bakalım orada mı?”</p>

  <p>Ama Hellas’ta iz yoktu Hindinger’den.</p>

  <p>“Herhalde manastıra dönmedi henüz, biz onu beklemeyelim, başlayalım derse. Yetmiş dördüncü sayfada kalmıştık, yedinci dizede. Ama bir daha böyle şey istemiyorum, anlaşıldı mı! Gittiğiniz yerden zamanında dönüp geleceksiniz!”</p>

  <p>Saat üçü vurup Hindinger hâlâ ortada görünmeyince, öğretmeni bir korku, bir telaştır alıp müdüre haber yolladı. Müdür de çıkıp geldi hemen, öğrencileri sıkı bir sorgulamadan geçirdi, sonra aralarından on kişi seçip yardımcıyla bir belleticinin eşliğinde Hindinger’i aramaya yolladı. Geride kalan öğrencilere ise yazılı bir ödev verildi.</p>

  <p>Saat dört sularıydı, belletici kapıyı vurmadan doğru sınıfa girdi, müdürün kulağına eğilip bir şeyler söyledi.</p>

  <p>Müdür öğrencilere dönerek, “Susun, beni dinleyin!” diye bağırdı. Öğrenciler kımıldamadan sıralarda oturuyor, ne söyleyeceğini merak ederek müdüre bakıyorlardı.</p>

  <p>Müdür, “Arkadaşınız Hindinger,” diye sürdürdü konuşmasını, sesini biraz alçaltarak, “anlaşılan gölde boğulmuş. Onun bulunması için sizler de yardım edeceksiniz. Öğretmeniniz Sayın Meyer sizinle gelecek. Onun talimatlarına titizlikle uyacak, her dediğini yapıp kendi başınıza hiçbir işe kalkışmayacaksınız, anlaşıldı mı!”</p>

  <p>Öğretmen Meyer önde olmak üzere, herkesin yüreğinde bir korku, yola çıkıldı. Herkes fısıltıyla konuşuyordu yanındakiyle. Yakın bir kasabadan ellerinde ipler, tahtalar ve sırıklarla birkaç adam gelip hızlı hızlı ilerleyen kafileye katıldı. Dondurucu bir soğuk vardı, iyice alçalan güneş ormanın arkasından kaybolmak üzereydi.</p>

  <p>Hindinger’in kaskatı küçük bedeni sonunda bulunup karla örtülü sazların içinde bir sedyeye kondu, hava hayli kararmıştı. Öğrenciler ürkek kuşlar gibi oracıkta öylece dikiliyor, sedyenin üzerindeki cesede bakıyor, soğuktan morarıp uyuşmuş ellerini ovuşturuyorlardı. Derken kasabadan gelmiş adamlar sedyeyi yüklendi, öğrenciler de seslerini çıkarmadan sedyenin peşinden yürüdü. İşte bu anda öğrencilerin tedirgin yürekleri ansızın bir ürpertiyle sarsıldı ve düşmanının kokusunu alan bir karaca gibi o zalim ölümün kokusunu aldı.</p>

  <p>Soğukta titreyen perişan durumdaki öğrencilerden Hans, bir rastlantı eseri eski dostu Heilner’in yanı başında yürüyordu. Yan yana yürüdüklerini her ikisi de aynı anda fark etmişti, çünkü yolun tümsek bir yerinde ikisi de aynı anda tökezlemişti. Ölümle karşı karşıya gelince bir süre için tüm bencilliklerin boşluğuna mı inanmıştı, neydi, Hans beklemediği bir anda dostunun sararmış yüzünü burnunun ucunda görür görmez nedeni belirsiz derin bir sızı duydu yüreğinde, ansızın duygulandı, eski dostu Heilner’in elini tutmak istedi. Heilner isteksizce çekti elini, başını hakarete uğramış gibi yana çevirdi, kendine bir başka yer arayıp geriden gelenlerin arasına karıştı.</p>

  <p>O anda örnek öğrenci Hans’ın kalbi acı ve utançla çarpmaya başladı. Buz tutmuş yerde sendeleyerek yürürken, soğuktan morarmış yanaklarından damla damla gözyaşlarının yuvarlanmasına karşı koyamadı. Bir türlü unutulamayacak, hiçbir pişmanlığın silip atamayacağı suçlar ve günahlar olduğunu anladı birden; sanki terzi babanın küçük oğlu Hindinger değil de, dostu Heilner yerden belli bir yükseklikte taşınan sedyenin üzerinde yatıyor, kendisine karşı gösterilen vefasızlıktan duyduğu üzüntüyü ve öfkeyi kendisiyle çok uzaklara, bir başka’ dünyaya taşıyordu; öyle bir dünya ki, bu dünyada notlara, sınavlara, sınavlarda elde edilen başarılara değil, insanın vicdanının temizliğine önem veriliyordu yalnızca.</p>

  <p>Bu arada kafile ana yola ulaşmış, daha hızlı bir tempoyla ilerlemeye başlamıştı; bir süre sonra da manastırın kapısından içeri girdi ve başta müdür olmak üzere okulun tüm öğretmenleri sedye üzerinde cansız yatan Hindinger’i karşıladı; oysa sağlığında Hindinger kendisi için düzenlenecek böyle bir karşılama töreninin düşüncesinden bile ürküp kaçacak biriydi. Öğretmenler, ölü bir öğrenciye hayattaki bir öğrenciden bambaşka bir gözle bakar her zaman, ölü bir öğrenci karşısında yaşayan her varlığın ve her gencin değerine, biricikliğine ve yerine konmazlığına bir an olsun inanırlar; oysa başka vakit genç öğrencilere karşı çokluk kötü davranır, günaha girerler de hiç umursamazlar.</p>

  <p>Akşamleyin ve ertesi gün de Hindinger’in sıradan, gösterişsiz cesedi adeta büyüleyici etkisini sürdürdü manastırda, tüm davranışları ve sözleri dizginleyip yumuşattı, bir yas çelengiyle sarıp sarmaladı tüm nesneleri; kısa süre için kavga gürültü, kin ve öfke, kahkahalar, gülmeler saklanıp gizlenecek bir köşe aradılar kendilerine, bir an su yüzeyinden çekilip giderek suyu her türlü devinimden ve dirimsellikten yoksun bırakan periler gibi ortadan kayboldular. İki öğrenci ölmüş arkadaşlarından söz açacak oldu mu, adını ve soyadını birlikte söylüyordu, çünkü ölüye karşı Hindu lakabının kullanılmasını yakışıksız bir davranış sayıyorlardı. Normalde kimsenin dikkatini çekmeden, adeta yasak bir eylemde bulunur gibi öğrenci kalabalığı içine dalıp izini kaybettiren Hindu, şimdi bir suskunluk içinde yatıyor, tüm manastırı adı ve ölümüyle dolduruyordu.</p>

  <p>Olaydan iki gün sonra Hindinger’in babası manastıra geldi, cesedin saklandığı odada oğluyla birkaç saat tek başına kaldı, sonra okulun müdürü tarafından çay içmeye davet edildi ve geceyi manastır yakınındaki Geyik Oteli’ nde geçirdi.</p>

  <p>Üçüncü günde de gömme töreni yapıldı. Tabut yatakhanede bir yükselti üzerine konmuştu; Allgaulu terzi baba tabutun yanı başında dikiliyor, töreni izliyordu. Bir terzinin tüm özelliklerini barındırıyordu kendisinde, korkunç derecede sıska, her bir şeyiyle sipsivri biriydi; yeşile çalan siyah bir redingot, açık ve gösterişsiz, dar bir pantolon giymişti; elinde törenlerde takılan modası geçmiş bir şapka tutuyordu. Küçük, ince yüzü üzüntülü, yaşlı ve güçsüzdü, rüzgârda söndü sönecek bir mum alevine benziyordu tıpkı. Müdürle öğretmen beylerin önünde ne yapacağını bilememenin sürekli şaşkınlığını yaşıyor, derin bir saygıyla oracıkta dikilmiş duruyordu.</p>

  <p>Taşıyıcılar tabutu tam sırtlamaya hazırlanıyordu ki, yaşlı baba son anda öne çıktı, şaşkın ve sıkılgan bir sevecenlikle bir kez daha tabutun kapağına dokundurdu elini. Ardından gözyaşlarıyla savaşarak çaresizlik içinde oracıkta dikildi, kocaman ve sessiz salonda kış ortasında kuru bir ağaca benziyordu, öylesine öksüz, öylesine kolu kanadı kırık, kurtlara kuşlara yem. Onu bu durumda görmek yüreğini sızlatıyordu insanın. Rahip, terzi babayı elinden tuttu, yanından ayrılmadı; terzi baba o acayip silindir şapkayı başına geçirdi ve tabutun arkasında cenaze alayının başında yürüdü, merdivenlerden indi, avludan geçip manastırın eski kapısından çıktı, beyazlara bürünmüş toprak zemin üzerinde gömütlüğün alçak duvarına doğru ilerledi. Mezar başında hep bir ağızdan ilahiler söyleyen öğrencilerden pek çoğu, müzik öğretmenini kızdıran bir davranışla onun işaret veren eline değil, yalnızlıklar içindeki ufak tefek vücuduyla küçük terzi babaya bakıyorlardı; yaslara gömülmüş adamcağız soğukta titreyerek bir kenarda dikiliyor, başını önüne eğmiş, rahibin, okul müdürünün ve sınıf birincisinin konuşmalarını oradakilerle birlikte dinliyor, ilahi okuyan öğrencilere bakıp dalgın dalgın başını sallıyordu; arada bir sol eliyle redingotunun cebinde saklı tuttuğu mendile uzanıyorsa da, bir türlü mendili çekip çıkaramıyordu.</p>

  <p>Sonradan, “Bir ara adamın yerinde şimdi babam olsaydı ne yapardı acaba, diye bir düşünce geçti kafamdan,” dedi öğrencilerden Otto Hartner. Bunun üzerine ötekiler de hep birden seslerini yükseltti: “Ben de aynı şeyi düşündüm, ben de!”</p>

  <p>Törenin ardından müdür bey Hindinger’in babasıyla Hellas odasına geldi. “İçinizde ölen arkadaşınızın yakın bir dostu var mıydı?” diye sordu ortaya. İlkin kimse çıkıp ben varım demedi. Hindinger’in babası, endişeli ve perişan, genç yüzlerde dolaştırdı gözlerini. Derken Lucius öne çıktı, terzi baba da elini tuttu Lucius’un ve bir süre bırakmadı ama bir şey de bulup söyleyemedi, çok geçmeden başıyla oradakileri süklüm püklüm selamlayarak çıkıp gitti. Daha sonra da manastırdan ayrıldı; parlak bir kar örtüsü üzerinde koca bir gün yol alacak, evine varıp oğulcukları Hindinger’in şimdi nerede yattığını karısına anlatacaktı.</p>

  <p class="mt1">Manastırı saran büyülü hava çok geçmeden dağılmıştı; öğretmenler yine eskisi gibi öğrencileri paylıyor, kapılar yine vurularak kapatılıyor, Hellas odasının artık ortalarda görünmeyen sakini Hindu’yu artık kimse pek düşünmüyordu. O kasvetli göl kıyısında uzun süre dikilmekten üşütmüş birkaç öğrenci revirde yatıyor ya da ayaklarında keçe terlikler, boyunlarında sargılar, ortalıkta dolaşıyordu. Hans’ın ayaklarından da, boynundan da şikâyeti yoktu; ama kaza gününden beri daha ağırbaşlı, daha olgunlaşmış bir hali vardı. Bir şeyler değişmişti içinde, çocuk yaştayken adeta bir delikanlı olup çıkmıştı; ruhu bir başka ülkeye götürülüp bırakılmış, korku ve tasa içinde yersiz yurtsuz boşlukta uçuşuyor, henüz durup dinleneceği bir yer bulamıyordu. Bu da ne ölüm korkusundan ne de iyi bir çocuk olan Hindu’nun ölümünden duyduğu yastan kaynaklanmaktaydı; tek nedeni, Heilner’e karşı işlediği suçun ansızın bilincine varmasıydı.</p>

  <p>Heilner başka iki öğrenciyle birlikte revirde yatıyor, şifa niyetine sıcak çay içiyordu; Hindinger’in ölümüyle ilgili izlenimlerine bir çekidüzen verip ilerde yazacağı şiirlerde değerlendirmek üzere kafasının bir kenarına kaydedecek vakti çoktu. Gelgelelim, Heilner bunu pek önemsemez görünüyordu; daha çok, perişan ve acı çeken bir hali vardı, kendisi gibi aynı hastalıktan revirde yatan öğrenci arkadaşlarıyla ağzını açıp tek kelime konuşmuyordu. Ağır tecrit cezasıyla omuzlarına yüklenen yalnızlık, onun başka kişilerle sıkı bir ilişki içinde bulunmayı gereksinen duyarlı ruhunu yaralamış, onu hırçın ve hoyrat biri yapmıştı. Öğretmenler hiçbir şeyden memnun olmayan asi biri gözüyle baktıkları Heilner’e sert davranıyor, öğrenciler yanına sokulmuyor, gözetmense alaylı bir iyilikseverlik gösteriyor, oysa dostları Shakespeare, Schiller ve Lenau onu ezip aşağılayarak çevresini saran dünyadan daha güçlü ve görkemli bir başka dünyanın kapısını kendisine aralıyordu. Başlangıçta yalnızca inziva havası taşıyan melankolik “Keşiş Şarkıları” giderek manastırı, öğretmenleri ve öğrencileri hedef alan kin ve nefret dolu bir şiir koleksiyonuna dönüşmüştü. Yalnızlığından din uğrunda can verenler gibi buruk bir tat alıyor, kendini başkalarınca anlaşılmamış görmekten memnunluk duyuyor, acımasız bir küçümsemeyle dolu keşiş şiirlerinde kendine küçük bir Juvenal<a href="../Text/dipnot.xhtml#Footnote08" id="Feedback08"><sup>[8]</sup></a> gözüyle bakıyordu.</p>

  <p><br/></p>

  <p>Gömme töreninden bir hafta sonra yanındaki iki arkadaş iyileşip Heilner revirde tek başına kalınca, Hans eski dostunu görmeye gitti. Çekinerek selam verdi, yatağın yanına bir sandalye çekip oturdu ve dostu Heilner’in elini tutacak oldu ama Heilner hırsla duvara döndü yüzünü, Hans’ın tüm yakınlaşma çabalarına sırt çevirmek ister gibiydi. Ama Hans pes etmedi, Heilner’in yakaladığı elini sıkıca tutup bırakmadı, bu eski dostunu gözlerini kaldırıp kendisine bakmaya zorladı. Heilner içerleyerek dudaklarını büzüştürdü.</p>

  <p>“Söyle, ne istiyorsun?”</p>

  <p>Hans, dostunun elini bırakmadı.</p>

  <p>“Beni dinlemeni,” diye cevapladı. “Haklısın, o zaman ödlekçe davrandım, seni yüzüstü bıraktım. Ama benim nasıl biri olduğumu biliyorsun, sınıfta en başarılı öğrenciler arasında yer almak, hatta üstesinden gelebilirsem sınıfın birincisi olmak istiyordum. Sen bunu ineklemek diye niteledin, haklı olarak, kabul; ama ne yapayım, benim ideal anlayışım buydu işte, bundan daha üstün bir ideal bilmiyordum o zaman.”</p>

  <p>Heilner gözlerini yummuştu. Hans sesini iyice alçaltarak sürdürdü konuşmasını, “Bak, üzgünüm bu yaptığıma. Bir kez daha dostum olmak ister misin bilmem ama senden beni bağışlamanı rica ediyorum.”</p>

  <p>Heilner susuyor, kapalı tutuyordu gözlerini. İçindeki tüm iyi duygular, tüm sevinçler dostundan yana sürekli kanat çırpıyordu; ne var ki, burukluklar ve yalnızlıklar içinde yaşayan bir kişi rolünü oynamaya alışmıştı bir kez, hiç değilse böyle bir maskeyi şimdilik yüzünden çekip almak niyetinde değildi. Hans, peşini bırakmadı.</p>

  <p>“Yo, beni bağışlayacaksın, Heilner! Senin ardından böyle koşmaktansa, sınıfta sonuncu olurum daha iyi. Yeter ki sen iste, yine eskisi gibi dost olur, kendilerine ihtiyacımız olmadığını ötekilere gösteririz.”</p>

  <p>Bunun üzerinde Heilner de Hans’ın elini sıktı ve o zamana kadar kapalı tuttuğu gözlerini açtı.</p>

  <p>Birkaç gün sonra Heilner de iyileşip kalktı ayağa, revirden çıktı. Hans ile Heilner arasında eski dostluğun yeniden kurulması manastırda hayli çalkantıya yol açtı. Ne var ki, her ikisi için de harikulade denecek günler başlamıştı, büyük olay ve heyecanların yaşanmadığı ama insanı tuhaf bir mutluluğa boğan bir birlik ve beraberliği, sözlere yer vermeyen gizli bir anlaşma duygusunu kendilerinde barındıran günler. Haftalar boyu süren ayrılık her iki dostu da değiştirmişti. Hans daha sevecen, sıcak ve romantik birine dönüşmüş, Heilner ise daha güçlü ve erkeksi biri olmuştu. İkisi de son zamanlarda birbirlerini öylesine aramış, birbirlerinin eksikliğini öylesine yürekten duymuşlardı ki, yeniden bir araya gelmelerine küçümsenmeyecek bir olay, paha biçilmez bir armağan gözüyle bakmışlardı.</p>

  <p>Vaktinden önce gelişip serpilen her iki genç, aralarındaki dostlukta sevgiyle ilk kez tanışmanın nazlı ve narin gizlerinden birazını farkında olmadan sezgi dolu bir ürkeklikle yaşıyorlardı şimdiden. Ayrıca aralarındaki dostluk, olgunlaşma sürecindeki bir erkeksiliğin buruk çekiciliğini, aynı şekilde öbür öğrenci arkadaşların tümüne karşı kafa tutuşun buruk tadını içeriyordu; öyle arkadaşlar ki, Heilner’e karşı soğuk davranıyor, Hans’ı anlamıyor, kendi aralarında kurdukları bir sürü dostluk ve arkadaşlık ise masum çocuk oyunlarına benziyordu.</p>

  <p>Hans, Heilner’le arasındaki dostluğa ne denli içtenlik ve mutlulukla sarılırsa, o denli yabancılaşıyordu okula. Yeni mutluluk duygusu taze bir şarap gibi kaynayıp köpürerek damarlarında ve düşüncelerinde dolaşıyor, bu arada gerek Livius gerek Homeros gözünde önemini ve parlaklığını giderek yitiriyordu. Gelgelelim, öğretmenleri o zamana kadar kusursuz bir öğrenci sayılan Hans’ın sorunlu birine dönüştüğünü ve sakıncalı biri gözüyle baktıkları Heilner’in olumsuz etkisi altına girdiğini görerek hayli endişeye kapılmaktaydı. Vaktinden önce serpilip gelişmiş öğrencilerde, delikanlılık çalkantılarının başladığı o kritik yaşta kendini açığa vuran tuhaf belirtiler kadar öğretmenleri korkutan başka bir şey yoktur. Zaten Heilner’deki o deha kıvılcımını öteden beri tehlikeli buluyorlardı. Dahi öğrencilerle öğretmenler arasında oldum olası bir uçurum vardır, okullarda boy gösterecek böyle kişilere öğretmenler baş belası gözüyle bakarlar. Onlar için dahi öğrenciler öğretmenlerine saygı duymayan, on dördünde sigaraya başlayan, on beşinde aşık olan, on altısında meyhanede kafayı çeken, yasak kitaplar okuyan, küstahça kompozisyonlar kaleme alan, bazen öğretmenleri alaylı bakışlarla süzen, not defterlerine haklarında elebaşı, ağır tecrit cezası adayı gibi notlar düşülen kötü kişilerdir. Sınıfında bir dâhi görmektense birkaç eşek görmek daha çok memnun eder bir öğretmeni. Aslında bu tutumunda da haksız sayılmaz, ne de olsa görevi olağandışı ve acayip kişileri değil, iyi Latince ve matematik bilen dürüst ve efendi orta sınıf insanını yetiştirmektir. Ancak, burada kimin kimi, öğretmenin öğrenciyi mi, yoksa öğrencinin öğretmeni mi daha çok sıkıntıya soktuğunu, daha ağır kahırlara ve çilelere göğüs germek zorunda bıraktığını, ikisinden hangisinin ruh ve yaşamının kısmen de olsa canına okuyup ayaklar altına aldığını anlamak için, insanın kendi çocukluk ve ilkgençlik yıllarını öfkelenmeden ve utanmadan anımsaması gerekiyor. Ama bu konu şu anda bizi ilgilendirmiyor pek; ayrıca, içimizi rahatlatan bir şey var: Gerçekten dâhi öğrencilerin okulda aldığı yaralar iyileşiyor zamanla, Üzerleri kabuk bağlıyor ve bu kişiler ilerde öyle insanlar olup çıkıyor ki, okuldaki kötü yaşantılara karşın başarılı eserler yaratıp ortaya koyabiliyor, ölüp gittiler mi ya da uzakların büyüsü bir hale gibi çevrelerini sardı mı, kendilerinden sonraki kuşaklara eşi bulunmaz öğrenciler ve soylu örnekler diye tanıtılıyorlar. Böylece her okulda yasa ve deha arasındaki savaş yinelenip duruyor; her yıl yetenekli öğrencileri bir fidan gibi kökünden söküp atmak için devlet babayla okulların el ele verip aralıksız çaba harcadığını görüyoruz. Gelgelelim, ülkemizin hazinesini zenginleştiren de en başta, öğretmenleri tarafından nefretle bakılıp ikide bir cezalandırılan, okulu bırakıp kaçan ya da okuldan uzaklaştırılan bu öğrenciler oluyor. Ama içlerinden bazıları da -sayılarını kim bilebilir?- suskun bir direniş içinde kendi kendilerini yiyip bitiriyor ve eriyip gidiyor zamanla.</p>

  <p>Öteki öğrencilerden ayrıksı olan Hans’la Heilner’in durumlarında da sakıncalı bir hava sezen manastır yöneticileri her iki öğrenciye bir kat daha sevgiyle yaklaşacakken, okullarda öteden beri uygulanagelen sözde yararlı bir ilkeye uyarak bir kat daha sert davranmaya başlamıştı.</p>

  <p>İbranice’de sınıfın en çalışkan öğrencisi sayılan Hans’ la iftihar eden müdür bey, onu sözde kurtarmak için beceriksizce bir girişimde bulundu. Hans’ı tutup odasına çağırttı; eski başrahip konutunun cumbalı odasıydı burası, bir resim kadar güzel ve göz kamaştırıcıydı; söylendiğine göre, yakındaki Knittlingen kentinden Doktor Faustus bir zaman sık sık manastıra uğrayıp bu odada kadeh kadeh Elfinger şarabı yudumlamıştı. Müdür bey, kaba bir adam değildi pek, olayları kavrayış gücünden ve pratik bir zekâdan yoksun olduğu söylenemezdi, sen diye hitap etmekten hoşlandığı öğrencilerine karşı babacan biriydi hatta. Başlıca kusuru fazla kendini beğenmiş olmasıydı; bu da onu ders verdiği kürsünün başında sık sık aşırı övüngen davranışlara sürüklüyor, güç ve otoritesinden en ufak şekilde kuşku duyulmasına göz yummayan biri yapıyordu. Hiçbir itiraza katlanamaz, yaptığı hiçbir hatayı itirafa yanaşmazdı. Bu yüzden de iradesi zayıf ya da içtenlikten uzak öğrenciler kendisiyle gayet güzel anlaşıyordu; ama özellikle güçlü bir kişiliğe sahip dürüst öğrencilerin bu bakımdan işi zordu, çünkü dolaylı yoldan yapılacak en ufak bir itiraz bile müdür beyi kızdırmaya yetiyordu. Karşısındakini bazen yüreklendirici bakışları ve duygulanmış ses tonuyla babacan insan, bir dost rolünü oynamada uzmanlaşmıştı ve şimdi Hans önünde de yine bu rolü sergilemeye koyuldu.</p>

  <p>Ürkek ürkek içeri giren Hans’ın ilkin kuvvetle elini sıkarak, “Buyrun oturun, Giebenrath,” dedi güler yüzlü ve nazik. “Sizinle biraz konuşmak istiyorum. Sen diye hitap etmemde bir sakınca yoktur umarım.”</p>

  <p>“Tabii, müdür bey!”</p>

  <p>“Sen kendin de fark etmiş olacaksın ki, sevgili dostum son zamanlar derslerde gösterdiğin başarı grafiğinde bir düşüş var. En azından İbranice’de durum böyle. Şimdiye kadar bu derste belki bizim en iyi öğrencimizdin, böyle bir düşüşü görmek üzüyor beni. İbranice’den eskisi gibi zevk almıyor musun yoksa?”</p>

  <p>“Alıyorum, müdür bey.”</p>

  <p>“Bir düşün bakalım! Böyle şeyler insanın başına gelir çünkü. Kimbilir, belki şimdi daha çok sevdiğin bir başka ders vardır?”</p>

  <p>“Hayır, müdür bey.”</p>

  <p>“Gerçekten yok mu? Evet, o zaman başka nedenler aramamız gerekiyor. Bana yardım eder misin, bunun nereden kaynaklandığını arayıp bulalım seninle?”</p>

  <p>“Bilmem ki … ödevlerimi her zaman yapmaya çalıştım…”</p>

  <p>“Kuşkusuz sevgili dostum, kuşkusuz. Ama <i>differendum est inter et inter.</i><a href="../Text/dipnot.xhtml#Footnote09" id="Feedback09"><sup>[9]</sup></a> Ödevlerini tabii yaptın, bu nihayet görevindi senin. Ama eskiden çok daha başarılıydın, hatta belki daha çok çalışıyordun, en azından eskiden dersleri daha büyük bir dikkat ve ilgiyle izlediğin kesin. Gösterdiğin şevk ve gayrette ansızın baş gösteren bu gevşemenin nedenini anlayamıyorum doğrusu. Hasta falan değilsin ya?”</p>

  <p>“Hayır.”</p>

  <p>“Başın mı ağrıyor yoksa? Çünkü öyle turp gibi bir halin olduğu da söylenemez hani.”</p>

  <p>“Evet. Bazen başımın ağrıdığı oluyor.”</p>

  <p>“Günlük çalışmalar acaba fazla mı geliyor sana?”</p>

  <p>“Yo, asla!”</p>

  <p>“Ders dışında çok kitap falan mı okuyorsun? Doğruyu söyle bana!”</p>

  <p>“Hayır, neredeyse hiçbir şey okumuyorum, müdür bey.”</p>

  <p>“O zaman benim bu işe bir türlü aklım ermiyor, sevgili genç dostum. Aksayan, sürçen bir taraf var bu işte. Peki, çaba göstereceğin konusunda bana söz verir misin?”</p>

  <p>Hans, yumuşak ama ciddi bir ifadeyle ona bakan otoriter müdürün kendisine doğru uzatılmış sağ eline bıraktı elini.</p>

  <p>“Bak böylesi iyi, böylesi güzel, sevgili dostum! Pes etmeyeceksin, yoksa çarklar arasında ezilip gidersin.”</p>

  <p>Müdür bey, Hans’ın elini sıktı; Hans da rahat bir nefes alarak kapıya yöneldi.</p>

  <p>“Ha, bir şey daha, sevgili dostum! Sanırım Heilner’le pek sık konuşup görüşüyorsun, öyle değil mi?”</p>

  <p>“Evet, müdür bey, oldukça sık.”</p>

  <p>“Öbür arkadaşlarından daha sık belki de. Yoksa yanılıyor muyum?”</p>

  <p>“Doğru, daha sık müdür bey. Heilner benim dostum.”</p>

  <p>“Peki nasıl oldu bu iş? Öyle ya, ikinizin huyu suyu pek benzemez birbirine.”</p>

  <p>“Bilmiyorum ama şu anda dostuz biz.”</p>

  <p>“Senin bu dostundan pek hoşlanmadığımı biliyorsun sanırım. Halinden hiç memnun olmayan, huzursuz, tedirgin biri; yetenekli belki ama kendini derse verdiği yok, seni de olumsuz yönde etkiliyor. Ondan biraz uzak durmaya çalışırsan çok sevinirdim hani. Ne diyorsun?”</p>

  <p>“Yapamam, müdür bey.”</p>

  <p>“Yapamaz mısın? Ama neden?”</p>

  <p>“Çünkü o benim dostum. Onu yüzüstü bırakamam.”</p>

  <p>“Hımm. Ama öbür arkadaşlarınla biraz daha fazla zaman geçiremez miydin? Bu Heilner’in olumsuz etkisine kendini böylesine kaptıran tek kişi sensin, bunun yol açtığı sonuçları da görüyoruz işte. Seni bu kadar ona bağlayan nedir, bilmek isterdim doğrusu.”</p>

  <p>“Ben de bilmiyorum bunu. Ama birbirimizden hoşlanıyoruz, ondan yüz çevirirsem ödleklik etmiş sayılırım.”</p>

  <p>“Demek öyle, demek öyle! Eh, sana zorla bir şey yaptırmak istemem. Ama umarım, yavaş yavaş uzaklaşırsın ondan. Böyle bir şeye çok sevinirdim hani. Hem de pek çok!”</p>

  <p>Müdür beyin son sözlerinde önceki yumuşak ifadeden eser yoktu. Hans gidebilirdi artık.</p>

  <p>O günden sonra Hans yeniden derslerle boğuşup durmaya başladı. Ama eskisi gibi öyle tıkır tıkır yürüdüğü yoktu işin, bütün çalışıp didinmesi öbür öğrencilere güç-bela ayak uydurabilmekten öte bir başarı sağlamıyor ama hiç değilse onlardan fazla geride kalmasını da önlüyordu. İçinde bulunduğu durumun bir ölçüde Heilner’le arasındaki dostluktan kaynaklandığını Hans’ın kendisi de fark etmiyor değildi; ne var ki, bu dostluğa o bir kayıp, bir engel değil, daha çok bir hazine gözüyle bakıyordu; öyle bir hazine ki, uğrunda kaçırılan tüm fırsatları, gösterilen tüm ihmalleri fazlasıyla karşılıyordu, görev duygusuyla sürdürülen kuru bir yaşamın kendisiyle boy ölçüşemeyeceği kadar sıcak ve yüce bir yaşamdı bu hazine. Hans, tıpkı genç sevgililere özgü bir ruh durumu içindeydi: Kendini her günkü sıkıcı ve kılı kırk yaran çalışmalara değil, büyük kahramanlıklara layık buluyordu. Ne var ki, umutsuzlukla göğüs geçirerek sıkı çalışmaların boyunduruğunu ikide bir boynuna geçirmekten başka çare bulamıyordu. Heilner gibi şöyle birazcık çalışarak en çok gereken bilgiyi bir solukta, göz açıp kapamadan kendine mal etmesini beceremiyordu bir türlü. Hemen her akşam çıkıp gelen dostu ona boş zaman bırakmadığından, sabahları çaresiz normalden bir saat önce kalkıyor, en çok İbranice’nin grameriyle tıpkı bir düşmanla cebelleşir gibi cebelleşiyordu. Hoşlanıp zevk aldığı ders olarak bir Homeros kalmıştı, bir de tarih. Karanlıkta el yordamıyla ilerleyerek Homeros’un dünyasına yaklaşmaya çalışıyordu. Tarih dersinde ise olayların kahramanları yalnız isim ve sayı olmaktan giderek çıkmış, çakmak çakmak gözlerle hemen burnunun ucunda kendisine bakıp duruyorlardı, yaşam dolu kırmızı dudakları vardı hepsinin, yüzleri ve elleri vardı sonra - kiminin eli kırmızı, tombul ve kabaydı, kimininki sessiz, soğuk, taştan, kiminki de küçük ve sıcacıktı, incecik damarlarla örtülmüştü üzeri.</p>

  <p>Yunanca kaleme alınmış İncilleri okurken de bazen bunlarda adı geçen kişilerin belirginliği ve yakınlığı Hans’ı şaşırtmış, hatta büyük ölçüde etkilemişti. Özellikle Markus İncili’nin altıncı bölümünde yaşamıştı böyle bir durumu; İsa’nın öğrencileriyle gemiden ayrıldığı bu bölümde şöyle denmekteydi:“Onu hemen tanıdılar ve koşup geldiler.” Bu bölümü okurken Hans da Tanrı’nın insandan olma oğlunu gemiden ayrılırken görmüş, hemen onu ötekilerle birlikte tanımıştı ama İsa’nın ne boyu posu, ne kılık kıyafeti ne de siması bu konuda kendisine yardım etmiş, İsa’ nın sevgi dolu gözlerindeki ışıl ışıl parıldayan derinlik, narin ama güçlü bir ruhun biçimlendirip kendisine yurt edindiği zarif, güzel ve esmer elin hafifçe sallanışı, belki hepsinden çok hoş geldiniz diyen davetkâr jesti bunu sağlamıştı. Kaynayıp coşan bir suyun kıyısı ve ağır bir teknenin burnu da bir an için İsa ile boy göstermiş, sonra tüm görüntü kış ortasında tüten bir nefes gibi silinip gitmişti.</p>

  <p>Bazen falan ya da filan kişinin ya da bir tarih parçasının, bir kez daha yaşamak arzusuyla ve bakışlarının canlı bir gözde yansıdığını görmek özlemiyle okunan metinden adeta açgözlü kopup geldiği oluyordu. Hans bu gibi durumları kabulleniyor, hayrete düşüyor, hızla devinen, bir an sonra yine kaybolup giden görüntüler yüzünden varlığının derinliklerinde tuhaf bir değişikliğin gerçekleştiğini duyumsuyor, sanki kara toprağın altını bir cam arkasından gördüğü ya da Tanrı’nın gözlerinin bir an kendisine çevrildiği hissine kapılıyordu. Bu paha biçilmez görüntüler bir davete gerek kalmadan kendiliklerinden seğirtip geliyor, hac yolculuğuna çıkmış insanlar ve güler yüzlü konuklar gibi herhangi bir yakınmaya yol açmadan yine gözden kayboluyorlardı; öyle kimseler, öyle konuklar ki, cesaret edilip de kendilerine bir şey söylenemiyor, kalmaya zorlanamıyorlar, çünkü çevreleri yabancı ve tanrısal bir atmosferle kuşatılmış oluyordu.</p>

  <p>Hans bu yaşantıları herkesten saklıyor, bunlardan Heilner’e bile söz açmıyordu. O eski hüzünlü hali kaybolup giden Heilner hırçın, tedirgin ve huysuz birine dönüşmüştü; manastıra, öğretmenlere, öğrenci arkadaşlarına, havaya, insanların yaşam biçimine atıp tutuyor, Tanrı’nın varlığını eleştiri konusu yapıyor, bazen kavgacı biri kesiliyor ya da durup dururken aptalca şakalara ve muzipliklere kalkışıyordu. Bir kez ötekilerden soyutlanmış durumda, onlarla karşıtlık içinde yaşadığından, bu karşıtlığı düşüncesizce bir gurura kapılarak daha da ileri götürüyor, çevresindekilere meydan okuyan serkeş ve düşmanca bir ilişkiye dönüştürüyordu. Dostu Hans’ı da bu ilişki içine çekip alıyor, Hans da karşı koymaya çalışmıyordu. Bu yüzden, iki dost öbür öğrencilerden ayrılmış, topluluk içinde herkesin dikkatini çeken ve hoşnutsuzlukla bakılan bir adacık oluşturmuştu adeta. Hans giderek durumdan rahatsızlık duymaya başlamıştı. Şu müdür de nereden çıkmıştı sanki! Hans içten içe ondan korkuyor, eskiden gözde bir öğrencisiyken şimdi onun kendisine soğuk davrandığını, eski ilgiyi göstermediğini, bunu da hiç saklayıp gizlemeye gerek duymadığını görüyordu. Hans da o kadar ders dururken inadına müdürün uzmanlık alanına giren İbranice’ye karşı sevgi ve ilgisini giderek tümüyle kaybetmişti.</p>

  <p>Yerinde sayan bir-ikisi dışında sınıftaki kırk öğrencinin birkaç aydan kısa bir süre içinde gerek bedensel gerek ruhsal açıdan nasıl değiştiğini görmek insana haz veriyordu. Pek çoğu öylesine boy atmıştı ki, çöp gibi kalmış, onlarla birlikte büyüyemeyen giysilerden el ve ayakları umutla dışarı taşmıştı. Yüzler can çekişen bir çocuksuluk ve çekingenlikle, artık kendini belli etmeye başlamış bir erkeksilik arasındaki tüm nüansları sergiliyordu. Musa’nın beş kitabına yönelik çalışmalar, vücutları gelişme döneminin yontulmamış kaba biçimlerinden henüz kurtulamamış olanların düz alınlarına hiç değilse erkeksiliğin geçici damgasını yerleştirmişti. Tombul, al yanaklara rastlanmaz olmuştu nerdeyse.</p>

  <p>Hans da değişmiş, boy ve incelik bakımından Heilner’ den farkı kalmamıştı; hatta dostundan yaşça daha büyük görünüyordu. Alnının eskiden o ince saydam köşeleri şimdi belirgin durum almış, gözleri daha bir çukura gömülmüş, yüzü sağlıksız bir renge boyanmış, kollar ve bacaklarla omuzlar kemikli ve cılız bir görünüm kazanmıştı.</p>

  <p>Derslerde elde ettiği sonuçlardan duyduğu hoşnutsuzluk büyüdükçe, Heilner’in de etkisiyle, sınıf arkadaşlarından kendini daha kesin olarak soyutlamıştı. Örnek bir öğrenci, yarının sınıf birincisi olarak öbür öğrencilere yukardan bakmak için elinde bir neden yoktu artık, kibirli davranış ve kasılmalar Hans’a gerçekten yakışmaz olmuştu. Bunu kendisine sezdirdikleri, kendisinin de bunu içi sızlayarak duyumsamasına yol açtıkları için öbür öğrencileri affetmiyor, en çok da o kusursuz öğrenci Hartner ve küstah Otto Wenger’le sık sık kapışıyordu. Otto Wenger bir gün yine alay edip kendisini kızdırmış, Hans da çileden çıkıp bir yumrukla karşılık vermişti. Bunun üzerine fena halde dayak yemişti Otto Wenger’den. Wenger ödleğin biriydi aslında ama Hans gibi güçsüz biriyle de başa çıkması zor değildi, hiç acımadan yumruklayıp durmuştu Hans’ı. Heilner o sıra olay yerinde yoktu; ötekiler de elleri böğürlerinde kavgaya seyirci kalmış, Hans’ın yediği dayağı ona hiç de çok görmemişlerdi. Wenger, Hans’ı iyice benzetmişti; Hans’ın burnu kanamış, bütün kaburgaları sızlayıp durmuştu. Utanç, acı ve öfkeden gece gözüne uyku girmemişti. Dostu Heilner’e olaydan hiç söz açmadı ama o günden sonra oda arkadaşlarından iyice soyutladı kendini, onlarla artık pek konuşup görüşmedi.</p>

  <p>İlkbahara doğru, yağmurlu öğle saatlerinin, yağmurlu pazarın ve uzayıp giden alacakaranlıkların etkisiyle manastır yaşamında yeni yeni oluşumlar ve kıpırdanmalar açığa vurdu kendini. İyi piyano çalan biriyle flüt çalan iki kişinin de sakinleri arasında yer aldığı Akropolis odasında haftada iki gece konserler verildi, Germania odasında ise okuma geceleri düzenlendi, ayrıca birkaç piyetist bir araya gelip bir İncil okuma topluluğu kurdu, her akşam İncil’den bir bölümü, Calwer İncili’nin yorumlarıyla birlikte okuyorlardı.</p>

  <p>Germania odasındaki okuma grubu içinde yer alma isteği geri çevrilen Heilner ateş püskürüyordu. Sırf intikam amacıyla gidip İncil okuma grubundakilerin arasına katıldı. Bu gruptakiler de onu aralarında görmek istemediler ama Heilner kendini zorla kabul ettirdi ve sessiz sakin bu küçük piyetistler topluluğunun sofuluk taşan konuşmalarına atak sözleri ve tanrıtanımaz değinmeleriyle kavgalı gürültülü bir hava getirdi. Çok geçmeden bu eğlenceden de bıktı ama İncil’e yönelik alaylı hava daha uzunca bir süre konuşmasından kaybolmadı. Bu arada pek dikkat eden olmadı kendisine, çünkü bir şeyler kurup çatmak isteyen girişimci bir ruh öğrencilere göz açtırmıyordu.</p>

  <p>Bu konuda da Sparta odasında kalan yetenekli ve muzip bir oğlan herkesten çok dikkatleri üzerine çekmekteydi. Kendisine ün sağlamanın yanı sıra, uğraşıp didinmelerinin tek amacı, odanın havasına biraz canlılık getirmek, her türlü maskaralığa başvurarak monoton ders yaşamını sık sık bir kenara itip biraz dinlenebilmekti. Takma adı Dunstan’dı oğlanın, ortalığı heyecana vermek ve kendine belli bir ün sağlamak için orijinal bir yol bulmuştu. Bir sabah öğrenciler yatakhaneden çıktıklarında, tuvaletin kapısına bir kâğıdın yapıştırılmış olduğunu gördüler, üzerinde “Sparta’dan Altı Taşlama” yazısı okunuyordu, öğrenciler arasından seçilmiş altı kişinin budalalıkları, sersemlikleri ve dostluklarıyla dizeler halinde alay edilmişti. Hans ve Heilner çifti de nasibini almıştı bu alaydan. Devletin bu küçük mülkünde ortalık birden iyice karıştı, herkes sanki bir tiyatro kapısının önünde bekleşir gibi o kapının önüne yığıldı; ortada kraliçeleri uçmaya hazırlanan bir arı halkı bulunuyormuş gibi dört bir yanı bir uğultudur kapladı; itiş kakışların ardı arkası kesilmedi.</p>

  <p>Ertesi sabah tuvaletin kapısı baştan aşağı taşlama yazılarıyla dolmuştu; önceki taşlamalara cevaplar döşenilmiş, kimileri onaylanmış, arada yeni taşlamalara yer verilmişti. Ne var ki, bu muziplikte başı çeken kimse, yeniden aynı işe kalkışmak gibi bir aptallığa düşmedi. Amacına erişmiş, samanlığı ateşe vermişti, şimdi ateşin karşısına geçmiş, büyük bir hazla ellerini ovuşturuyordu. Neredeyse bütün öğrenciler birkaç gün boyunca taşlama yarışına katıldı, herkes düşünceli düşünceli ortalıkta dolaşıyor, kafasından bir taşlama uydurmaya çalışıyordu. Belki Lucius, olup bitenlere aldırmayıp eskisi gibi derslerine çalışan tek kişiydi. Sonunda öğretmenlerden biri söz konusu muzipliğin farkına varıp ortalığı heyecana veren bu oyunun daha fazla sürdürülmesini yasakladı.</p>

  <p>Gelgelelim, kurnaz Dunstan kazandığı başarının sarhoşluğuyla yan gelip yatmamış, bu arada asıl vurucu darbeyi hazırlamıştı. Günün birinde bir gazetenin ilk sayısını çıkarıp koydu ortaya; gazete müsvedde kâğıdı üzerine minicik boyutlarda teksir edilmiş, bunun için Dunstan haftalardır malzeme devşirmişti. Gazete “Oklu Kirpi” ismini taşıyordu ve özellikle mizah yazılarına ayrılmıştı. Yuşa kitabının yazarıyla Maulbronnlu bir öğrenci arasındaki şaklabanca söyleşi ilk sayının en parlak yazısıydı. Yaklaşık dört hafta gibi bir süre küçük gazete manastırı heyecandan soluk soluğa bıraktı.</p>

  <p>Elde edilen başarıya diyecek yoktu. Gazetenin pek meşgul yazıişleri müdürü ve yayınlayıcısı pozundaki Dunstan, bir zaman Venedik’teki o yaman Aretino<a href="../Text/dipnot.xhtml#Footnote10" id="Feedback10"><sup>[10]</sup></a> gibi, manastırda biraz netameli bir üne kavuşmuştu adeta.</p>

  <p>Derken herkesi şaşırtan bir şey oldu. Hermann Heilner de büyük bir şevkle gazetenin yazı işlerinde çalışmaya başladı ve bundan böyle Dunstan’la birlikte onu bunu hicveden sert yazılar kaleme alıp yayınlamaya koyuldu, bunu yapabilecek kadar da zekası ve yüreğinde birikmiş öfkesi vardı.</p>

  <p>Hans, dostunun istediği gibi davranmasına ses çıkarmadı; kendisinin ise böyle bir işte çalışmaya ne hevesi vardı ne de yeteneği. Hatta Heilner’in akşamlarını sık sık Sparta’da geçirdiğini bile pek fark etmemişti başlangıçta, çünkü kafasını bir süredir başka konular kurcalayıp duruyordu. Bütün gün miskin ve dalgın dolanıyor, ders sırasında işi ağırdan alıp isteksiz ve gönülsüz çalışıyordu. Bir defasında derste Livius üzerine çalışırlarken tuhaf bir şey oldu.</p>

  <p>Öğretmen okudukları metni çevirmesini söyledi Hans’a ama Hans oturduğu yerde kaldı.</p>

  <p>“Bu da ne demek? Niçin ayağa kalkmıyorsunuz?” diye sesini yükseltti öğretmen, öfke dolu bir sesle.</p>

  <p>Hans yine yerinden kımıldamadı. Sırada dimdik oturuyordu; başını biraz önüne eğmişti, gözleri yarı kapalıydı. Öğretmenin kendisini derse kaldırmak istemesi onu biraz uyandırmıştı daldığı hayallerden ama yine de öğretmenin sesini çok uzaklardan işitir gibiydi. Bitişik sırada oturan arkadaşının kendisini kuvvetle dürttüğünü fark ettiyse de aldırmadı. Sanki yabancı insanlar kuşatmıştı çevresini; yabancı ellerin dokunuşunu hissediyor, kulaklarında yabancı seslerin yankılandığını duyuyordu, yakın, hafif, tok sesler; bir şey söylemiyor, yalnızca bir pınardan akan su sesi gibi derinden ve yumuşak çağıldıyordu. Ve pek çok göz vardı Hans’ın üzerine çevrilmiş - yabancı, sezgilerle dolup taşan, kocaman ve pırıl pırıl gözler. Belki Livius’tan az önce okudukları metinde geçen Romalı bir halk topluluğunun gözleriydi bunlar, belki bilmediği, tanımadığı insanların gözleri, yalnızca düşlerinde yaşattığı ya da resimlerde bir zaman görmüş olabileceği kişilerin gözleriydi.</p>

  <p>“Herr Giebenrath!” diye bağırdı öğretmen bunun üzerine. “Uyuyor musunuz yoksa?”</p>

  <p>Hans usulca gözlerini açtı, şaşkın şaşkın öğretmene bakıp hayır anlamında başını salladı.</p>

  <p>“Yo, yo, uyudunuz! Uyumadınızsa söyler misiniz bana, hangi cümlede kalmıştık? Evet, bekliyorum.”</p>

  <p>Hans kitabın içinde bir yeri işaret etti, nerede kaldıklarını iyi biliyordu.</p>

  <p>“Şimdi ayağa da kalkar mısınız acaba?” diye sordu öğretmen alaylı. Hans ayağa kalktı.</p>

  <p>“Neyle meşgulsünüz bakalım? Yüzüme bakar mısınız?”</p>

  <p>Hans, öğretmenin yüzüne baktı. Ama bakışı öğretmenin hoşuna gitmedi pek, hayretle başını salladı.</p>

  <p>“Rahatsız mısınız yoksa, Herr Giebenrath?”</p>

  <p>“Hayır, efendim.”</p>

  <p>“Peki oturun şimdi yerinize, dersten sonra odama gelin!”</p>

  <p>Hans oturdu ve Livius’tan okunan metnin üzerine eğildi. Tamamen uyanıktı, bütün okuduklarını anlıyor ama iç gözüyle o bir sürü yabancı yüzü izliyordu; pırıl pırıl gözlerini asla üzerinden ayırmadan yavaş yavaş büyük uzaklıkların gerisine kayan gözler, sonunda çok çok ötelerdeki bir sisin içine gömülerek yitip gitti. Öte yandan, öğretmenle o sırada çeviri yapan öğrencinin sesi ve sınıftaki bütün o küçük sesler giderek yaklaşıp sonunda yine normaldeki gerçek kimliğine büründü, yaşanılan an içindeki yerlerini aldı, öğretmen kürsüsü ve karatahta yine eski yerindeydi, kocaman tahta pergel ve gönye yine duvarda asılıydı, dört bir yanında yine sınıf arkadaşları oturuyor, içlerinden pek çoğu yan gözle, meraklı ve arsız kendisine bakıyordu. Hans şiddetle irkildi ansızın.</p>

  <p>“Dersten sonra odama gelin!” gibi bir şey söylendiğini işitmişti. Aman Tanrım, ne olmuştu acaba?</p>

  <p>Dersten sonra öğretmen el edip Hans’ı yanına çağırdı, onu alarak gözlerini açmış bön bön bakan arkadaşlarının arasından çekip götürdü.</p>

  <p>“Şimdi söyleyin bana bakalım, neyiniz vardı az önce? Demek uyumadınız?”</p>

  <p>“Hayır.”</p>

  <p>“Peki, seslendiğim zaman niçin ayağa kalkmadınız?”</p>

  <p>“Bilmiyorum.”</p>

  <p>“Yoksa beni duymadınız mı? Kulağınız ağır mı işitiyor?”</p>

  <p>“Hayır. Duydum sizi.”</p>

  <p>“Duydunuz ve ayağa kalkmadınız? Sonradan bana bakarken de gözlerinizde tuhaf bir ifade vardı. Ne düşünüyordunuz o zaman?”</p>

  <p>“Hiç. Kalkmak istedim ama…”</p>

  <p>“Neden kalkmadınız peki? Yoksa fenalık mı geçirdiniz? “</p>

  <p>“Sanmıyorum. Bilmiyorum neden kalkmadığımı.”</p>

  <p>“Başınız mı ağrıyordu?”</p>

  <p>“Hayır.”</p>

  <p>“Peki, gidebilirsiniz şimdi.”</p>

  <p>Yemekten önce bir kez daha çağrıldı Hans, bu kez yatakhaneye gelmesi istenmekteydi. Müdür bey, hükümet baştabibiyle yatakhanede kendisini bekliyordu. Manastır doktoru Hans’ı muayene edip bazı sorular sordu ama Hans’ın hasta olduğunu gösteren kesin bir bulgu saptayamadı. Hekim, babacan bir tavırla güldü; durumu pek önemsemez görünüyordu.</p>

  <p>Müdüre dönüp, “Hafif bir sinir bozukluğu,” dedi kıs kıs gülerek. “Geçici bir halsizlik; bir çeşit hafif baş dönmesi. Delikanlının her gün biraz açık havaya çıkması gerekiyor. Baş ağrılarına karşı birkaç damla yazacağım.”</p>

  <p>O günden sonra Hans’ın her gün yemekten sonra bir saat açık havaya çıkması kararlaştırıldı. Hans’ın buna bir itirazı yoktu. İşin kötü yanı, açık havada gezip dolaşırken Heilner’i yanına alması kesinlikle yasaklanmıştı. Bunu işitince Hans küplere bindi, atıp tuttu, söylendi baştakilere ama ister istemez durumu kabullendi. Hep tek başına gezip dolaşıyor, bundan da belli bir haz duyuyordu. İlkbahar yeni başlamıştı. Yerden fışkıran bir yeşillik güzelim kavislerle donatılmış tombul tepeler üzerinden ince bir dalga halinde bir baştan bir başa ışıl ışıl uzanıyordu; ağaçlar belirgin kenar çizgileriyle kahverengi bir ağı andıran kışlık giysilerini üzerlerinden sıyırıp atıyor, o körpecik yaprakların oyunuyla iç içe geçiyor, diri ve canlı bir yeşilden oluşup göz alabildiğine akıp giden bir sel gibi kendilerini çevreleyen arazinin renklerine karışarak yitip gidiyordu.</p>

  <p>Latince okulundayken ilkbaharı şimdikinden bir başka türlü algılamıştı Hans, daha bir canlı, daha bir ilgiyle ve ayrıntılara daha çok dikkat ederek. Gittikleri yerden dönen göçmen kuşları gözlemlemişti örneğin, değişik türlerde pek çok kuş; sonra sırayla ağaçların çiçek açmasını izlemişti; daha sonra da mayıs ayı gelmiş, oltasını kaptığı gibi balık tutmaya koşmuştu. Oysa şimdi ne kuş türlerini birbirinden ayıracağım, ne ağaççıkları tomurcuklarından tanıyacağım diye zahmet ettiği vardı. Yalnızca doğadaki genel kaynaşmayı, dört bir yanda tomurcuklanan renkleri seyretmek, körpe dalların ve yaprakların kokusunu solumak, eskisinden daha bir yumuşak havanın içten içe mayalanışını duyumsamakla yetiniyor, kırlar ve tarlalar içinden hayran hayran yürüyüp gidiyordu. Çok geçmeden bir yorgunluk çöküyordu üzerine; biraz yatıp kestirmek isteğine karşı duramıyor, hemen her seferinde çevresini saran gerçek nesnelerden bambaşka şeyler görüp algılıyordu. Bunlar nasıl nesnelerdi, bildiği yoktu pek, kafasını da yormuyordu bu konuda. Aydınlık, nazlı ve narin, alışılmadık düşlerdi; çeşitli görüntüler ya da hiç tanımadığı ağaçlardan yollar halinde Hans’ı çevreliyor ama içlerinden herhangi bir olayın geçtiği görülmüyordu. Salt seyirlik görüntülerdi hepsi; ama bu görüntüleri yalnızca seyretmek bile başlı başına bir yaşantıydı, insanın bulunduğu mekândan alınıp bir başka mekâna taşınması, başka insanlar arasına götürülüp bırakılmasıydı. Yabancı diyarlarda çıkılan bir geziydi, ayakların bir haz duygusuyla basacağı yumuşacık topraklar üzerinde gezip dolaşmak, düşsel bir tat ve kokuyu içeren hafif ve ince yabancı bir havayı solumaktı. Görüntülerin yerini bir duygunun da aldığı oluyordu kimi zaman; karanlıklarda sıcacık ve heyecan verici bir duygu; hafif bir el, yumuşak dokunuşlarla vücudunun üzerinde kayarak geziniyordu sanki.</p>

  <p>Okuyup çalışırken dikkatini toplamak için hayli çaba harcıyordu Hans. Kendisini ilgilendirmeyen konular elinden bir gölge gibi kayıp gidiyor, yöneltilecek bir soruyu yanıtlayabilmek istiyorsa İbranice sözcükleri derse hemen yarım saat kala ezberlemesi gerekiyordu. Sık sık bir somutlaşma olayını yaşıyor, okunan bir metinde sözü edilen kişilerin ansızın dirilip karşısına dikildiğini görüyordu, burnunun ucundaki nesnelerden daha elle tutulup gözle görülür ve daha bir gerçek nesnelerdi hepsi. Belleğinin bundan böyle hiçbir şey kabul etmek istemediğini, neredeyse günden güne daha da körleşip güvenilemeyecek nitelik kazandığını fark ederek umutsuzluğa kapıldıkça, bazen eskilere ilişkin anılar korkunç denecek kadar net bir biçimde üzerine üşüşüyor, bu netlik onu şaşkınlığa ve endişeye sürüklüyordu. Ders sırasında ya da ders dışında bir şey okurken bazen babası, bazen yaşlı Anna, bazen de eski öğretmenleri ya da öğrenci arkadaşlarından biri geliyordu aklına; gözle görülebilecek gibi karşısına dikiliyor ve bir süre Hans’ın tüm dikkatini üzerine topluyordu. Stuttgart’ta geçirdikleri birkaç güne, devlet giriş sınavına ve sonraki tatil dönemine ilişkin sahneleri de tekrar tekrar yaşıyor, bazen de elinde oltayla kendisini ırmak kıyısında otururken görüyor, güneş altında yatan sulardan yükselen buğunun kokusunu duyuyordu; öte yandan içinde öyle bir duygu uyanıyordu ki, sanki düşleyip durduğu bu zamanlar, yıllar ve yıllar öncesinde kalmıştı.</p>

  <p>Hans ılık, nemli ve karanlık akşamların birinde Heilner’le yatakhanede bir aşağı bir yukarı gidip geliyor, evden, babasından, oltayla balık tutmalardan ve okuldan söz ediyordu. Dostu dikkati çekecek kadar sessizdi; sözünü kesmeden Hans’ı dinliyor, zaman zaman başını sallıyor, bütün gün oynamadan duramadığı elindeki küçük cetvelle arada bir düşünceli düşünceli havayı dövüyordu. Yavaş yavaş Hans da sustu; gece bastırmıştı, bir pencere nişine girip oturdular.</p>

  <p>“Baksana Hans!” dedi Heilner sonunda. Sesi güvensiz, sarsak ve telaşlıydı.</p>

  <p>“Ne var?”</p>

  <p>“Ah, hiç!”</p>

  <p>“Hayır, söyle ne diyeceksen!”</p>

  <p>“Senin anlattığın o bir sürü şey var ya, birbirinden değişik şeyler, onları dinlerken dedim ki kendi kendime .. ’ ’</p>

  <p>“Ne dedin?”</p>

  <p>“Söyler misin Hans, hiç kız peşinde koştun mu sen?”</p>

  <p>Bu soruyu bir sessizlik izledi. Böyle bir konuya şimdiye kadar hiç değinmemişlerdi. Hans’ı ürküten bir konuydu ama yine de büyülü bir bahçe gibi onu kendine çekiyordu. Ansızın kızarıp bozardığını hissetti Hans, elleri titremeye başladı.</p>

  <p>“Topu topu bir kez,” dedi sonra fısıltı halinde. “Ağzı süt kokan toy bir oğlandım henüz.”</p>

  <p>Yeniden bir sessizlik oldu.</p>

  <p>“Ya sen, Heilner?”</p>

  <p>Heilner göğüs geçirdi.</p>

  <p>“Boş ver! Biliyor musun, en iyisi bu konudan söz etmemek, hiç önemi yok çünkü.”</p>

  <p>“Hayır, var.”</p>

  <p>“Bir kızı seviyorum ben.”</p>

  <p>“Bir kızı mı? Sahi mi?”</p>

  <p>“Bizim orda. Komşunun kızını. Hatta onu bu kış öptüm bile.”</p>

  <p>“Öptün demek?”</p>

  <p>“Evet. Bir akşam hava kararmıştı, buz pistindeydik, ayaklarındaki patenleri çıkarmasına yardım ediyordum, bunu yapmama izin vermişti çünkü. Birden öptüm onu.”</p>

  <p>“Peki, bir şey demedi mi?”</p>

  <p>“Hayır. Ama kaçıp gitti hemen.”</p>

  <p>“Ee, sonra?”</p>

  <p>“Sonra? Sonra hiç.”</p>

  <p>Heilner yeniden göğüs geçirdi. O anda Hans’ın gözüne yasak bahçelerden çıkıp gelmiş bir kahraman gibi göründü dostu.</p>

  <p>Derken çan çaldı, yatma vaktiydi. Fener söndürülüp ortalık sessizliğe gömüldü; ama daha bir saati aşkın bir süre uyumadan yatakta yattı Hans, Heilner’in sevdiği kızı öpmesini düşündü.</p>

  <p>Ertesi gün bu konuda daha başka sorular yöneltmek istedi dostuna ama utandı. Hans’tan bir soru gelmediğini gören Heilner de kendiliğinden aynı konuya dönmek istemedi.</p>

  <p>Okulda Hans’ın durumu her geçen gün daha kötüye gidiyordu. Öğretmenleri Hans’a karşı surat asmaya, ona ters ters bakmaya başlamışlardı. Müdür bey kaşlarını çatıyor, Hans’ a içerliyordu. Sınıftaki öbür öğrenciler de Hans’ın bulunduğu pek yüksek yerden paldır küldür aşağılara yuvarlandığını ve sınıf birinciliğini gözden çıkardığını hanidir anlamışlardı. Hiçbir şeyin farkında olmayan biri varsa, o da Heilner’di, çünkü zaten pek önemsediği yoktu okulu. Hans’a gelince, neler olup bittiğini seziyor, değiştiğini görüyor, yine de aldırmıyordu.</p>

  <p>Bu arada gazetenin redaksiyon işinde çalışmaktan bıkan Heilner, artık bütün zamanını dostu Hans’la geçiriyordu. Yasak falan dinlemeyip her gün çıktığı gezilerde Hans’a eşlik ediyor, onunla yere uzanıp güneşleniyor, düşlere dalıyor, dostuna şiirler okuyor, bazen de müdür beyi alaya alan espriler yapıyordu. Hans, yaşadığı gönül macerasıyla ilgili olarak dostunun yeni açıklamalarda bulunacağını sürekli bekleyip duruyor ama her geçen gün bu konuda dostu Heilner’e soru sormak cesaretini biraz daha yitiriyordu. Okuldaki öbür öğrenciler ise iki dosta her zamanki gibi soğuk davranmaktaydı, çünkü Heilner “Oklu Kirpi”deki o sinsi esprileriyle doğrusu kimseye pek güvenilir görünmüyordu.</p>

  <p>Zaten gazete de o sıra yayınına son vermişti; ömrünü doldurmuştu çünkü; kış ve ilkbahar arasındaki o sıkıcı haftalar düşünülerek çıkarılmıştı yalnızca. Oysa şimdi o güzelim ilkbahar mevsimi başlamıştı; sonradan üzerlerinde çalışmak için çeşitli bitkileri toplamak, sağda solda gezip dolaşmak ve açık havada oynanan oyunlar yeterince eğlendiriyordu herkesi. Öğleyin yemek molalarında jimnastik yapanlar, koşanlar, güreşenler ve top oynayanlar manastırın avlusunu cıvıl cıvıl dolduruyordu.</p>

  <p>Derken etrafı heyecana boğan yeni bir olay patlak verdi, yaratıcısı ve baş aktörü yine tüm muzipliklerin tezgâhlayıcısı gözüyle bakılan Heilner’di.</p>

  <p>Müdür, Heilner’in koyduğu yasakla eğlenir gibi her günkü gezintilerinde Hans’a eşlik ettiğini öğrenmişti. Bu kez Hans’a ilişmeyerek asıl suçluyu, eski düşmanı Heilner’i odasına çağırttı. Sen diye hitap ederek konuşmaya başlayınca, Heilner itiraz edip onu siz demeye zorladı. Asi biri olduğunu ileri sürerek müdür beyin paylayıp çıkışması üzerine, Heilner de Hans’ın dostu olduğunu ve iki öğrencinin birbiriyle konuşup görüşmesini yasaklamaya kimsenin hakkı bulunmadığını açıkladı. Derken müdür beyle Heilner arasındaki tartışma, Heilner’in birkaç saatlik bir hapisle cezalandırılması ve ilerde Hans’la gezip tozmasının kesin olarak yasaklanmasıyla sonuçlandı.</p>

  <p>Böylece ertesi gün Hans o resmi gezisine yine tek başına çıkmak zorunda kaldı. Saat ikide dönüp geldi manastıra ve öbür öğrencilerle sınıftaki yerini aldı. Dersin başında Heilner’in sınıfta olmadığı görülmüştü. Her şey vaktiyle Hindinger’in ortadan kayboluşundaki gibiydi tıpkı; ne var ki, bu kez kimse bir gecikmenin söz konusu olabileceğini düşünmüyordu. Saat üçte bütün sınıf, başlarında üç öğretmenle derse gelmeyen Heilner’i aramaya çıktı. Öğrenciler grup grup ayrıldı, her grup belli bir yönde ilerledi, ormandan içeri daldı, bağırdı, seslendi, öğrencilerden bazıları ve öğretmelerden ikisi Heilner’in canına kıymış olmasını hiç de ihtimaldışı görmüyordu.</p>

  <p>Saat beş sularında durum çevredeki bütün karakollara bildirildi, akşamleyin de Heilner’in babasına ekspres bir mektup yollandı. Akşam geç vakitte hâlâ bir ize rastlanmamıştı Heilner’den, gece geç vakitlere kadar bütün yatakhanede fısıldaşmalar ve fiskoslar aldı yürüdü. Öğrenciler arasında Heilner’in kendini suya atıp canına kıydığına inananlar çoğunluktaydı. Bazıları da onun yolu tutup doğru eve döndüğü görüşündeydi. Ne var ki, kaçak Heilner’in yanında bu işe yetecek kadar para olmadığı saptanmıştı.</p>

  <p>Herkes Hans’ın olaydan haberi olduğunu düşünüyordu. Ama durum hiç de öyle değildi, hatta olup bitenler Hans’ı herkesten çok korkutup üzmüştü; geceleyin yatakhanede ötekilerin sorular sorup kuşkularını dile getirdiklerini, saçma sapan konuşup alaylı birtakım değinmelerde bulunduklarını duyunca, yatağın içine girip yorganı başına çekti, dostunun kayboluşundan duyduğu üzüntü ve dehşetle saatler boyu yatakta kıvranıp durdu. Dostunun bir daha dönüp gelmeyeceğine ilişkin bir önsezi ürkek ve tedirgin yüreğine çöreklendi, müthiş bir acıyla benliğini sardı. Sonunda iyice bitkin düşerek tasa ve kaygılar içinde uyudu.</p>

  <p>Yatakhanede bunlar olurken, Heilner birkaç mil ötedeki bir koruluktaydı. Soğukta üşüyor, bir türlü uyuyamıyordu, yine de güçlü bir özgürlük duygusuyla derin bir nefes aldı, sanki kapatıldığı dar bir kafesten kaçıp kurtulmuş gibi uzanıp gerindi. Öğleden beri yürüyordu, Knittlingen’de ekmek satın almıştı. Oturduğu yerde ekmekten arada bir parça koparıp ağzına atarken henüz iyice dallanıp yapraklanmamış ağaçların dalları arasındaki boşluklardan gecenin karanlığını, gökteki yıldızları ve havada pupa yelken bir taraftan bir tarafa seğirten bulutları seyretti. Gideceği yer neresi olursa olsun fark etmezdi hiç, o lanet olası manastırdan kurtulmuş ve kendi iradesinin müdür beyin tüm buyruklarından ve yasaklarından güçlü olduğunu göstermişti ya, yeterdi!</p>

  <p>Manastırdakiler ertesi gün de sabahtan akşama kadar aramayı sürdürdülerse de, Heilner’i bulamadılar. Heilner, ikinci geceyi köye yakın bir tarlada saman yığınları arasında geçirdi; sabahleyin yine ormandan içeri vurdu, ancak akşamüzeri ormandan çıkıp geceleyeceği bir köy ararken bir jandarmanın eline düştü. Güler yüzlü biriydi jandarma; şakalar, takılmalarla Heilner’i alıp köydeki karakola getirdi, burada Heilner esprili sözleri ve tatlı diliyle muhtarın gönlünü kazandı, muhtar da onu gece evinde misafir etti, yatmadan önce karnını doyurması için bol bol jambon ve yumurta çıkardı önüne. Ertesi gün ekspres mektubu alıp manastıra gelen babası köye uğradı ve oğlu Heilner’i alıp götürdü.</p>

  <p>Kaçak öğrencinin yeniden manastıra getirilişi ortalığı heyecana vermişti. Ne var ki, Heilner’in başı dimdikti ve o küçük dâhiyane gezisinden dolayı pişmanlık duymuşa benzemiyordu. Yaptıklarından ötürü okuldakilerden özür dilemesi istenince buna yanaşmadı; ayrıca, öğretmenlerden oluşan disiplin kurulunun gizli toplantısındaki davranışının da asla çekingen ya da pek saygılı olduğu söylenemezdi. Kendisini aslında okulda alıkoymak istemişlerse de sergilediği bu davranış karşısında yapacak şey kalmamıştı. Çaresiz bir yüz karası olarak okuldan kovuldu ve akşamleyin de bir daha dönmemek üzere babasıyla manastırdan ayrıldı. Dostu Hans’la ancak el sıkışarak vedalaşabilmişti.</p>

  <p>Bu olağanüstü serkeşlik ve soysuzluk vakasıyla ilgili olarak müdür beyin yaptığı parlak konuşmaya doğrusu diyecek yoktu; ateşli, cerbezeli bir konuşmaydı. Stuttgart’taki eğitim işlerinden sorumlu üst makamlara ilettiği raporda ise daha uysal, serinkanlı ve yumuşak bir dil kullandı. Manastırdaki öğrencilerin okuldan atılmış o rezil oğlan Heilner’le her türlü iletişimi yasaklanmıştı; ancak, bu yasaklama karşısında gülümsemekten kendini alamamıştı Hans. Aradaki uzaklık ve akıp giden zaman öğrencilerin Heilner hakkındaki genel yargısını değiştirmiş, içlerinden bazısı bir zaman yanına yaklaşmaktan korkup çekindikleri bu kaçak arkadaşlarına, manastırda bir süre konakladıktan sonra çekip gitmiş bir kahraman gözüyle bakmaya başlamıştı.</p>

  <p>Bundan böyle Hellas odasında iki masa boş duruyordu. Kaybedilen ikinci arkadaş birincisi gibi çabuk unutulamamıştı. Hani ikincisini de unutulmuş ve rafa kaldırılmış görmek, pek sevindirecekti müdür beyi. Ne var ki, Heilner’in çekip gittiği yerden manastırın huzurunu bozmaya yönelik herhangi bir girişimde bulunduğu da söylenemezdi. Dostu Hans o kadar beklemiş, Heilner kendisine tek bir satır yazmamıştı. Manastırdan başını alıp gitmişti Heilner, kayıplara karışmıştı. Boyu posu, yüzü gözü ve firar girişimi giderek bir tarih parçasına ve nihayet bir efsaneye dönüşmüştü. Manastırdan ayrıldıktan sonra daha pek çok muzipliğe kalkışan, eğri ve yanlış yollara sapan bu ateşli delikanlıyı yaşamın kahır ve çilesi kıskıvrak yakalayıp sıkı bir disiplin altına soktu. Ve zamanla bir kahraman değilse bile, eli yüzü düzgün bir adam olup çıktı Heilner.</p>

  <p>Manastırda kalan Hans’ın, dostu Heilner’in kaçışını bildiğinden kuşku duyuluyor, bu kuşku da onu öğretmenlerin sevgi ve desteğinden düpedüz yoksun bırakıyordu. Hans’ın derste kendisine yöneltilen pek çok soruya cevap vermediğini gören bir öğretmen bir ara ona şöyle demişti: “Niçin siz de o muhteşem dostunuzun peşine takılıp gitmediniz sanki?”</p>

  <p>Müdür de elini çekmişti Hans’tan, içinde küçümseme dolu bir acıma duyarak göz ucuyla onu izleyip duruyordu. Hans, adeta kendilerinden biri olmaktan çıkmış, cüzzamlılar arasına karışmıştı.</p>
</body>
</html>