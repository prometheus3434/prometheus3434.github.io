<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>Beşinci bölüm</h2>

  <p>Önceden yaptığı stoklarla yaşayan bir sincap gibi Hans da eskiden kazanılmış bilgilerle bir süre daha ayakta kalmayı başardı. Derken arada kısa süreli güçsüz atılımlarla kesintiye uğrayan berbat bir yoksulluk dönemi başladı, yeni atılımlardaki umutsuzluk neredeyse kolunu kanadını kırıyordu. Sonunda boş yere uğraşıp didinmekten vazgeçti, Homeros’u Pentateuch’un, cebir kitabını Ksenophon’un üzerine kaldırıp attı; öğretmenlerin üzerindeki olumlu izleniminin nasıl adım adım gerileyerek iyiden ortaya, ortadan zayıfa indiğini ve sonunda sıfır noktasına gelip dayandığını hiç telaşa kapılmadan izledi. Yine düzenli olarak başına yapışan ağrılardan fırsat buldukça dostu Heilner’i düşünüyor, onun ince bedeninin ve iri gözlerinin hayalini görüyor, saatlerce düşüncelere dalıp gidiyordu. Öğretmenlerin giderek artan eleştirilerini, son zamanlar safdillik taşan mazlum gülümsemelerle karşılamaya başlamıştı. Sevimli nazik bir öğretmen olan Herr Wiedrich, bu çaresizlik taşan gülümsemeler karşısında yolunu şaşırmış Hans’a yüreği sızlayarak ve acıyıp kollayarak iyi davranan tek kişiydi. Hans’a ateş püsküren öbür öğretmenler onu horlayıp görmezliğe gelerek cezalandırıyor, bazen de içinde uykuya dalmış hırsı iğneleyici sözlerle uyandırmaya bakıyorlardı.</p>

  <p>“Uyumak gibi bir niyetiniz yoksa, rica etsem şu cümleyi okur muydunuz?”</p>

  <p>Müdür beye gelince, soylu bir kırgınlığı sergiliyordu. O kibirli adam güçlü bakışlarına pek güveniyor, heybetli bir edayla gözlerini devirmesine, Hans’ın teslimiyet dolu mazlum gülümsemelerle karşılık verdiğini gördükçe öfkesinden deliye dönüyordu. Hans’ın gülümsemesi giderek sinirine dokunmaya başlamıştı.</p>

  <p>“Böyle aptal aptal gülümsemeniz gerekli mi yani! Sizin yerinizde başka biri olsa, oturup ağlardı.”</p>

  <p>Babasından gelen mektup Hans üzerinde biraz daha etkili oldu. Adeta dehşete kapılmıştı babası, mektupta kendisine çekidüzen vermesi için ona yalvarıp yakarıyordu. Müdür bey, Hans’ın durumunu babasına bildirmiş, adamın da korkudan eli ayağı tutmaz olmuştu. Hans’a yazdığı mektupta dürüstlükten şaşmayan adamın bir araya getirebildiği bütün cesaretlendirici sözler ve işe ahlaksal açıdan bakılarak kaleme alınmış incitici laflar yan yana yer almaktaydı; ayrıca, mektupta hüzün dolu bir çaresizlik okunmaktaydı ki, bu da Hans’a pek dokunmuştu.</p>

  <p>Müdür beyden tutunuz da baba Giebenrath’a, öğretmenler ve belleticilere varıncaya kadar gençleri eğiten, görevlerine pek düşkün kişiler Hans’ta kendi isteklerinin karşısına dikilen bir engel görmüşlerdi, kafa tutup direten, hantallık, uyuşukluktan kaynaklanan bir engel; işte bu engelin baskı kullanılıp zora başvurularak ortadan kaldırılması gerekiyordu. Belki o merhametli belletici dışında hiç kimse Hans’ın incecik çocuksu yüzündeki umarsız gülümsemenin ardında batağa saplanmış bir ruhun acılar içinde kıvrandığını, batakta boğulup giderken korku ve çaresizlikle çevresine bakındığını göremiyordu. Ve yine hiç kimse okulun, bir babayla birkaç öğretmendeki barbarca hırsın bu narin ve körpe varlığı bulunduğu noktaya getirdiğini aklından bile geçirmemekteydi. Neden o alabildiğine duyarlı ve nazik çocukluk yıllarında durmaksızın her gece geç vakitlere kadar ders çalışmak zorunda bırakılmıştı Hans? Neden tavşanları elinden çekilip alınmıştı? Neden Latince okulundaki arkadaşlarına bile bile yabancılaştırılmış, oltayla balık tutması ve gezip tozması yasaklanarak insanı yiyip bitiren kepaze bir açgözlülük ideal olarak kendisine benimsetilmek istenmişti? Neden manastır okulunun giriş sınavından sonra bile alnının teriyle kazanıp hak ettiği tatil ona çok görülmüştü?</p>

  <p>İşte şimdi aşırı zorlanmış zavallı bir at gibi yol kenarında kalakalmıştı, bundan böyle de bir işe yarayacağı yoktu.</p>

  <p>Yaz başlarına doğru hükümet tabibi bir kez daha açıklamıştı ki, ortada yalnızca sinirsel bir bozukluk vardı ve bunun da başlıca nedeni Hans’ın büyüme çağına girmiş olmasıydı. Hans tatilde şöyle adamakıllı bir bakım görsün, yeterince yiyip içsin, ormanda bol bol gezip dolaşsın, düzelecek, bir şeyi kalmayacaktı.</p>

  <p>Ama ne yazık ki, buna fırsat olmadı. Tatile üç hafta kala bir öğle sonrası derste Hans, öğretmen tarafından fena halde haşlandı. Öğretmen söylenmesini sürdüre dursun, Hans tekrar sıradaki yerine bıraktı kendini, korkuyla titriyordu, ansızın sarsıla sarsıla ağlamaya başladı, uzun süren ağlamasıyla dersin yarıda kesilmesine yol açtı. Günün kalan bölümünü ise yatakta geçirdi.</p>

  <p>Ertesi gün derse kaldırılıp tahtaya geometrik bir şekil çizmesi ve şeklin doğruluğunu matematiksel yoldan kanıtlaması istendi. Hans sıradan çıkıp yürüdü ama tahtanın önünde başı dönerek elindeki tebeşir ve cetveli tahtanın yüzeyinde anlamsız gezdirdi; hem tebeşir hem cetvel düştü elinden, eğilip onları almak isterken bu kez dizüstü oturdu yere ve bir daha da ayağa kalkamadı.</p>

  <p>Hastasının bu gibi muzipliklere kalkışması doktorun hayli canını sıkmıştı. Hans’ın durumuyla ilgili olarak ihtiyatlı bir ifade kullandı, hemen Hans’a izin verilerek bir süre dinlenmesini uygun buldu ve hastanın bir sinir hekimine gösterilmesini salık verdi.</p>

  <p>Müdür beye dönüp, “Bakarsınız delirebilir,” dedi fısıldayarak. Müdür bey, doktorun sözlerini doğrular gibi başını salladı ve yüzündeki o bağışlamaz kızgın ifadeyi, duruma üzülen babacan bir ifadeye dönüştürmeyi uygun gördü, kolayca da başardı bunu ve yeni ifade kendisine pek yakıştı.</p>

  <p>Müdür bey ve doktor, her biri ayrı bir mektup yazmıştı Hans’ın babasına; mektupları cebine sokup Hans’ı eve uğurladılar. Müdür beyin Hans’a kırgınlığı yerini ciddi bir kaygıya bırakmıştı, daha Heilner olayının tedirginliğini üzerinden atamamış Stuttgart’taki makamlar bu yeni talihsiz olay karşısında ne düşüneceklerdi kimbilir? Hatta müdür bey bu kez herkesi şaşırtarak son tatsız duruma uygun düşen bir konuşma yapmaktan vazgeçti, manastırdan ayrılmadan önceki son saatlerde Hans’a alabildiğine yumuşak ve sevecen davrandı, güler yüz gösterdi. Onun izinden dönüp gelemeyeceğini biliyordu kesinlikle; bir iyileşme gerçekten söz konusu olup manastıra dönse de arkadaşlarından hayli geride kalan Hans’ın geçmiş aylar, hatta geçmiş haftalardaki savsakladığı dersleri telafi ederek arkadaşlarına yetişmesi düpedüz olanaksızdı. Her ne kadar cesaretlendirici bir içtenlikle söylenmiş “yeniden görüşmek üzere” sözcükleriyle Hans’ı uğurlamışsa da, sonraki ilk günlerde Hellas odasına adımını her attığında gözüne çarpan üç boş masa içinde bir burukluk yaratmış, okulun yetenekli iki öğrencisini kaybetmesine belki biraz da kendisinin yol açtığı düşüncesini kafasından kovmakta zorlanmış ama moral bakımından güçlü, yılmak bilmez bir adam olduğu için, bu bir işe yaramaz karanlık kuşkuları yüreğinden yine uzaklaştırabilmişti.</p>

  <p>Elinde küçük valiziyle evin yolunu tutmuş Hans, kiliseleri, o büyük giriş kapısı, çatıları, kuleleriyle manastırı arkalarda bırakmış, orman ve sıra sıra tepeler geride kalarak onların yerini komşu Baden-Baden kentinin bağları bahçeleri almış, ardından Pforzheim görünmüş, hemen onun ilerisinde Kara Ormanların çamla kaplı lacivert tepeleri ve dağları boy göstermişti. İçinde akan sularla çok sayıda vadinin yer aldığı dağlar ve tepeler yazın kızgın sıcağında olduğundan daha mavi ve serin görünüyor, bol bol gölgeler vaat ediyordu insana. Hans sürekli değişip duran ve doğup büyüdüğü yerleri giderek daha çok anımsatan çevreyi içinde bir hoşluk duygusuyla seyredip duruyordu ki, kendi kasabalarına yaklaştıklarını görünce ansızın babası geldi aklına, babasının istasyonda kendisini karşılayacak olmasından duyduğu tatsız korku böyle bir yolculuk yapmaktan duyduğu küçük sevinci kendisine zehir etti. Sınav için Stuttgart’a gidişlerini ve okul için Maulbronn’a yaptıkları yolculuğu, insana verdiği o heyecan ve ürkekliği sevinçle yeniden yaşadı. Bütün bunlar neye yaramıştı sanki? Manastıra artık geri dönemeyeceğini, okulun da öğrenimin de bütün o açgözlü umutların da bundan böyle kendisi için gerilerde kaldığını okulun müdürü gibi o da biliyordu kuşkusuz. Ama şimdi bunlara üzüldüğü yoktu, yalnızca umutlarını boşa çıkarıp hayal kırıklığına uğrattığı babasıyla karşılaşmaktan duyduğu korku kasvetle dolduruyordu yüreğini. Şu anda dinlenmekten, doya doya ağlamaktan, doya doya düşler görmekten, gerilerde kalan bütün çilelerden ve kahırlardan sonra şöyle yine bir oh deyip rahat bir nefes almaktan başka bir şey istemiyordu. Ne var ki, babasının yanında bu fırsatı ele geçiremeyeceğinden korkmaktaydı. Tren yolculuğu sona ermek üzereyken başına yine şiddetli bir ağrı gelip yerleşti, pencereden dışarısını seyretmez olmuştu artık, oysa tren şimdi en sevdiği yerlerden geçmekteydi, tepelerinde ve ormanlarında heyecan ve coşkuyla gezip dolaştığı yerlerdi hepsi; az kalsın kasabalarının o avucunun içi gibi bildiği istasyonunda inmeyi unutuyordu.</p>

  <p>İşte şimdi elinde şemsiye ve valiz, istasyonda öylece dikiliyor, babası da karşısında durmuş kendisine bakıyordu. Müdür beyin yolladığı son haber, hayırsız oğlunun adamda yol açtığı hayal kırıklığını ve öfkeyi akıl almaz bir dehşete dönüştürmüştü. Hans’ı kafasında yıkılmış, çökmüş ve korkunç derecede perişan durumda tasarlamıştı babası; oysa zayıf düşmüş olmasına karşın yine de sağlam ve kendi ayakları üzerinde durur halde bulmuştu onu. Bu da içine biraz su serpmişti; ne var ki, işin en kötü yanı, doktorla müdür beyin yazdıkları mektuplarda sözü edilen şu sinir bozukluğundan içten içe duyduğu korkuydu. Kendi ailesinden şimdiye kadar hiç sinir hastası çıkmamıştı ve bu gibi hastalara kasabada akıl hastaları gibi davranılır, kimse anlamaya çalışmaz, dahası alay edilerek ya da küçümseyici bir acımayla söz edilirdi onlardan hep. İşte şimdi de oğlu Hans böyle bir hastalıkla dönüp gelmişti eve.</p>

  <p>İlk gün Hans evde sitemler, suçlamalarla karşılaşmamasına sevindi. Sonraki günler babasının kendisine davranışındaki çekingen ve ürkek kollayış dikkatini çekti; böyle davranmak için babasının kendini zorladığı açıkça görülüyordu. Ayrıca, zaman zaman dikkatini çeken bir şey daha vardı: Babası ona tuhaf tuhaf bakıyor, insanı korkutan bir merakla onu süzüyor, sesini kısarak yapmacık bir tonla konuşuyor, belli etmeden onu göz hapsinde tutuyordu. Babasının davranışı Hans’ı daha da ürkütmüş, durumundan duyduğu belirsiz bir korkuyla kahrolmaya başlamıştı.</p>

  <p>Hava güzelse Hans, evden çıkıp ormanın yolunu tutuyor, ormanda saatlerce yatıyor, bu da onu rahatlatıyordu. Kimi vakit ormanda, bir zamanki mutlu çocuksuluğunun, hırpalanıp örselenmiş ruhuna şöyle bir dokunup geçtiğini hissediyordu; çiçeklere, böceklere seviniyor, kuş seslerini dinlemek ya da bir av hayvanının izini sürmek kıvançla dolduruyordu içini, gelgelelim, bütün bunlar ancak bir an sürüyordu. Çokluk yosunların üzerinde tembel tembel yatıyor, başı kazan gibi, belli bir şey üzerinde düşünmeye çalışıyor, derken yine o eski düşüncelere dalıyor, düşler onu alıp uzaklara taşıyor, başka yerlerin başka çevrelerin içine götürüp bırakıyordu.</p>

  <p>Bir defasında şöyle bir düş gördü: Dostu Heilner ölmüş, bir sedyede yatıyor, kendisi de dostunun yanına gitmek istiyordu; ama müdür beyle öğretmenler bırakmıyor, onu gerisin geri itiyor, o yeniden ileri atıldıkça, acıtıcı sert yumruklarla karşılaşıyordu. Yalnızca manastırdaki öğretmenler ve belleticiler değil, okul müdürü ve Stuttgart’taki giriş sınavını yapanlar da ateş püsküren yüzlerle olayda hazır bulunuyordu. Derken ansızın değişiyordu sahne; dostu Heilner’in yerinde sedyede şimdi gölde boğulan Hindinger yatıyor, başında yüksek silindir şapkayla komik babası da çarpık bacağıyla mahzun mahzun oracıkta dikiliyordu.</p>

  <p>Ve bir başka düş de şöyleydi: Ormanda koşuyor, okuldan kaçan dostu Heilner’i arıyordu. Onu hep ilerde ağaçların arasında yürüyüp giderken görüyor, ne zaman kendisine sesleneyim dese, dostu ortadan kayboluyordu. Sonunda Heilner durup yanına gelmesini bekledi, sonra da ona şöyle söyledi: “Bak ne diyeceğim, bir kızı seviyorum ben!” Ardından da kahkahalarla güldü ve ağaçların arasında yine kayboldu gözden.</p>

  <p>Bir ara yakışıklı ve zayıf bir adamın bir gemiden indiğini gördü, tanrısal sakin gözleri, huzur saçan zarif ve güzel elleri vardı; Hans, adama doğru koştu. Ama her şey yine silinip gitti birden, Hans gördüğü şey üzerinde düşünmeye koyuldu; İncil’de <i>Onu hemen tanıdılar ve koşup geldiler</i> denen o yer geldi aklına. Bunun üzerine geldiler’in fiilin hangi çekim şekli olduğunu anımsamaya çalıştı, geniş zaman kipini, mastar şeklini, geçmiş zaman ve gelecek zaman kipini bulmaya uğraştı, birinci tekil, ikinci tekil ve çoğul olarak çekmeye çalıştı fiili, işin içinden pek çıkamadığını görerek korktu, ter bastı vücudunu. Kendine geldiğinde sanki kafasının içi baştan aşağı yara bereyle kaplanmış gibi bir duyguya kapıldı, bir tevekkül ve suçluluk bilincinin uykulu gülümsemesiyle ne zaman ağzını büzse, hemen müdür beyin sesini işitir gibi oluyordu: “Ne diye aptal aptal gülüyorsun öyle? Bir gülmen eksikti!”</p>

  <p>Bazı günler düzelir gibi oluyorsa da, genellikle Hans’ın durumu iyiye gitmiyor, hatta tersine kötüleşiyordu. Bir zamanlar annesini tedavi etmiş, daha sonra da hakkında ölüm raporu düzenlemiş ve şimdi de gut hastası babasını arada bir gelip ziyaret eden aile doktoru suratını asıyor, durumla ilgili görüşünü bildirmeyi bugünden yarına erteleyip duruyordu.</p>

  <p>Latince okulundayken son iki yıl hiçbir dostu ve arkadaşı olmadığını ancak bu haftalar içinde fark etti Hans. Bir zamanki arkadaşlarının kimi çekip başka yerlere gitmişti, kimi de çeşitli mesleklerde çıraklık öğrenimi görüyordu. Kendisini onlardan birine bağlayan bir bağ yoktu artık, hiçbir alıp vereceği kalmamıştı onlarla, onlardan da hiçbiri umursamıyordu zaten Hans’ı. Latince okulunun yaşlı müdürü iki kez gelip kendisiyle dostça birkaç kelime konuşmuştu. Ayrıca, yolda rastladığı Latince öğretmeni ve rahip efendi de selamına babacan bir tavırla başlarını eğerek karşılık vermişlerdi; ama aslında Hans’a aldırdıkları söylenemezdi artık. Hans, içerisine gereksiz bin bir türlü nesnenin zorla tıkıldığı bir kap, bin bir tohumun rastgele ekildiği toprak olmaktan çıkmıştı çünkü; titizlik ve özenle onun üzerinde durmaya, ona zaman harcamaya değmezdi artık.</p>

  <p>Rahip efendi biraz ona sahip çıksa iyi olurdu belki. Peki ama, ne yapabilirdi? Hans’a verebileceği bilgi denen şeyi bir zamanlar esirgememiş, en azından bilginin nerede ve nasıl aranacağını ona öğretmişti, daha fazlasını ise ona verebilecek durumda değildi. İyi Latince bildiğinden haklı olarak kuşku duyulup vaazlarını herkesin bildiği kaynaklara dayanarak hazırlayan, öyleyken başı dara düşenlerin seve seve kendilerine koştuğu, bakışlarında dostça bir ifade okunup bütün dertler ve sıkıntıları için insana tatlı sözler bulup söyleyebilen rahiplerden biri sayılmazdı pek. Baba Giebenrath’a gelince, kendisini hayal kırıklığına uğratan oğluna karşı kızgınlığını gizlemek için elden gelen çabayı harcıyorsa da Hans için bir dost, onu teselli edip avutacak bir kişi olmaktan uzaktı.</p>

  <p>Böylece kendisini dışlanmış görüp kimse tarafından sevilmediğini hisseden Hans, evlerinin küçük bahçesinde oturup güneşleniyor ya da ormanda yere uzanıp yatıyor, düşlere dalıyor, kafasından pis pis düşünceler geçirip içleniyordu. Kitap okumaktan medet umacak gibi değildi, çünkü ne zaman böyle bir şeye kalkışsa çok geçmeden başı zonkluyor, gözleri ağrıyor, kitaplarından hangisini açayım dese hemen manastır günleri ve orada çektiği sıkıntılar canlanıp karşısına dikilerek onu korkulu düşlerin, insanı soluksuz bırakan kâbusların kucağına götürüp bırakıyor, kor gibi kızgın bakışlarını üzerine dikip onu efsunlayarak bir yere kıpırdamasına olanak vermiyordu.</p>

  <p>Bu çaresizlik ve terk edilmişlik ortasında hasta Hans’a sözde kendisini avutmak isteyen bir başka hayalet düşünce daha el uzatıyordu; Hans bu düşünceye giderek aşinalık kazanmış, onsuz yapamaz olmuştu. Ölüm düşüncesiydi bu da. Bir yerden ateşli bir silah ele geçirmek ya da ormana gidip bir ağacın dalına, ucuna ilmik atılmış bir ip bağlamak nihayetinde zor değildi. Bu gibi düşünceler, gezip dolaştığı yerlerde hemen her gün kafasını kurcalıyordu. Kimsenin uğramayacağı ıssız ve kuytu köşeler aramaya başlamıştı kendine; sonunda ölmek için güzel bir yer keşfetti, burasını canına kıyacağı yer olarak belirledi. İkide bir kaçıp geldi, oturdu, pek yakında kendisini burada ölmüş olarak bulacaklarını canlandırdı gözünde, bundan tuhaf bir haz duydu. İpin ucunu bağlayacağı dalı belirlemiş, ipi çekecek güçte olup olmadığını sınamış, tasarladığı şeyi yapması için artık hiç engel kalmamıştı. Uzun aralarla birçok kez oturup iki ayrı mektup yazdı, babası için kısa, dostu Heilner için hayli uzun bir mektup. Kendisi öldüğünde bu mektupları üzerinde bulacaklardı.</p>

  <p>Canına kıymak için sürdürdüğü hazırlıklar ve bunun kendisinde uyandırdığı güven duygusu, Hans’ın ruh durumu üzerinde olumlu bir etki yapmıştı. O uğursuz dalın altında öyle saatler geçirmişti ki, sonunda yüreğindeki sıkıntı kaybolmuş, neredeyse güler yüzlü bir rahatlama hissi yüreğini sarmıştı. Ne diye o dalda hâlâ sallanmadığını kendisi de bilmiyordu pek.İşin düşünce yanı tamamdı, ölecekti, kararını vermişti; ama şimdilik kendini iyi hissediyor, yaşamının son günlerinde o canım güneşin ve yalnızlıklar içinde düşlere dalmaların tadını çıkarmaktan vazgeçemiyordu; uzun bir yolculuğa çıkacakların yolculuk arifesinde seve seve yaptığı bir şeyi yapıyordu adeta. Nasıl olsa yolculuğa istediği gün çıkabilirdi, her şey tamamdı. Öte yandan, eskiden beri alışık olduğu çevrede biraz daha oyalanmak, canına kıyma konusunda verdiği korkunç kararı birazcık olsun sezmeyen insanların yüzlerine biraz daha bakabilmek, benzersiz buruk bir hazla dolduruyordu içini. Yolda doktorla karşılaştıkça şöyle düşünmekten kendini alamıyordu: “Gör bakalım, nasılmış!”</p>

  <p>Yazgı denen şey, Hans’ın içinde beslediği karanlık niyetin biraz zevkini çıkarmasına göz yumuyor, ölüm kadehinde her gün birkaç damla daha yaşam zevki ve yaşam gücü yudumlamasına seyirci kalıyordu. Doğrusu örselenip sakatlanmış bu körpe varlık pek de önemli değildi yazgı için; ne var ki, bu varlığın kendisi için belirlenen yörüngedeki dolaşımını tamamlaması, yaşamın buruk lezzetinin biraz daha tadına varmadan sahneden çekilip gitmemesi gerekmekteydi.</p>

  <p>Kafasındaki o kaçınılmaz kahredici hayaletler sesini giderek daha seyrek duyurmaya başlamış ve sonunda yerini yorgun bir boş vermişliğe, acı ve ıstıraplardan uzak uyuşuk bir havaya bırakmıştı; böyle bir hava içinde Hans hiçbir şey düşünmeden günlerin ve saatlerin önü sıra akıp gittiğini görüyor, boş gözlerle bakıp duruyor ve bazen bir uyurgezer ya da bir çocuk gibi davranıyordu. Bir ara miskin bir dalgınlık içinde küçük bahçelerindeki çamın altında oturmuş, pek farkına varmadan eski bir şiiri kendi kendine mırıldanıp durmuştu; Latince okulundayken öğrendiği bir şiirdi bu ve o anda aklına gelivermişti:</p>

  <blockquote>
    <p>Ah, ne kadar yorgunum</p>

    <p>Ne kadar bitkin üstelik</p>

    <p>Parasız pulsuzum</p>

    <p>Ve ceplerim delik.</p>
  </blockquote>

  <p>Alışılagelmiş melodisine uygun olarak mırıldanıyordu şiiri; belki yirmi kez kafasında belli bir şey düşünmeden yinelemişti. Ama babası az ötede pencerede dikilmiş, içinde büyük bir korkuyla Hans’ı dinliyordu. Hoş bir tekdüzelik içinde dalgın dalgın mırıldanılan bu abuk sabuk sözler, onun inceliklerden uzak yaradılışı için anlaşılmayacak bir şeydi; dolayısıyla oğlunun davranışını umarsız bir akıl bozukluğunun belirtisi diye yorumladı göğüs geçirerek. O zamandan beri de oğlunu daha çok telaş ve tedirginlikle izlemeye koyuldu. Bu da kuşkusuz durumu fark etmekte gecikmeyen Hans’ı üzdü; ne var ki, hâlâ ipi yanına alıp ormana yollanmayı ve o güçlü sağlam daldan medet ummayı erteliyordu.</p>

  <p class="mt1">Bu arada sıcak yaz mevsimi çıkıp gelmekte gecikmemiş, devlet giriş sınavının ve onu izleyen tatil döneminin üzerinden bir yıl gibi bir zaman geçmişti. Hans’ ın arada bir aklına geliyor bu ama içinde hiçbir heyecan uyandırmıyordu; hayli duygusuz biri olup çıkmıştı. Oltayı alıp yeniden balık tutsa, sevinecekti doğrusu ama babasına bundan söz açmayı göze alamıyordu. Ne zaman ırmak kıyısında otursa içi içini yiyor, bazen de saatlerce ırmak kenarından ayrılmıyordu; burada kimse kendisini görmüyor, suyun karanlıklarında sessiz sakin yüzen balıkların devinimlerini hayranlıkla izliyordu. Her gün akşamüstü yüzmek için ırmaktan yukarı doğru bir boy yürüyor, bu arada ister istemez Müfettiş Gessler’in evinin önünden geçiyordu. Günün birinde Emma Gessler’in artık evine dönmüş olduğunu keşfetti; üç yıl önce yanıp tutuştuğu kızdı Emma. Birkaç kez meraklı gözlerle kıza şöyle bir baktı ama eskisi kadar beğenmedi onu. Üç yıl önce çıtı pıtı biriydi; oysa şimdi büyümüş, devinimlerine bir kabalık gelip oturmuştu; çocuksu saç tuvaletinin yerinde modaya uygun kesilmiş saçlar vardı artık, bu da kendisini bayağı çirkinleştiriyordu. Üzerindeki uzun giysiler de kendisine hiç yakışmamıştı, bir hanımefendi görünümünü sergilemeye yönelik çabaları için kesinlikle zavallı sözcüğü kullanılabilirdi. Hans gülünç bulmuştu Emma’yı ama eskiden onu gördüğü zaman nasıl tatlı, karanlık ve sıcak bir duyguyla içinin coşup kabardığını düşününce bir sızı duydu yüreğinde. Zaten genel olarak bir zamanlar her şey bambaşkaydı, şimdikinden çok daha güzel, çok daha güler yüzlü, çok daha canlıydı! Uzun zaman var ki, Hans’ın gözü Latince’den, tarihten, Yunanca’dan, sınavdan, manastır okulundan başka şey görmemiş, baş ağrılarından göz açamamıştı. Oysa üç yıl önce masal kitapları vardı elinin altında, haydut romanları vardı. Evlerinin küçük bahçesinde kendi kurup çattığı bir değirmen işler durur, akşamları gidip Nascholdların evlerinin kapısının eşiğinde daha başkalarıyla beraber Liese’nin anlattığı macera dolu hikâyeleri dinlerdi. Garibaldi takma adındaki yaşlı komşuları Herr Grossjahn’a uzun süre insanların canına kıyan bir haydut gözüyle bakmış, adamı düşlerinde görmüştü. Bir zamanlar yıl boyu hemen her ay insanı sevindirecek bir şey olurdu mutlaka, bazen otlar biçilip kurutulur, bazen yoncalar biçilir, ardından olta alınıp ilk kez balık tutmaya çıkılır ya da yengeç avlanır, şerbetçiotu toplanır, ağaçlardan erikler silkelenir, ateşte patates közlenir, harman dövülür, arada da ekstradan canım pazar günleri ve bayram tatilleri yaşanırdı. Ayrıca bir sürü şey vardı ki, gizemli, büyülü bir güçle kendisine çekmişti onu: Evlere, sokaklara, merdivenlere, çitlere, insanlara ve türlü türlü hayvanlara sevgiyle ve aşina gözlerle bakmış ya da bilmecemsi bir ayartıcılığı içeren nesneler gibi görmüştü onları. Şerbetçiotunun toplanmasına kendisi de yardım etmiş, büyücek kızların söylediği şarkı ve türküleri dinlemiş, bunlarda geçen kimi sözleri ezberlemişti; öyle sözler ki, çoğu insanı güldürecek kadar komik ama kimi de dikkati çekecek kadar yakınmalıydı, işitince insanın gırtlağına bir şey gelip düğümleniveriyordu.</p>

  <p>Bütün bunlar yavaş yavaş geçmişin alacakaranlığına gömülmüş, ortadan kaybolmuştu da hemen farkına varılamamıştı. İlkin Liese’nin yanında geçirilen akşamların sonu gelmiş, ardından pazarları öğleden önce ırmakta golyan balığı tutmalar, sonra da masal okumalar tarihe karışmıştı; böylece tüm eğlenceler, mutluluklar teker teker elden çıkıp gitmiş, geride kala kala şerbetçiotu toplamalar ve küçük bahçelerindeki çekiçli değirmen kalmıştı. Ah, ah, nereye gitmişti bütün bunlar?</p>

  <p>Hani öyleydi ki, vaktinden önce olgunlaşan Hans, şimdi hastalıklı günlerinde gerçekdışı ikinci bir çocukluk dönemini yaşamaya başlamıştı adeta. Çocukluğundan yoksun bırakılan ruhu, içinde ansızın patlak veren bir özlemle, alacakaranlıklara gömülmüş o güzelim yıllara kaçıp sığınıyor, sağlıklı denemeyecek kadar güçlü ve duru anımsamalar ormanında ordan oraya koşturup duruyordu. Tüm anılan, gerçekte yaşadığı olaylardan daha az bir sıcaklık ve coşkuyla yaşadığı söylenemezdi; oyuna getirilip ayaklar altına alınmış çocukluğu uzun süre önüne set çekilmiş bir pınar gibi şimdi gürül gürül akmaya başlamıştı içinde.</p>

  <p>Bir ağaç budanıp da tepesi kesildi mi, köke yakın bir yerinden yeni filizler, sürgünler verir; bunun gibi, henüz ömrünün baharında hastalanıp ölüm yatağına düşen bir ruh da çokluk ilk yaşam günlerine ve sezgilerle kıpır kıpır bir çocukluk çağına döner sık sık, sanki orada yeni umutlar keşfedecek ve kopan hayat ipliğini yeniden birbirine tutturacaktır. Ağacın kökünden fışkıran sürgünler bir solukta boy atar, büyür, özsularla donanır ama yalancı bir yaşamdır ortada görünen, sürgün gelişip de eskisi gibi doğru dürüst bir ağaca dönüşemez artık.</p>

  <p>Hans’ın durumu da böyleydi işte; bu yüzden çocukluk ülkesinin düşsü yollarında bir süre kendisini izlemek yerinde olacaktır.</p>

  <p>Eski taş köprünün yakınındaydı Hansların evi ve birbirinden alabildiğine değişik iki sokağın köşesini oluşturmaktaydı. Evi büyük bölümüyle sinesinde barındıran sokak kentin en uzun, en geniş ve kibar sokağı olup Sepiciler Sokağı adını taşıyordu. Kısa ve dar olan öteki sokak ilerde birden dikleşiyordu ve perişan bir görünümü vardı, Şahinler Sokağı’ydı adı; bu ad, hanidir işletilmeyen bir meyhanenin armasındaki şahin resminden ötürü konmuştu sokağa.</p>

  <p>Sepiciler Sokağı’nda sıralanan evlerin tümünde kentin namuslu ve dürüst eski sakinleri oturmaktaydı, herkesin kendi mülküydü oturduğu ev; gömütlükte her ailenin kendi kabristanı, evinin arkasında kendi bahçesi vardı; bahçeler teraslar halinde bayır yukarı uzanıyor, çitleriyle bin sekiz yüz yetmiş yılında inşa edilip üzerini sarı katırtırnaklarının örttüğü demiryolu dolgusuna kadar gelip dayanıyordu. Küçük kasabada Sepiciler Sokağı’yla boy ölçüşebilecek tek yer pazar yeriydi; kilise, hükümet konağı, mahkeme, belediye, rahibin evi burada bulunuyor, o temiz ağırbaşlılıkları içinde insanda düpedüz kentsel bir soyluluk izlenimi uyandırıyordu. Hani devlet dairelerini barındırdığı söylenemezdi Sepiciler Sokağı’nın ama o görkemli kapılarıyla kasabanın az çok varlıklı kesiminin oturduğu eski ve yeni evler, klasik üslupta sevimli bağdadi yapılar, şirin aydınlık çatılar hep bu sokakta yer alıyor, evlerin yalnızca yolun bir tarafında dizilişi sokağı bir sıcaklık, rahatlık ve aydınlıkla donatıyordu; çünkü yolun öbür tarafında ahşap çiti içeren bir duvarın altında ırmak akıyordu.</p>

  <p>Sepiciler Sokağı ne kadar uzun, geniş ve aydınlık, rahat ve kibarsa, Şahinler Sokağı o kadar tersiydi bunun. Bu sokakta lekelerden geçilmeyip pul pul dökülen sıvaları, öne doğru bel vermiş çatıları, pek çok yerinden kırılıp dökülerek kalafattan geçirilmiş kapı ve pencereleri, yamulmuş bacaları ve çürük çarık damlarıyla çarpık ve izbe evler yer alıyor, mekân ve ışığı birbirlerinin elinden zorla kapmaya çalışıyorlardı. Ayrıca, sokak dar ve acayip biçimde eğriydi, sanki dünya durdukça duracak bir loşluğa gömülmüştü; yağmurlu havalarda ve güneşin batmasından sonra loşluk nemli bir karanlığa dönüşüyordu. Pencerelerin önünde sırıklara ve iplere asılmış çamaşırlar eksik olmuyordu hiç; çünkü sokak ne kadar dar ve sefilse, o kadar çok insanı barındırıyordu, kiracıların kiracıları ve belli bir ücret karşılığı evlerde geceleyenler de cabasıydı. Günden güne eskiyip yaşlanan bu yamru yumru evlerin tüm köşe bucağı insandan geçilmiyordu; sefalet, ahlaksızlık ve hastalık Şahinler Sokağı’nı kendine yurt edinmişti. Kasabada tifo salgını mı var, çıktığı yer burasıydı; bir cinayet mi söz konusuydu, bu sokaktı işlendiği yer; bir hırsızlık mı oldu, hırsızın ilkin bu sokakta aranması gerekiyordu. Kasabaya başka yerlerden gelen satıcılar da bu sokakta konaklıyordu hep. Bunların arasında o şaklaban pudra satıcısı Hottehotte ile yaptığı rezalet ve kepazelikler anlatıla anlatıla bitirilemeyen bileyici Adam Hittel de yer almaktaydı.</p>

  <p class="mt1">Okula gittiği ilk yıllar Hans sık sık Şahinler Sokağı’nda almıştı soluğu. Saçları saman sarısı bir alay bitirim oğlanla adı kötüye çıkmış Lotte Frohmüller’in anlattığı cinayet öykülerini dinlemişti. Lotte Frohmüller küçük bir meyhane sahibinin dul eşiydi, kocasından boşanmış, ayrıca beş yıl kodeste yatmıştı. Bir zaman kasabanın parmakla gösterilecek güzellerindendi. Fabrika işçisi bir sürü erkekle düşüp kalkmış, ikide bir adı skandallara karışmış, uğrunda bıçaklaşmalara kadar varan kavga dövüşler yapılmıştı. O sıra yalnız yaşıyor, fabrika dönüşü kahve pişirip içerek ve hikâyeler anlatarak akşamları geçiriyordu; evinin kapısı ardına kadar açık duruyor, kadınlardan ve genç erkek işçilerden başka her zaman bir alay çocuk da eşikte oturup onun anlattıklarına hayranlık ve korkuyla kulak veriyordu. Siyah taş ocağın üzerindeki kahvedenlikte kahve suyu kaynıyor, yanı başında yanan içyağından bir kandilin ışığı kömür ateşinin mavi aydınlığıyla birleşerek insanla hınca hınç dolu loş odayı tuhaf titreşimlere boğuyor, dinleyicilerin gölgelerini devcileyin boyutlarda duvarlara ve tavana yansıtarak hayaletimsi devinimlerle donatıyordu.</p>

  <p>Hans henüz sekiz yaşındayken Finkenbein kardeşleri bu sokakta tanımış, babasının kesin yasağını dinlemeyerek yaklaşık bir yıl onlarla arkadaşlık etmişti. Kardeşlerden birinin adı Dolf, ötekisininki Emil’di, kasabadaki sokak çocukları arasında en bıçkınlarıydı, bahçelerden meyve aşırmalar ve orman yasaklarını çiğnemeleriyle ün yapmışlardı kendilerine, hüner ve marifetleri sayılamayacak kadar çoktu. Öte yandan, kuş yumurtaları, yuvarlak kurşun zokalar, karga, sığırcık ve tavşan yavruları alıp satıyor, yasak falan demeyip geceleyin ırmağa kimse görmeden olta yerleştiriyor, kentteki bütün meyve bahçelerini kendi evleri biliyorlardı; çünkü hiçbir çit yoktu ki, kazıkları kolaycacık aşıp geçemeyecekleri kadar sivri, hiçbir duvar yoktu ki, üzeri kolaycacık aşıp geçemeyekleri kadar cam kırıklarıyla döşenmiş olsundu.</p>

  <p>Ama Hans’ın Şahinler Sokağı’nda herkesten çok arkadaşlık yaptığı kişi Hermann Rechtenheil adında bir oğlandı. Bir yetimdi kendisi; hastalıklı, vaktinden önce serpilip gelişmiş, başkalarına pek benzemeyen bir çocuktu. Bir bacağı ötekinden kısaydı, bu yüzden koltuk değneğiyle yürüyor, öbür çocukların sokakta oynadıkları oyunlara katılamıyordu. Çelimsiz biriydi, vaktinden önce buruk bir ifadeye bürünmüş bir ağız ve fazlasıyla sivri bir çeneyle sağlıklı denemeyecek sarı soluk bir yüzü vardı. Türlü el işlerinde alabildiğine becerikliydi, en çok oltayla balık avlamaya bayılıyordu ki, bu tutku ondan Hans’a da geçmişti. Hans’ın o zamanlar balık avlamak için elinde henüz bir izin belgesi yoktu ama yine de iki arkadaş kimsenin kendilerini göremeyeceği kıyı köşelerde gizlice avlanmaktan geri kalmamıştı. Avlanmak zevkliyse, kaçak avlanmak ondan bir kat daha zevklidir, herkes bilir bunu. Sakat bacağıyla Rechtenheil olta için kesilmeye en uygun kamışın nerelerde bulunabileceğini, at kıllarının nasıl örülüp misina yapılacağını, oltaya takılacak iğnelerin nasıl sivriltilebileceğini öğretmişti Hans’a. Aynca havayı rasat etmesini, suyu gözlemesini ve kepekle bulandırmasını, her balık için en uygun yemi seçip bunları oltaya gereği gibi geçirmesini, balık türlerini birbirinden ayırmasını, avlanırken balıkların çıkaracağı seslere kulak vermesini, oltayı suyun istenilen derinliğinde tutmasını da öğretmişti. Hiç konuşmadan, yalnızca yanında bulundurup kendisini örnek almasını söyleyerek oltayı ne zaman çekeceğini, ne zaman gevşek bırakacağını da öğrenmesini sağlamıştı Hans’ın. Dükkânlarda satılan cafcaflı kamışları, mantarları, saydam misinaları ve bütün o yapay olta takımını işte öylesine küçümseyip alaya almış, her parçasını insanın kendi eliyle yapıp kotarmadığı bir oltayla dünyada balık tutulamayacağını Hans’ın kafasına sokmaya çalışmıştı.</p>

  <p>Aralarında çıkan bir kavga sonucu Finkenbein kardeşlerle arkadaşlığa son vermişti Hans. Sessiz ve sakat Rechtenheil ise, arkadaşlıkları güzel güzel sürerken bir gün kendisini bırakıp gitmişti. Bir şubat günü o küçük, sefil yatağına uzanmış, koltuk değneğini sandalyesinde duran giysilerinin üzerine koymuş, birden ateşi yükselip kaşla göz arasında sessiz sedasız bu dünyadan göçmüştü. Şahinler Sokağı kısa sürede unutmuştu onu, bir tek Hans’ın anılarında uzun süre yaşamıştı.</p>

  <p>Rechtenheil’ın ölümüyle Şahinler Sokağı’nın o acayip sakinlerinin sayısında hiç de azalma olmadı. İçkiye düşkünlüğü dolayısıyla işten çıkarılan postacı Herr Rötteler’i kim tanımazdı? İki haftayı geçmezdi ki, Rötteler bir güzel kafayı çekip de sokakta serilip kalmasın yere ve gece vakti rezalet çıkarmasın. Oysa başka zamanlar bir çocuk kadar zararsız ve masum biriydi, iyi kalplilikle gülümseyip dururdu sürekli. Oval enfiye kutusundan Hans’a enfiye çektirir, bazen onun getirdiği balıkları alarak yağda kızartıp yer, Hans’ı da kendisiyle oturup yemeye davet ederdi. içi doldurulmuş cam gözlü bir şahini, ayrıca eskiden kalma bir müzikli saati vardı, ince sesiyle modası geçmiş dans havaları çalardı. Sonra o asırlık ihtiyar teknisyen Porsch’u tanımayan var mıydı? Yalınayak yürürken bile koluna kibar kolluklar takmadan duramazdı. Eskilerden sert bir köy öğretmeninin oğluydu, İncil’in neredeyse yarısını, bir yığın atasözünü ve ahlaksal nitelikteki bir sürü özdeyişi ezbere bilirdi; ama ne bu özelliği ne de ağarmış saç sakalı gördüğü bir kadına kur yapıp iltifatlar yağdırmaktan ve sık sık kafayı tütsülemekten kendisini alıkoyamazdı hiç. Şöyle biraz yükünü almaya-görsün, Hansların evinin köşesindeki taşın üzerine oturmaktan hoşlanır, önünden gelip geçen herkese adıyla seslenir, özdeyişlerini ve hikmetli sözlerini bol keseden kendilerine buyur ederdi.</p>

  <p>“Hans, benim güzel evladım, dinle bak, ne söyleyeceğim sana! Nasıl diyor Sirach? Bir kimseye bir öğüt verip de sonradan verdiği öğütten dolayı pişmanlık duymayana ne mutlu! Güzelim bir ağaçtaki yapraklar gibi hani; nasıl yapraklardan kimi dökülür, kimi yeşerip yerini alır dökülenin, insanlar da öyledir, kimileri ölür, kimileri doğar, yerini alır ölenlerin.İşte böyle, artık eve gidebilirsin, seni yumurcak seni!”</p>

  <p>Ağzından dökülen o sofuca hikmetlerin yanı sıra Porsch Baba’nın hortlak ve hayaletlerle ilgili olarak anlattığı tüyler ürpertici hikâyeler sayılamayacak kadar çoktu. Porsch Baba bu gibi varlıkların gezip dolaştığı yerleri iyi bilir, kendi anlattıklarına kendisi inanmakla inanmamak arasında bocalayıp dururdu. Çokluk anlattığı hikâyeler ve onu dinleyenlerle eğlenir gibi palavracı bir küçümseyişi içeren bir sesle başlar anlatmaya ama anlatırken korkuyla sinip büzülür, yavaş yavaş kısar sesini, sonunda alçak perdeden, etkileyici, insanın tüylerini diken diken eden bir fısıltıda karar kılardı.</p>

  <p>O küçük sokak ne çok korkuyu barındırırdı sinesinde! İşleri ters gidip bakımsız kalmış atölyesi sonunda tümüyle elden çıkan çilingir ustası Herr Brendle de burada oturmuştu. Neredeyse bütün gün evindeki küçük pencerenin önünden ayrılmaz, somurtup durarak bu sokağa bakardı hep. Bazen komşu evlerinin o bitirim, o haşarı çocuklarından birini ele geçirdi mi, oh olsun deyip anasından emdiği sütü burnundan getirir, var gücüyle kulaklarına asılır, saçlarını çeker, orasını burasını çimdikleyip vücudunda morartmadığı yer bırakmazdı. Ama bir gün gelmiş, bir tel parçasıyla evinin merdivenine asıvermişti kendisini ve asılmış haliyle öylesine çirkin bir görünüm sergilemişti ki, kimse yanına sokulmayı göze alamamış, sonunda teknisyen Porsch Baba arkadan yaklaşarak bir tenekeci makasıyla teli kesmişti; ağzından bir karış dışarı sarkmış diliyle Brendle’nin cesedi de yüzüstü düşüp merdivenlerden paldır küldür aşağıya yuvarlanmış, dehşetle kaçışan seyircilerin arasına dalmıştı.</p>

  <p>Hans ne zaman aydınlık ve geniş Sepiciler Sokağı’ndan çıkıp bu karanlık ve rutubetli Şahinler Sokağı’na adımını atsa, o tuhaf bunaltıcı havanın yanı sıra insanın nefesini kesen haz dolu bir ürperti hissetmiş, merak, korku, vicdanında bir rahatsızlık ve mutlu serüvenlerin önsezisinden oluşan karışık bir duygu üzerine çullanmıştı. Şahinler Sokağı masallarla, mucizelerle, yaşanıp işitilmedik korkunç olaylarla karşılaşılabilecek tek yerdi. Öyle bir yer ki, burada sihirler, büyüler, hortlaklar ve hayaletler inanılırlık kazanıyor, olası nesnelere dönüşüyor, tıpkı efsanelerin ve Sonnenwirtle, Schinderhannes, Messerkarle, Postmichel ve daha başka pek çok esrarengiz kahramanın, caninin, katilin ve maceraperestin rezaletlerinden ve karşılığında uğradıkları cezalardan söz edip öğretmenlerin gördükleri yerde el koyduğu Reutlingen halk kitaplarının okuyanlara sağladığı tüyler ürpertici, şahane, insanın içini titreten hazların tıpkısı bu sokakta da yaşanabiliyordu.</p>

  <p>Şahinler Sokağı’ndan ayrı olarak bir yer daha vardı ki, burası hepsinden değişikti, bir şeyler yaşanabilir, işitilebilir, karanlık tavan aralarında ve gizemli odalarında insan kaybolup gidebilirdi. Yakındaki büyük tabakhaneydi bu yer, eski ve çok büyük bir binaydı, loş tavan aralarında kocaman deriler asılı dururdu hep, bodrumda üstü örtülü çukurlar ve ayak atılması yasak dehlizler vardı; akşam oldu mu, bu dehlizlere Liese bütün çocukları toplar, onlara masallar anlatırdı. Burada, Şahinler Sokağı’ndakinden daha sessiz, daha güler yüzlü ve insancıl bir hava eser, beri yandan Şahinler Sokağı’ndaki aynı gizemsellik burada da kendini hissettirirdi. Çukurlarda, bodrumda, bahçede ve tavan aralarında sepici kalfalarının çalışmaları alışılmadık bir tuhaf duyguyla doldururdu insanın içini; o kocaman tamtakır odalar sessiz ve korkutucu olduğu kadar çekiciydi. Tabakhanenin heybetli ve asık suratlı sahibinden bir yamyam gibi korkardı herkes; Liese ise bu acayip binada bir peri gibi gezip dolaşır, bütün çocukların, kuşların, kedilerin ve köpekçiklerin üzerine kol kanat gerer, onlara annelik yapar, içi iyilikle dolup taşar, çevresini masallara, şarkı ve şiirlere boğardı.</p>

  <p>İşte şimdi Hans’ın düşünceleri ve düşleri kendisine çoktan yabancılaşmış bu dünyada gezip dolaşıyor, uğradığı hayal kırıklığından ve umutsuzluktan kaçıp gerilerde kalmış o canım günlere sığınıyordu, içinin umutla dolu olduğu ve yanına ulaşılamayacak esrarlı derinliklerinde zümrütten saraylar, tüyler ürpertici tehlikeler, büyülü hazineler saklı devcileyin sihirli bir orman gibi dünyanın ayakları altına serildiği o günlere. Hans, bu ıssız ve vahşi ülkenin içinde şöyle birazcık yol almış ama beklediği mucizelerle henüz karşılaşmadan yorgun düşmüştü; işte yine o gizemli loşluk içindeki kapısının önünde dikiliyordu bu ülkenin ama bu kez dışlanmış biriydi, başıboş bir merakla yapıyordu bunu.</p>

  <p>Hans, eve döndükten sonra yine birkaç kez gidip dolaşmıştı Şahinler Sokağı’nı. Orada yine eski alacakaranlıklar, eski pis kokularla karşılaşmış, eski köşe bucakları, eski ışıksız merdiven altlarını yine karşısında bulmuştu; eskisi gibi kadınlı erkekli yaşlı insanlar kapıların önünde oturuyor, saman sarısı saçlarıyla eli yüzü pis çocuklar bağırıp çağırarak ortalıkta dolaşıyordu. Şimdi daha da yaşlanıp kocamış teknisyen Porsch kendisini tanımamış, Hans’ın çekinerek verdiği selama yalnız alaylı bir mırıldanmayla karşılık vermişti. Garibaldi takma adıyla Herr Grossjahn bu dünyadan göçüp gitmişti ve Lotte Frohmüller de hayatta değildi artık. Postacı Rötteler henüz yaşıyordu ve haylaz oğlanların müzikli saatini bozduklarından yakındı Hans’a, ona enfiye ikram etti, sonra birkaç kuruş para istedi kendisinden, sonra da Finkenbein kardeşlerden söz açtı, kardeşlerden birinin puro fabrikasında çalışıp şimdiden büyük bir adam gibi meyhanelerde kafayı çektiğini anlattı; kardeşlerden ötekisi bir kilisenin açılış töreninde kavgaya tutuştuğu adamı bıçaklayıp kayıplara karışmıştı, bir yıldan beri ortalarda yoktu. Her şey hazindi, her şey hüzün veriyordu insana.</p>

  <p>Bir akşam da kalkıp tabakhaneye gitti Hans. Dayanamayıp kapıdan içeri girdi, nemli ve ıslak avludan geçti, bu kocaman binada bütün o elden çıkıp gitmiş neşe ve sevinçleriyle çocukluğu saklı yatıyordu sanki.</p>

  <p>Yamulmuş merdiveni çıkıp malta taşı döşeli sofadan geçti, o karanlık merdivene geldi, el yordamıyla tavan arasına çıktı, gerilip açılmış derilerin asılı durduğu bir yerdi burası, keskin deri kokusuyla ansızın dört bir yandan kopup gelen anıların havasını olduğu gibi soludu, içine çekti. Sonra yine indi merdivenden, üstü dar bir tavanla kapatılmış yüksek çardakların ve kuyuların yer aldığı arka bahçeye yöneldi; tabaklanmış deriler asılıp kurutuluyordu bu çardaklarda. Gerçekten de duvar dibindeki sırada, önünde soymak için yanına aldığı bir sepet yerelmasıyla Liese oturmaktaydı; etrafını birkaç çocuk sarmış, Liese’nin anlattıklarını dinliyordu.</p>

  <p>Hans, karanlık kapıda dikilip içeriye kulak kabarttı. Tabakhanenin giderek loşluğa gömülen bahçesini derin bir huzur havası dolduruyor, avlu duvarının hemen arkasında akıp giden ırmağın güçsüz çağıltısı dışında yalnız yerelmaları bıçakla soyulurken çıkan hışırtı ve çocuklara hikayeler anlatan Liese’nin sesi işitiliyordu. Liese’nin çevresinde yere çömmüş çocuklar seslerini çıkarmadan oturuyor, içlerinden hiçbirinin yerinden kımıldadığı görülmüyordu; Liese, ermişlerden Aziz Christofer öyküsünü anlatıyordu onlara, bir gece nasıl bir çocuk sesinin Aziz Christofer’i ırmağa çağırdığından söz ediyordu. Hans bir süre Liese’yi dinledi, sonra karanlık avludan geçip eve döndü. İçinde bir duygu artık yeniden bir çocuk olup Liese’nin dizi dibinde oturamayacağını söylüyordu. Şahinler Sokağı gibi tabakhanenin bahçesine de bir daha adım atmadı.</p>
</body>
</html>