<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>Yedinci bölüm</h2>

  <p>Herr Giebenrath vakur bir edayla şıra presinin başında harıl harıl çalışıyor, Hans da kendisine yardım ediyordu. Çağrıya uyup gelen ayakkabıcı Flaig Usta’nın çocuklarından ikisi elmalarla meşguldü, şıranın tadına bakmak için ortaklaşa kullandıkları bir bardak almışlardı yanlarına, ellerinde esmer çavdar ekmeğinden koca dilimler vardı.</p>

  <p>Babasının fıçıcı ustasıyla bir süre uzaklaşmasını fırsat bilen Hans, nihayet oğlanlara Emma’yı sorma cesaretini gösterebildi.</p>

  <p>“Emma nerede peki? O gelmek istemedi mi?”</p>

  <p>Oğlanlar, ağızlarındaki lokmaları yutup konuşabilecek duruma gelene kadar bir süre geçti aradan.</p>

  <p>“Gitti Emma,” dediler sonra ve söylediklerini doğrular gibi başlarını salladılar.</p>

  <p>“Gitti mi? Nereye?”</p>

  <p>“Evlerine.”</p>

  <p>“Ayrıldı mı yani buradan? Trenle mi gitti?”</p>

  <p>Oğlanlar, evet anlamında çabuk çabuk başlarını salladı.</p>

  <p>“Ne zaman?”</p>

  <p>“Bu sabah.”</p>

  <p>Oğlanlar, tekrar ellerindeki elmaları yemeye koyuldu. Hans, bastıra bastıra presin kolunu çeviriyordu, gözlerini şıranın aktığı fıçının içine dikmişti, durumu yavaş yavaş kavramaya başlamıştı.</p>

  <p>Az sonra babası düşüp geldi; çalışmalar, gülmeler birbirini izledi. Flaig Usta’nın çocukları teşekkür ederek koşup gittiler. Akşam oldu derken, Hans’la babası da yola dönüp eve döndüler.</p>

  <p>Yemeğin ardından odasına çekildi Hans, tek başına oturdu. On oldu saat, on bir oldu, ışığı yakayım demedi. Sonra da kalkıp yattı, deliksiz, uzun bir uyku çekti.</p>

  <p>Sabahleyin her günkünden daha geç gözlerini açtığında, yaşanmış bir felaketle, uğranılmış bir kayıpla ilgili belli belirsiz bir duygu vardı içinde. Ansızın Emma geldi aklına, Emma gitmiş, bir hoşça kal bile demeden çekip gitmişti. Bir gece önce beraberlerken kasabadan ne zaman ayrılacağını biliyordu kuşkusuz. Emma’nın gülüşünü, kendisini öpüşünü, üstünlük taslayarak gösterdiği sevecenliği anımsadı. Onu hiç ciddiye almamıştı Emma.</p>

  <p>Öfkeyle karışık bir acı ve içinde uyandırılıp da doyuma kavuşturulmamış sevisel isteklerin tedirginliği bir araya geldi, bulanık bir bezginliğe dönüştü. Bezginlik önüne kattı Hans’ı, evden bahçeye, oradan da sokağa çıkardı, ormana götürüp sonra yine eve döndürdü.</p>

  <p>Böylece, belki vaktinden önce, aşkın sırlarından kendi payına düşeni öğrenip yaşamıştı Hans, payına düştüğü kadarı da tatlılıktan çok bir burukluğu ve acılığı getirmişti beraberinde. Boş yakınmalar, özlem dolu anımsamalar ve pis pis düşünmelerle geçirilen günler, kalp çarpıntılarından ve bunalacak gibi olmalardan gözüne bir türlü uyku girmediği ya da kâbuslar içinde kıvrandığı geceler! Kanında sesini duyuran anlaşılmaz fokurtuların tüyler ürpertici efsanevi görüntülere, insanın vücuduna dolanan ölümcül kollara, kor gibi yakan bakışlarıyla hayali yaratıklara, baş döndürücü uçurumlara, alev alev kocaman gözlere dönüştüğü düşler! Bazen Hans gözlerini açıp kendini yalnızlıklar içinde buluyor, Emma’yı arıyor, inleyip sızlayarak başını gözyaşlarından ıslanmış yastıklara gömüyordu.</p>

  <p>Schuler Usta’nın atölyesinde çıraklığa başlayacağı cuma günü giderek yaklaşıyordu. Babası mavi ketenden bir işlik almıştı kendisine, bir de yün karışımı mavi bir kasket. Hans bir denemek için giydi bunları, tornacı kıyafeti içinde gözüne hayli gülünç göründü, okul müdürünün, matematik öğretmeninin, Flaig Usta’nın atölyesinin ve rahip efendinin evinin önünden geçerken ölüp ölüp dirildi. Bunca çile, çaba ve alınteri büyük bir teslimiyetle yaşanan bunca küçük sevinç, bunca gurur ve hırs, umut ve neşeyle dolu bunca düş boşuna mıydı? Bütün arkadaşlarından daha geç bir yaşta, üstelik arkadaşlarının alaylı sözlerine katlanarak acemi bir çırak kimliğiyle bir atölyeye kapılanmak için miydi hepsi?</p>

  <p>Dostu Heilner olsa acaba ne derdi?</p>

  <p>Hans, mavi tornacı giysisine ancak yavaş yavaş alışabildi; giysiyi ilk üzerine geçirip işe başlayacağı cuma gününü iple çeker oldu giderek, hiç değilse yeni bir yaşantı kendisini bekliyordu.</p>

  <p>Ne var ki, bu düşünceler karanlık bir bulutta çakıp sönen şimşeklerden öte değer taşımıyordu. Emma’nın kentten ayrılışını unutamıyor, hele Emma’yla beraber olduğu günlerin uyarıcı ve kışkırtıcı etkisini unutmada ya da bunlarla başa çıkmada damarlarındaki kan iyiden iyiye güçsüz kalıyordu. Kanı zorluyor, sıkıştırıyordu onu, verilenden daha çoğunu istiyor, kendisinde uyandırılmış özlemin doyuma kavuşturulmasını bekliyordu. Böylece, sıkıntı ve acılar içinde yavaş yavaş geçip gidiyordu zaman.</p>

  <p>Eşsiz bir güz mevsimi yaşanmaktaydı. Yumuşak bir güneş, gümüşsü seher vakitleri, renkli gülüşler içinde öğle saatleri ve billursu akşamlar! Uzaktaki tepeler kadifemsi bir maviliğe bürünüyor, kestane ağaçları altın sarısı parıldıyor, duvar ve çitler üzerinden erguvan renkleriyle yabani asmaların dal ve yaprakları sarkıyordu.</p>

  <p>Bu huzursuzluk içinde kendi kendinden kaçmaya çalışan Hans, gün boyu kasabada ve kırlarda dolaşıyor, insanlara pek yanaşmıyor, onların sevda çektiğini fark etmekte gecikmeyeceklerini sanıyordu. Ne var ki, akşamları sokağa çıkıyor, karşılaştığı hizmetçi kızlara bakmadan duramıyor, bir sevgili çift gördü mü çirkin bir davranışta bulunduğunu bile bile usulcacık peşine takılıyordu. Emma sayesinde tüm özlenebilirliği ve büyüsüyle yaşam denilen şeyi hemen yanı başında hissetmiş, ama sonra onun sinsice yine elinden kayıp gittiğini görmüştü. Emma’nın yanında çektiği acı ve sıkıntıları düşünmekten vazgeçmişti artık. Şimdi Emma yine yanında olsa, öyle sanıyordu ki, eskisi gibi ürkek davranmayıp tüm gizlerini elinden kapmaya bakacak, tam eşiğinden içeri adım atmak üzereyken kapısı yüzüne kapanıvermiş o lanetli sevi bahçesine olduğu gibi dalacaktı. Tüm hayal gücü bu tehlikelerle dolu bunaltıcı cangıl ortasında sıkışıp kalmış, yılgınlık içinde şaşkın şaşkın dolanıp duruyor, kendi kendine eziyet etmekte direnerek o büyülü dar çember dışında daha başka güzel ve geniş mekânların güler yüzlü aydınlıklar içinde kendisini beklediğini bilmek istemiyordu.</p>

  <p>Başlangıçta tasa ve endişeyle beklediği cuma gününün gelmesine nihayet sevindi. Sabah erkenden yeni mavi işliğini giyinip kasketini başına geçirdi, biraz ürkek adımlarla Sepiciler Sokağı’na inip tornacı Schuler Usta’nın atölyesine yöneldi. Yolda birkaç kişi merakla arkasından baktı, hatta içlerinden biri sordu: “Ne o, tornacı mı oldun yoksa?”</p>

  <p>Atölyeye vardığında harıl harıl başlamıştı çalışma. Usta tam o sırada demir dövmekteydi. Akkor halindeki kızgın bir demir parçasını örsün üzerine yatırmıştı; kalfanın biri ağır bir balyozu demirin üzerine indirip kaldırıyor, usta da elindeki çekiçle daha yumuşak vuruşları yaparak demire gereken biçimi vermeye uğraşıyor, demiri tutan kıskacı idare ediyor, zaman zaman belli bir ritim gözeterek çekiçle örsün üzerine hafifçe dokunuyor, çın çın öten neşeli sesler ağzına kadar açık kapıdan dışarının sabaha özgü havasında yankılanıyordu.</p>

  <p>Yağla ve eğe talaşıyla iyice kararmış tezgâhın başında büyük kalfa, onun yanı başında da August dikilmiş, her biri kendi mengenesindeki iş üzerinde çalışıyordu. Tavanda kayışlar, volanlar vızır vızır dönüyor, torna tezgâhlarındaki çarkları, bileyitaşını, körüğü ve matkabı çalıştırıyordu, çünkü atölyede su enerjisinden yararlanılmaktaydı. August atölyeden içeri giren arkadaşı Hans’ı başıyla selamladı ve usta işini bitirip kendisine ayıracak zaman bulana kadar kapının yanı başında beklemesini işaret etti.</p>

  <p>Hans demirci ocağını, boş duran torna tezgâhlarını, vınlayarak dönen volanları ve rölantide çalışan kasnakları ürkek ürkek süzdü. Örsün üzerindeki demiri dövüp bitiren Schuler Usta, Hans’a yaklaşıp elini uzattı, kocaman bir eldi, sert ve sıcak.</p>

  <p>“Kasketini oraya asabilirsin,” dedi duvardaki boş bir çiviyi göstererek.</p>

  <p>“Tamam, gel şimdi benimle! İşte burası senin çalışacağın tezgâh, bu da senin mengene.”</p>

  <p>Hans’ı alıp en dipteki mengenenin başına götüren Schuler Usta, her şeyden önce mengeneyi nasıl kullanacağını Hans’a gösterdi, tüm araç ve gereçleri, tezgâhı nasıl derli toplu tutacağını anlattı.</p>

  <p>“Baban senin öyle Herkül gibi güçlü sayılamayacağını söyledi bana, böyle olduğu da görülüyor zaten. Eh, şimdilik demir dövdürmeyeceğim sana, hele biraz güçlen bakalım.”</p>

  <p>Ardından tezgâhın altına uzanarak demir döküm bir dişli çark çıkardı.</p>

  <p>“Evet, bununla başlayabilirsin işe. Çark dökümhaneden yeni çıktı, çapak içinde her yanı. Bu çapakları eğeleyip uzaklaştıracaksın üzerinden, yoksa çarkın döndüreceği hassas aletler bozulur, kullanılmaz duruma gelir.”</p>

  <p>Ardından Schuler Usta dişliyi mengeneye sıkıştırdı, oradan eski bir eğe alıp işin nasıl yapılacağını Hans’a gösterdi.</p>

  <p>“Evet, şimdi sen devam edersin artık. Ama başka bir eğe alıp kullanayım deme sakın! Sana öğleye kadar yetecek iş var burada; öğleyin eğelediğin çarkı bana getirip gösterirsin. İşbaşında, sana söyleneni yapacaksın, başka şeyde olmayacak aklın. Bir çırak, işinden başka şey düşünmez.”</p>

  <p>Hans eğelemeye başladı.</p>

  <p>“Dur, ne yapıyorsun?” diye seslendi usta. “Öyle değil. Sol elini şu şekilde eğenin üzerine koyacaksın. Yoksa solak mısın, ha?”</p>

  <p>“Hayır.”</p>

  <p>“İyi! Olacak, merak etme!”</p>

  <p>Derken usta kendi mengenesinin başına döndü, kapının yanı başındaki ilk mengenede o çalışıyordu. Hans, canla başla işe sarıldı.</p>

  <p>İlk eğe sürtüşlerinde çapakların ne kadar yumuşak olup dişlilerin üzerinden kolaycacık temizlendiğine şaştı Hans. Ama sonra gördü ki, pul pul ayrılıp dökülen çapaklar çarkın en üstteki gevrek kısmıydı, onun altında eğelenip perdahlanması gereken asıl sert tabaka bulunuyordu. Dişini sıkıp harıl harıl çalışmaya koyuldu. Çocuklukta yaptığı o oyuncaklar dışında şimdiye kadar elinden şöyle gözle görülür, işe yarar bir eserin doğup çıktığını görmek zevkini tatmamıştı.</p>

  <p>“Biraz yavaş ol!” diye seslendi usta ilerden. “Eğeyle çalışırken tempoya dikkat edeceksin - bir iki, bir iki. Eğenin üzerine bastıracaksın sonra, yoksa eğeden hayır kalmaz.”</p>

  <p>O sırada büyük kalfa tornada bir iş üzerinde çalışıyordu. Hans, göz ucuyla ona bakmaktan kendini alamadı. Çelik bir mil bir kasnak içine yerleştirilmiş, kayış kasnağa geçirilmiş, mil parıldayıp vınlayarak hızla dönüyor, bu arada kalfa ışıl ışıl parıldayan kâğıt kadar incecik bir talaşı milin üzerinden sıyırıp alıyordu.</p>

  <p>Atölyenin dört bir yanında araç ve gereçler, demir, çelik ve pirinç parçaları, yarım bırakılmış işler, pırıl pırıl dişli çarklar, keskiler, matkaplar, çeşit çeşit tornalar ve bizler, ocağın yanı başında normal çekiçler, yassı çekiçler, örs tablaları, kerpeten ve kıskaçlar, havyalar ve duvarlar boyunca dizi dizi eğeler, frezeler duruyor, raflarda ise yağlı bezler, küçük süpürgeler, zımparalar, demir testereler, yağdanlıklar, asit şişeleri, çivi ve cıvata kutuları sıralanıyordu. Bileyitaşına el atılmadığı an yoktu.</p>

  <p>Ellerinin şimdiden kapkara kesildiğini görmek Hans’ı sevindirdi. Öyle umuyordu ki, ötekilerin siyah ve yamalı iş giysilerinin yanında henüz gülünç denecek kadar yeni ve mavi görünen kendi işliği de çok geçmeden daha bir kullanılmış görünüm kazanacaktı.</p>

  <p>Vakit ilerledikçe dışarıdan da müşteriler gelmeye başladı, içerisi canlandı giderek. Küçük makine parçalarını taşlatmak ya da onarımdan geçirtmek için komşu trikotaj atölyelerinden işçiler uğradı. Bir köylü göründü bir ara, onarılması için daha önce bıraktığı çamaşır makinesinin silindirini sordu, henüz onarılmadığını öğrenince fena halde söylendi. Daha sonra iyi giyimli bir fabrikatör geldi, ustayla bitişik bölmeye geçip konuşmaya daldılar.</p>

  <p>Bütün bunlar olurken atölyedeki işler belli bir düzen içinde yürüyor, çarklar ve kasnaklar düzen içinde dönüyordu. Hans hayatında ilk defadır ki, hiç değilse işe yeni başlayanları etkisi altına alarak bir esrikliğin içine sürükleyen o yüce çalışma atmosferini soluyor, kendi küçük varlığının ve küçük yaşamının büyük bir düzen ve ritim içinde yerini aldığını görüyordu.</p>

  <p>Saat dokuza gelince on beş dakikalık bir mola verildi, herkesin eline bir parça ekmek ve bir bardak şıra tutuşturuldu. Ancak bu mola sırasında August atölyeye yeni çırak giren Hans’ a hoş geldin diyebilecek fırsatı bulabildi, cesaret verici sözler söyledi arkadaşına, önlerinde kendilerini bekleyen pazar gününden bir kez daha söz açtı; aldığı ilk haftalığı atölyedeki arkadaşlarla yiyip içip eğlenmeye yatıracaktı o gün. Hans, eğelediği çarkın neyin nesi olduğunu sorunca, August bunun bir kule saatinin parçası olduğunu açıkladı. Ayrıca, çarkın ileride nasıl çalışacağını göstermek istiyordu ki, büyük kalfa yine tezgâhın başına geçti, bunun üzerine ötekiler de kalkıp kendi işlerinin başına döndüler.</p>

  <p>Saat dokuz ile on arasında Hans yorulmaya başladığını hissetti; dizleri ve sağ kolu biraz ağrımaya başlamıştı, ikide bir vücudunun ağırlığını bir ayağından ötekine aktarıyor, kimse görmeden arada bir esneyip geriniyor ama bütün bunlar pek bir işe yaramıyor, vücudundaki yorgunluğu gideremiyordu. Derken eğeyi bir an için elinden bırakıp mengeneye yaslandı ve kimsenin dikkatini çekmedi bu. Hans oracıkta öylece dikilip dinlenmeye çalışır ve başının üstünde vınlayarak dönen kayışların sesine kulak verirken, hafif bir sersemlik çöktü üzerine, kısa süre gözlerini yumdu. Tesadüf bu ya, tam o anda ustası arkasında dikiliyordu.&nbsp;</p>

  <p>“Ne o, şimdiden yoruldun mu yoksa?”</p>

  <p>“Biraz,” diye itirafta bulundu Hans.</p>

  <p>Kalfalar gülüştü.</p>

  <p>“Geçer, az sonra,” dedi usta sakin. “Şimdi gel de, lehim nasıl yapılıyor, onu gör! Gel haydi!”</p>

  <p>Hans, nasıl lehim yapıldığını merakla izledi. İlkin lehim kızdırılıyor, sonra lehimlenecek yere lehim suyu sürülüyor, ardından da kızdırılmış lehim çubuğundan lehim söz konusu yerin üzerine damlatılıyor, etrafa hafif bir cızırtı yayılıyordu.</p>

  <p>“Bir bez al da iyice sil üzerini bakayım! Lehim suyu madeni dağlar yoksa; lehim yapıldıktan sonra madenin üzerinde lehim suyu bırakılmaz.”</p>

  <p>Az sonra Hans yine işinin başına döndü, mengenesinin önüne gelip dikildi, eğeyle üzerindeki çapakları uzaklaştırıp küçük çarkı perdahlamaya başladı. Kolu ağrıyor, eğenin üzerine bastırdığı sol eli kızarmış sızlıyordu.</p>

  <p>Öğleyin büyük kalfa eğesini bırakıp da ellerini yıkamaya yollanınca, Hans çarkı götürerek ustasına gösterdi; ustası çarka şöyle bir göz attıktan sonra, “İyi,” dedi. “Bu kadarla kalabilir. Çalıştığın yerin altındaki sandıkta böyle bir çark daha olacak, öğleden sonra da onu eğeler, perdahlarsın.”</p>

  <p>Bunun üzerine Hans da gidip ellerini yıkadı ve atölyeden çıktı. Bir saatlik bir yemek molası vardı.</p>

  <p>Eski okul arkadaşlarından iki bakkal çırağı yolda Hans’ın peşine takıldı, onunla alay edip eğlenmeye başladı.</p>

  <p>“Manastır okulunun çilingiri!” diye seslendi biri arkasından.</p>

  <p>Hans adımlarını açtı. Aslında memnun muydu, değil miydi, bilmiyordu pek; atölyeyi sevmişti ama hayli yorgun düşmüştü, ölesiye yorgun.</p>

  <p>Eve vardı, biraz şöyle oturup yemek yiyeceği için sevinirken, tam kapıda Emma’yı anımsadı birden. Oysa öğleye kadar hiç aklına gelmemişti. Usulcacık odasına çıktı, kendini yatağın üzerine attı, acıyla kıvranmaya başladı. Ağlayacak oldu ama yaş gelmedi gözlerinden. Umutsuzluk içinde, kendini yine o kahredici özlemin eline düşmüş hissetti; kafasının içinde fırtınalar esiyor, başı zonkluyor, boğazında düğümlenip kalan hıçkırıklar acı veriyordu.</p>

  <p>Öğle yemeği bir işkenceydi. Hans, babasının sorularını cevaplandırdı ister istemez, atölyeden söz etti, babasının küçük şakalarını sineye çekti, keyfi yerindeydi babasının. Yemek yenir yenmez bahçede aldı soluğu, burada yarı düşlere dalarak on beş dakika kadar güneşlendi. Derken vaktin geldiğini görüp yine atölyenin yolunu tuttu.</p>

  <p>Daha öğleden önce ellerinde kırmızı lekeler belirmişti, öğleden sonra sızlamaya başladı lekeler, akşamleyin ise öylesine şişip kabardılar ki, canı acımadan hiçbir şeyi tutamaz oldu Hans. Paydostan sonra da August’un gözetimi altında bütün atölyeyi derleyip topladı.</p>

  <p>Cumartesi günü daha da kötüleşti durum. Elleri ateş gibi yanıyordu, kırmızı lekeler büyüyerek kabarcıklara dönüşmüştü. Ustanın da tersliği üzerindeydi, vara yoğa söyleniyor, bağırıp çağırıyordu. August arkadaşını avutmaya çalışıyor, hepsi birkaç gün sabretmesi gerektiğini, sonra ellerinin nasırlaşıp acı falan duymayacağını söylüyordu. Ama Hans ölesiye mutsuz hissediyordu kendini, bütün gün göz ucuyla saate baktı hep, çaresizlik içinde elindeki küçük çarkı eğeleyip durdu.</p>

  <p>Akşamleyin atölyeyi derleyip toplarken August kulağına eğilip ertesi gün birkaç arkadaşla Bielach’a gideceklerini ve orada bir güzel eğleneceklerini, onun da mutlaka gelmesini söyledi. Saat ikide Hans evlerine uğrayıp August’u alacaktı. Hans söz verdi geleceğine ama aslında bütün pazarı evde geçirse hepsinden çok sevinecekti. Evde yaşlı hizmetçi Anna ellerindeki yaralar için bir merhem verdi, saat daha sekizde gidip yattı Hans, ta kuşluk vaktine kadar da uyanmadı. Sonra acele hazırlanıp babasıyla kiliseye gitmek üzere evden çıktı.</p>

  <p>Öğle yemeğinde babasına August’tan söz açtı, o gün arkadaşlarıyla Bielach’a gideceklerini söyledi. Babası hayır falan demedi, hatta elli fenik harçlık verdi Hans’a, yalnızca akşam yemeğinde yine evde olmasını istedi.</p>

  <p>Pırıl pırıl güneşin aydınlattığı sokaklarda elini kolunu sallayarak yürürken, aylardan beri yine ilk kez bir pazar sevincinin içine dolduğunu hissetti Hans. Ellerinin kararıp kollarının yorulduğu iş günlerini geride bıraktıktan sonra yol daha bir görkemli, güneş daha bir sevimli göründü gözüne, her şeyde bir bayram havası esiyordu, her şey daha bir güzeldi. Evlerinin önlerindeki güneşli banklarda oturan, adeta krallar gibi çevrelerine neşeyle bakan kasapları, sepicileri, fırıncıları ve demircileri artık iyi anlıyordu şimdi, artık onları zevksiz ve sefil kimseler gibi görmüyordu. Gruplar halinde gezip dolaşan ya da bir meyhaneden içeri doluşan işçilerin, kalfaların ve çırakların peşinden bakıyordu; başlarında biraz yana eğik şapkalar, gömleklerinin boyunlarında beyaz yakalar vardı, güzelce fırçalanıp ütülenmiş giysiler içindeydi hepsi. Her zaman olmasa da çokluk aynı mesleğe mensup kişiler birbirlerinden ayrılmıyor, dülgerler dülgerlerle, duvarcılar duvarcılarla dolaşıyor, hep bir arada kalıyor, kendi mesleklerinin onurunu kollayıp gözetiyorlardı. Çeşitli meslek mensupları arasında da en kibarları, en soyluları başta torna ve tesviyeciler olmak üzere çilingirlerdi. Bütün mesleklerin de hoş bir tarafı vardı, kimi yönleri biraz saf ve gülünç görünse de, arka planda bir güzellik, her mesleğin göğsünü kabartacak bir taraf bulunmaktaydı; günümüzde hâlâ insanı sevindiren, övgüye değer şeylerdi bunlar, en zavallı bir terzi çırağında bile bir nebze de olsa söz konusu güzelliklerin parıltısı seçiliyordu.</p>

  <p>Schuler Usta’nın atölyesinin önünde sakin ve mağrur dikilen, yoldan gelip geçenleri başlarını eğerek selamlayan, kendi aralarında konuşup gülen çilingirleri görünce, bunların güvenilir bir topluluk oluşturdukları, yabancılara gereksinme duymadıkları, pazar günü eğlenmeye giderken kendi kendilerine yettikleri kuşkusuz anlaşılabilirdi.</p>

  <p>Hans da böyle olduğunu hissediyor, bu kişilerin arasında yer aldığına seviniyor ama önceden planlanmış bu pazar eğlencesi biraz korkutuyordu kendisini, çünkü çilingirlerin yiyip içip eğlenirken fazla ileri gittiklerini biliyordu. Kimbilir, belki dans da edeceklerdi. Oysa Hans dans etmesini bilmiyordu ama başka bakımdan elden geldiğince ötekilerden geri kalmamaya çalışacak ve gerekirse biraz içip sarhoş olmayı da göze alacaktı. Fazla bira içmeye alışık değildi, sigara konusunda da kendini zorlaya zorlaya ancak tek bir sigarayı eline yüzüne bulaştırmadan sonuna kadar içebilecek duruma gelebilmişti.</p>

  <p>August büyük bir sevinçle karşıladı Hans’ı, büyük kalfanın kendileriyle gelemeyeceğini açıkladı; ama onun yerine bir başka atölyeden bir meslektaş geliyordu, böylece hiç değilse dört kişi olacaklardı, bu da bir köyün altını üstüne getirmelerine yeter de artardı. Herkes bugün dilediği kadar bira içebilirdi, çünkü bütün hesabı kendisi ödeyecekti. Bunun üzerine Hans’a bir sigara ikram etti August; ardından dörtlü grup ağır adımlarla kasıla kasıla kentin içinden yürüyüp aşağı indi; Ihlamur Meydanı’na gelince, bir an önce Bielach’a varmak için adımlarını açtılar.</p>

  <p>Irmak mavi, sarı ve beyaz renklerle ışıldıyor, yolların iki yanındaki yapraklarından hemen tümüyle soyunmuş akçaağaçların ve akasyaların dalları arasından ekim güneşinin yumuşak sıcaklığı geliyordu; gökyüzü yüksek, bulutsuz ve açık maviydi. Sessiz, tertemiz ve sevimli sonbahar günlerinden biriydi; yazın geride kalan tüm güzelliği, acı ve ıstıraplara yer vermeyen gülümsemeli bir anı gibi havayı yumuşacık dolduruyor, hangi mevsimde bulunduklarını unutan çocuklar çiçek toplamak için kırlara açılıyor, yaşlı insanlar pencereden ya da evlerinin önündeki banklardan düşünceli düşünceli havaya bakıyor, tüm yaşamlarının anıları duru mavilikler içinden gözle görülebilecek gibi uçup gidiyormuşçasına bir duyguya kapılıyorlardı. Ama gençler neşe içinde yüzüyor, yeteneklerine, mizaç ve karakterlerine göre içitler, kurbanlar, şarkılar ve danslarla, yiyip içmeler ya da göz dolduran görkemli kavga dövüşlerle güzelim güne övgüler döşeniyorlar; dört bir yanda meyveli pastalar hazırlanıyor çünkü, dört bir yanda şıra ve şarap mahzenlerde mayalanıyor, meyhanelerin önlerinde ve ıhlamur ağaçlarının çevrelediği meydanlarda keman ve akordeonlar yılın son güzel günlerini kutluyor, insanları dansa, şarkı söylemeye ve sevi oyunlarına çağırıyor.</p>

  <p>Dört genç arkadaş hızlı hızlı yürüyordu. Hans, sigarasını dünyayı umursamayan biri gibi tüttürmüş, hoşuna da gitmişti, doğrusu kendisi de şaşıyordu buna. Kalfa, kalfa olmadan önce gezip dolaştığı yerlerden söz ediyor, kimse de onun palavralarına pek takılmıyordu, çünkü işin tuzu biberiydi bunlar. En alçakgönüllü kalfa bile eli ekmek tuttu da çevresinde bir görgü tanığı olmadı mı kalfalık öncesindeki gezilerini ballandıra ballandıra, görkemli bir edayla, hatta bir efsane havası içinde anlatmadan yapamaz. Çünkü bu zanaatkar delikanlıların harikulade şiiri halkın ortak malıdır, geleneksel eski serüvenler yeni süs ve bezeklerle donatılarak her birinin içinden yeniden fışkırıp çıkar ortaya; zanaatkar delikanlı anlatmaya başlamasın yeter ki, biraz o ölümsüz Eulenspiegel, biraz da o ölümsüz Straubinger olup çıkar hemen.</p>

  <p>“Sözün kısası, Frankfurt’ta o ne günlerdi, hey babam hey! Size anlatmadım belki, varlıklı bir tüccar, ağzının tadını bilen bir maymun suratlı, benim ustanın kızıyla evlenmeye kalkmasın mı! Ama kız hemen kapıyı kapadı yüzüne, defledi adamı! Neden mi? Gönlü daha çok bendeydi de ondan; dört ay seviştik, gezip tozduk, babası morukla bozuşmasaydım şimdi Frankfurt’taydım, bizim ustanın damadı olmuştum.”</p>

  <p>Ayrıca kalfanın anlattığına göre, ustası, o rezil herif, dövmeye kalkmıştı kendisini; o sefil esir taciri bir defasında kendisine el kaldırmaya yeltenmişti; ama o hiçbir şey söylememiş, oradan balyozu kaptığı gibi moruğa bir bakış bakmıştı ki, moruk sus pus çekip gitmişti, beyninin dağılmasını istememişti çünkü; sonra da tutmuş, yazılı olarak bildirerek kendisine yol vermişti korkak herif! Ayrıca Offenburg’daki bir meydan kavgasından söz etmişti kalfa, kendisi de aralarında olmak üzere üç çilingir yedi fabrika işçisini döve döve pestilini çıkarmıştı. Offenburg’ a yolu düşen biri olursa Uzun Schorsch’a sorsun yeterdi, Uzun Schorsch hâlâ Offenburg’daydı ve kavgaya da tanık olmuştu.</p>

  <p>Bütün bunlar serinkanlılıkla, biraz da hoyrat bir ses tonuyla ama büyük bir coşku ve hazla anlatılıyordu; herkes zevkle kendinden geçerek anlatılanları dinliyor, aynı masalı ileride sırası gelip kendisi de başka yerde başka arkadaşların yanında anlatmayı içinden geçiriyordu; çünkü hiçbir çilingir yoktur ki, bir yol ustasının kızıyla sevişmemiş, balyozla hınzır bir ustanın üzerine yürümemiş, yedi fabrika işçisini tek başına pataklayarak leşlerini yere sermemiş olsundu.</p>

  <p>Olayın kendisi ise bazen Baden-Baden ya da Hessen Eyaleti’nde geçer, bazen de İsviçre’de; balyozun yerini bazen eğe alır olayda, bazen de kızgın bir demir parçası; sopa yiyen bazen fabrika işçisi değildir de fırıncılardır ya da terziler; ama öteden beri anlatılagelen masallardır hepsi, her anlatıldıklarında zevkle kulak verip dinleyenler bulunuyor, çünkü eskiliğin damgasını taşırlar kendilerinde, onları anlatan meslek mensuplarının yüzünü ağartacak değme serüvenlerdir. Ama kalfa olmadan sağı solu gezip görmek için yollara düşen çıraklar arasında öyleleri vardır ki, dâhiyane olaylar geçer başından ya da kafasından dâhiyane şeyler uydurup anlatır, ki bunun ikisi de aynı kapıya çıkar.</p>

  <p>Özellikle August hayran kalmıştı anlatılanlara, neşesi yerindeydi. Sürekli gülüyor, söylenilenleri onaylıyor, şimdiden kendisini yarı kalfa olmuş hissederek ağzının tadını bilen biri gibi sigarasının dumanını yukardan bir pozla altın renkli ışıltılar içindeki havaya üflüyordu. Kalfa ise anlatıcı rolünü sürdürmekteydi; çünkü kendisi için önemli olan, aralarında bulunmasının oradakilerce babacanlık taşan bir tenezzül gibi algılanmasını sağlamaktı, aslında kalfa olarak pazar günü eğlenmeye giden çıraklar arasında yeri yoktu çünkü, August’un ilk haftalığının yenilip içilerek çarçur edilmesine katkıda bulunması kendi hesabına utanılacak bir şeydi.</p>

  <p>Irmaktan aşağı inen yolda bir hayli ilerlemişlerdi; derken bir yol ayrımıyla karşılaştılar, pek geniş olmayan araba yolu dolana dolana yavaş yavaş bayır yukarı çıkıyordu; ötekisi ise dik bir patikaydı, buna karşılık araba yolundan yarı yarıya daha kısaydı. Uzun ve tozlu olmasına aldırmayarak araba yolunu seçtiler. Patika haftanın iş günlerinde gezmeye çıkan beylere göredir; ama halktan kimseler, hele pazar günleri şoseleri sever daha çok, şoseler onlar için şiirselliğini hâlâ korur. Dik patikaları tırmanmak, köylüler ve kentte yaşayıp doğayı sevenler içindir, buna bir iş olarak bakar onlar ya da bir spor gibi görür; ama böyle bir şey kentteki sıradan halkı açmaz pek. Oysa bir şose başkadır, bir yandan rahatça yürürsünüz üzerinde, bir yandan yanınızdakilerle çene çalıp yarenlik edebilirsiniz, ayaklarınızdaki çizmelerle sırtınızdaki yabanlık giysileri kollayıp korur, arabalar ve atlarla karşılaşırsınız yolda; sizin gibi gezmeye çıkmış daha başka kimselere rastlar, hızlı hızlı yürüyüp geride bırakırsınız onları; iki dirhem bir çekirdek kızlarla, şarkılar türküler söyleyen oğlanlarla karşılaşır, birinin arkasından şaka yollu bir laf eder, onun gülerek buna verdiği cevabı dinlersiniz; şosede isteyince durur, gevezelik eder, başka yapacak işiniz yoksa sıra halinde yolda giden kızların peşinden seğirtir ya da güler, olmazsa akşamleyin canciğer arkadaşlarınız ve dostlarınızla kişisel görüş ayrılıklarınızı işi yumruklaşmaya dökerek açığa vurur, çözüme kavuşturursunuz.</p>

  <p>Böylece şoseye sapılması uygun görülmüştü. Şose, bol vakti olan ve yorulup terlemeyi sevmeyen biri gibi geniş bir kavis çizerek tepeye tırmanıyordu. Kalfa ceketini çıkarıp omzundaki sopaya astı; sonunda başından geçen serüvenleri anlatmayı bırakmış, ıslık çalmaya başlamıştı, alabildiğine pervasız, içi yaşam sevinciyle doluydu. Bir saat sonra Bielach’a varıncaya kadar da ıslık düşmedi dudaklarından. Hans’la ilgili olarak iğneleyici birkaç söz söylemiş, Hans’ın pek ağırına gitmezken arkadaşı August bu sözlere sert yanıtlar vermişti. Ve nihayet Bielach’ın kapılarına gelip dayanmışlardı.</p>

  <p>Köy kırmızı kiremitten çatıları ve gümüş grisi samandan damlarıyla sonbaharın renklerine boyanmış meyve bahçeleri arasında saklı yatıyordu, arkasını siyah ormanlık tepelere vermişti.</p>

  <p>Dört genç, girecekleri meyhane konusunda anlaşamadı. En iyi bira Anker meyhanesindeydi ama Schwan’ın da pastalarının üzerine yoktu; Scharfes Eck’te ise meyhane sahibinin güzel bir kızı vardı. Sonunda August’un dediği olmuş, Anker meyhanesinde karar kılınmıştı; August, Anker’de birkaç kadeh bira yuvarlarken herhalde Scharfes Eck’in bir yere kaçmayacağını, sonradan oraya da uğrayabileceklerini bir göz kırpışıyla ima etmişti ve hepsi de uygun görmüştü bunu. Derken köye girdiler, ahırların ve sardunya çiçekleriyle bezenmiş alçak köy evlerinin önünden geçerek Anker meyhanesine yöneldiler; üzerine güneş vurmuş meyhanenin altın yaldızlı tabelası körpe ve yuvarlak iki kestane ağacının üstünde ışıl ışıl parlıyor, müşterileri kendisine çekiyordu. Meyhane ağzına kadar doluydu, bu da içeride oturmaya can atan kalfanın canını sıktı; çaresiz bahçede kaldılar.</p>

  <p>Anker meyhanesi buranın müdavimlerine göre kibar bir yerdi, eski ve ilkel bir köy meyhanesi değil, pek çok penceresi, peyke yerine sandalyeleri ve demirden bir alay reklam tabelası, ayrıca kentliler gibi giyinen garson kızıyla kırmızı tuğladan bir yapıydı. Asla gömlek kolluklarıyla ortada dolaşmayıp modaya göre dikilmiş kahverengi bir takım elbiseyle müşterilerin karşısına çıkan meyhaneci, aslında iflas bayrağını çekmiş biriydi, kendi meyhanesini baş alacaklı bir bira fabrikatöründen kiralamış, o günden beri de kibarlığa daha çok özenmeye başlamıştı. Bahçe bir akasya ağacıyla büyük bir tel çitten oluşuyor, çitin neredeyse bir yarısını yabani üzümler örtüyordu.</p>

  <p>“Haydi şerefe!” diyerek sesini yükseltti kalfa ve üç arkadaşıyla kadeh tokuşturdu. Gösteriş olsun diye bardağı kafasına dikip bir içişte boşalttı.</p>

  <p>“Bakar mısınız, güzel fraulein! Bu bardağın içinde de bir şey yokmuş, bana hemen bir tane daha getirir misiniz lütfen!” diye seslendi, masanın üzerinden bardağı garson kıza uzattı.</p>

  <p>Bira da nefisti hani, soğuktu, üstelik tadı fazla acı da değildi. Hans zevk ve neşeyle içti birasını; August, bu işin erbabı gibi birasını yudumlayarak dilini şapırdatıyor, bir yandan da iyi çekmeyen bir soba gibi sigarasını tüttürüyor, Hans da onun bu tavrına içten içe hayranlık duyuyordu.</p>

  <p>Böyle neşeli bir pazar günü geçirmek, bunu hak etmişti, bunu yapmasına kimsenin karşı duramayacağı biri gibi bir meyhanenin masasında oturmak, hayatı tanıyan ve eğlenmesini iyi bilen kişilerin yanında olmak hiç de fena değildi doğrusu. Gülenlerle birlikte gülüp arada kendisinin de bir fıkra anlatacak cesareti gösterebilmesi güzeldi insanın, erkeksi bir davranıştı boşalan bardağını kaldırıp trak diye masanın üzerine bırakmak, her türlü tasa ve kaygıdan uzak, garson kıza seslenip: “Bir bira daha lütfen!” demek. Güzeldi bir başka masada oturan bir eşin dostun şerefine kadeh kaldırmak, henüz yakılmamış ucuz bir puroyu aşağı sarkıtılmış sol elinde tutmak, şapkayı ötekiler gibi enseye yıkmak. Yabancı kalfa yine havasını bulmuş, anlatmaya başlamıştı: Ulm’da bir tornacı tanımıştı ve bu tornacı yirmi bardak bira içmişti, o nefis Ulm birasından; sonra da ağzını silip şöyle demişti: “Bu iş tamam! Şimdi de bir şişe şöyle iyisinden şarap getirin de içeyim bakayım!“Yine kalfa, Cannstatt’ta gemilerde ateşçilik yapan birini tanımış, bu kişi de acılı ve baharatlı on iki tane tütsülenmiş salam yiyerek bir bahsi kazanmıştı. Ama başka bir bahiste şansı yaver gitmemişti: Küçük bir lokantanın yemek listesindeki yemekleri bir bir yemeye kalkmış ve neredeyse yiyip bitirmişti; gelgelelim, listenin sonunda çeşitli peynir cinsleri çıkmış karşısına, üçüncü peynir cinsine gelince tabağı önünden itip uzaklaştırarak demişti ki: “Ölürüm de bir lokma daha ağzıma koymam.”</p>

  <p>Bu tür hikâyeler de hayli rağbet görüyor, dünyanın kimi yerlerinde yiyip içmeye dayanıklı pek çok kişinin yaşadığını gösteriyordu; herkesin tanıdığı böyle olağanüstü bir kimse vardı ve bu kimsenin başardığı işlerle ilgili olarak anlatabileceği şeyler bulunuyordu. Biri için “Stuttgart’ta bir adam”dı bu kahraman, bir başkası için “sanırım Ludwigsburg’da bir süvari”ydi; bir bahiste on yedi tane haşlanmış patates yiyordu, bir diğerinde yanında salatası on bir omlet. Bu gibi kahramanlıklar tarafsız bir ciddiyetle anlatılıyor, hayatta pek çok güzel becerinin ve acayip insanın bulunduğunu, aralarında eşine rastlanmaz antikaların da yer aldığını işitmek insanı rahatlatıyordu. Gedikli müşterilerin masalarındaki yavan sohbetlerden miras kalmış bu rahatlık duygusunun ve tarafsızlığın kökü eskiye dayanır, saygıdeğer şeylerdir hepsi, gençler tarafından da tıpkı içki içmeler, politika yapmalar, sigara tüttürmeler, evlenmeler ve bu dünyadan göçüp gitmeler gibi öykünülegelir.</p>

  <p>Üçüncü bardakta dört arkadaştan biri, peki pasta nerde, pasta yok mu, diye sordu. Bunun üzerine garson kıza seslenildi hemen ve öğrenildi ki, hayır, pasta yoktu ve pastanın olmayışına dört arkadaş fena halde içerledi. August ayağa kalkarak, “Madem pasta yokmuş, biz de ileriki meyhaneye gideriz,” dedi. Kalfa meyhanenin pespayeliğine, külüstürlüğüne atıp tutmaya başladı; dört arkadaştan yalnız Frankfurtlu olan gitme taraflısı değildi, garson kızla ahbaplık kurmuş, fırsat buldukça kızın orasını burasını okşayıp sıkmıştı. Hans durumu izlemiş, gördüğü manzara ve içtiği biralar tuhaf bir şekilde içinde heyecan uyandırmıştı. Meyhaneden kalkıp gidecek olmalarına sevindi.</p>

  <p>Hesabı ödeyip hep birlikte dışarı çıktılar. Hans, içtiği üç bardak biranın etkisini hissetmeye başlamıştı. Hoş bir duyguydu, yarı rehavet, yarı atılganlıktan oluşan bir duygu; ayrıca, gözlerinin önünde tülden ince bir perde vardı sanki, her şeyi daha uzak ve neredeyse gerçekdışı gösteriyordu, düşlerdeki gibiydi tıpkı. Hans durmadan gülüyordu, şapkasını şimdi biraz daha arkaya yıkmıştı,-kendini adeta neşeli ve keyfinden geçilmeyen biri gibi görüyordu. Frankfurtlu kalfa yine o kavgacı pozuyla ıslığını öttürmeye başlamıştı, Hans da ıslığın ritmine uyarak yürümeye çalışıyordu.</p>

  <p>Scharfes Eck meyhanesi hayli sessizdi. Birkaç köylü yeni üründen yapılmış şarap içiyordu. Açık bira verilmiyordu meyhanede, yalnızca şişe bira vardı. Dört arkadaştan her birinin önüne bir şişe bira getirilip kondu hemen. Cömertlik taslayan yabancı kalfa, bütün arkadaşlar için kocaman bir elmalı pasta söyledi. Ansızın büyük bir açlık hisseden Hans, getirilen pastadan arka arkaya birkaç dilim atıştırdı. Dört bir yanı kahverengiye boyanmış eski meyhanenin sağlam ve geniş peykelerinde loş ışık altında otururken pek rahat hissediyordu kendini insan. Eski moda tezgâhla devcileyin soba içerinin loşluğunda kayboluyor, tahta bir kafesin içinde iki iskete kanat çırpıyordu; yem olarak kırmızı kuş üveziyle dolu bir dal kafesin çıtaları arasından içeri sokulmuştu.</p>

  <p>Meyhanenin sahibi bir an için masaya yaklaşıp yeni müşterilerini selamladı, hoş geldiniz, dedi. İlkin bir süre susan dört arkadaş, konuşup gülüşmeye başladı. Hans, sert şişe birasından birkaç yudum aldı; bütün şişeyi içip bitirebilir miyim acaba, diye merak ediyordu.</p>

  <p>Frankfurtlu kalfa bol keseden atıp tutmaya başlamıştı yine; Ren Bölgesi’ndeki bağbozumu şenliklerinden, Çingeneler gibi gezip dolaştığı yerlerden ve yaşadığı meyhane hayatından söz edip duruyor, ötekiler de keyifli keyifli onu dinliyorlardı. Hans da gülmekten kendini alamaz olmuştu. Ama birden iyi hissetmedi kendini. Oda, masa, şişeler, bardaklar ve arkadaşları birbirine karışıp kahverengi yumuşak bir buluta dönüşüyor, ancak Hans var gücüyle kendini toparlamaya çalışır çalışmaz yine eski şekillerini alıyordu. Zaman zaman, konuşup gülüşmeler daha bir yoğunluk kazanıp gürleştikçe kendisi de ötekilere katılarak yüksek sesle gülüyor ya da ağzını açıp bir şey söylüyor ama ne söylediğini hemen yine unutuyordu. O da diğerleriyle birlikte kadeh tokuşturuyordu. Aradan bir saat geçmişti ki, önündeki şişenin boşaldığını hayretle gördü.</p>

  <p>“Güzel içiyorsun, bravo Hans!” dedi oradan August. “Bir şişe daha ister misin?” Hans, gülerek başını salladı. Böyle bir içki âlemini doğrusu çok daha ürkütücü bir şey olarak tasarlamıştı kafasında. O anda Frankfurtlu kalfa bir şarkı tutturdu ve hepsi katıldı şarkıya, Hans da avazı çıktığı kadar bağırarak şarkıya eşlik etmekten geri durmadı. Bu arada meyhane yükünü almıştı. Meyhanecinin kızı, garson kıza yardım için çıkıp geldi derken. Sağlıklı tombul yüzü ve durgun kahverengi gözleriyle endamı yerinde, boylu poslu bir kızdı.</p>

  <p>Bir şişe bira daha getirip Hans’ın önüne bırakırken,Hans’ın yanı başındaki kalfa o pek cafcaflı komplimanlarıyla hemen bombardımana tuttu kızı ama kız kalfanın söylediklerine kulak asmadı. Belki kendisini küçümsediğini kalfaya göstermek istediğinden, belki de Hans’ın çocuksu zarif başı hoşuna gittiği için Hans’a dönüp elini şöylece saçlarının üzerinde gezdirdi, sonra yeniden tezgâha yollandı.</p>

  <p>O anda üçüncü şişe birayı boşaltan kalfa kalkıp kızın peşinden gitti, kızla konuşabilmek için her çareye başvurdu ama bir türlü başaramadı. Uzun boylu kız hiç istifini bozmadan kalfayı şöyle bir süzdü, cevap vermedi ve çok geçmeden sırtını çevirdi ona. Bunun üzerine kalfa yine dönüp masaya geldi, boş bira şişesiyle masaya vurmaya başladı ve ansızın coştu: “Haydi bakalım, neşelenelim biraz çocuklar! Tokuşturalım kadehleri!”</p>

  <p>Ve ardından açık saçık karı kız hikâyeleri anlatmaya koyuldu.</p>

  <p>Hans artık belli belirsiz bir uğultudan başka şey duyamaz olmuştu. Neredeyse ikinci şişeyi de bitirmek üzereydi ki, konuşur, hatta gülerken zorlanmaya başladı. Bir ara kalkıp iskete kafesine doğru yürüyecek, kuşlara biraz takılacak oldu; ama daha iki adım atar atmaz başı döndü, az kalsın yığılıp kalıyordu; çaresiz dönüp yerine oturdu.</p>

  <p>O pek neşeli hali yavaş yavaş uçup gitti üzerinden. Sarhoş olmuştu, biliyordu bunu. Artık içki âleminin pek keyifli yanı kalmamıştı. Çok uzakta pek çok tatsız olayın kendisini beklediğini sezer gibiydi. Meyhaneden eve dönecek, babasıyla aralarında can sıkıcı bir sahne yaşanacak, ertesi sabah da erkenden atölyeye gitmek üzere evden çıkması gerekecekti. Ansızın başı da zonklamaya başlamıştı.</p>

  <p>Ötekiler de yeterince içmişti. Ayık bir ânında August hesabı istedi, bir talerden az tuttu hesap, uzatılan talerden birkaç kuruş üste döndü. Dört arkadaş konuşup gülüşerek meyhaneden çıktı, akşamın parlak ışığıyla gözleri kamaştı birden. Hans ayakta zor durabiliyordu. August’ a yaslanmış yalpalıyor, onun tarafından adeta sürüklenip götürülüyordu.</p>

  <p>Yabancı kalfa ansızın duygulanıp, “Yarın Yol Göründü Bana” şarkısını söylemeye başlamıştı, gözleri dolu doluydu.</p>

  <p>Aslında eve gitmeyi düşünmüşlerdi. Ne var ki, Schwanen meyhanesinin önünden geçerlerken kalfa biraz da buraya girelim diye diretti. Kapının önünde Hans gruptan ayrıldı.</p>

  <p>“Benim eve gitmem gerekiyor.”</p>

  <p>“Tek başına dünyada bulamazsın evi,” diyerek güldü kalfa.</p>

  <p>“Hayır, hayır, gitmem gerekiyor.”</p>

  <p>“Madem öyle, bir tek at da öyle git ufaklık. İyi gelir, kendini toplarsın, miden de düzelir. Bak göreceksin!”</p>

  <p>Hans, eline küçük bir şnaps kadehçiğinin tutuşturulduğunu hissetti. İçindekinin pek çoğunun kazara döktü yere, kalanı kafasına dikti, ateş gibi yandı boğazı. Tek başına meyhanenin önündeki merdivenlerden indi, kendisi de nasıl olduğunu anlamadan yürüye yürüye köyden çıktı. Evler, çitler ve bahçeler birbirine karışıyor, gözlerinin önünde fırıl fırıl dönüyordu.</p>

  <p>Bir elma ağacının altından geçerken ıslak otların içine uzanıverdi. Bir sürü iğrenç duygu, içini kemiren bir sürü tasa, korku ve kırık kopuk düşünceler uyumasına izin vermedi. Kirlenmiş, çamura bulanmış hissediyordu kendini. Bu durumda eve nasıl gidecek, babasına ne diyecekti? Yarın ne halde olacaktı kimbilir? Kendisini öylesine yıkılmış, öylesine perişan durumda hissediyordu ki, yatıp dinlenmesi gerekiyordu hemen, bir daha kalkmamak üzere uyuması ve halinden utanması gerekiyordu. Başı ve gözleri ağrıyor, ayağa kalkıp yola devam edecek gücü kendinde göremiyordu.</p>

  <p>Önceki neşesinden bir esintinin geç kalmış geçici bir dalga gibi ansızın dönüp geldiğini hissetti, yüzünü gözünü çarpıtıp mırıldanmaya başladı:</p>

  <p><br/></p>

  <p>O canım Augustin</p>

  <p>Augustin, Augustin</p>

  <p>O canım Augustin</p>

  <p>Ah senin bu halin!</p>

  <p><br/></p>

  <p>Şarkıyı mırıldanması biter bitmez, ruhunun çok derin bir köşesinde cız etti bir şey, açık seçiklikten uzak düşünce ve anılar, utanç ve suçluluk duygusu bulanık bir sel oluşturup üstüne çullandı. Yüksek sesle inildemeye, sızlanmaya başladı, hıçkırarak otların içine bıraktı kendini.</p>

  <p>Bir saat kadar bir süre geçti aradan, hava kararmaya başlamıştı artık, doğrulup kalktı, sallana sallana büyük bir güçlükle bayır aşağı inmeye koyuldu.</p>

  <p>Hans’ın akşam yemeğine gelmediğini gören Herr Giebenrath, bir hayli söylenmiş, verip veriştirmişti oğluna. Saat dokuz olup da oğlu hâlâ ortalarda görünmeyince, hanidir el sürülmeden duran ağır bir sopayı bulunduğu yerden çıkarıp hazır bir kenara koydu. Artık büyüdüğünü, baba dayağından yakayı kurtardığını mı sanıyordu haylaz oğlu yoksa? Hele eve dönsün bir, görürdü gününü!</p>

  <p>Derken saat on oldu, kalkıp evin dış kapısını kilitledi Herr Giebenrath. Oğlu olacak beyefendi bu geç vakitte dışarılarda hâlâ gezip tozmak mı istiyordu, o zaman geceyi geçirecek bir yer de arayıp bulsundu kendine.</p>

  <p>Ne var ki, bir türlü yatıp uyuyamadı Herr Giebenrath, içinde her geçen saat daha da büyüyen bir öfke, dışarıdan bir elin kapının mandalını kurcalamasını, sonra da kapıdaki çıngırağın ipini çekmesini gözledi. Hep bu sahne canlandı gözlerinin önünde. Dışarılarda sürtüp duran bir serseri oğlun çekeceği vardı elinden! Kimbilir, bakarsın sarhoş gelirdi eve; ama hiç merak etmesin, evde bir güzel ayılacaktı bu serseri, bu hayta, bu sefil oğlan! Onu öyle bir sopadan geçirecekti ki, kemiklerini kıracaktı.</p>

  <p>Ama sonunda yenik düştü uykuya Herr Giebenrath, hırsı da öfkesi de uçup gitti.</p>

  <p>Tam babası onun için kafasında böyle azizlikler tasarladığı sırada Hans’ın bedeni çoktan soğumuş, canlılığını yitirmiş olarak ırmağın karanlık sularında yavaş yavaş vadiden aşağı doğru sürüklenip durmaktaydı. Tiksinti, utanç ve acıların yükü kalkmıştı üzerinden; karanlık ve cılız bedeni, soğuk ve mavimsi bir sonbahar gecesinin üzerine çevrilmiş gözlerinin altında yatıyordu, elleri, saçları ve kanı çekilmiş dudaklarıyla karanlık sularda oynayıp durmaktaydı. Kendisini ilk gören, şafaktan önce avlanmaya çıkmış ürkek bir susamuru oldu; kurnaz susamuru önce şöyle bir süzdü, gözden geçirdi Hans’ı, sonra sessizce yanı başından kayıp gitti.</p>

  <p>Hans’ın nasıl olup da ırmakta boğulduğunu kimse anlayamadı. Belki yolunu şaşırmış, kıyıdaki sarp bir yerden ayağı kayıp suya düşmüştü; ama belki de ırmaktan su içmek istemiş, dengesini yitirip ırmağa yuvarlanmıştı. Belki de o güzel güzel akıp giden suların manzarası onu büyüleyip kendine çekmiş, o da suyun üzerine eğilmişti; gecenin ve ayın soluk ışığının öylesine huzur dolu, öylesine dinlence vaat ederek sulardan kendisine baktığını görünce, üzerindeki yorgunluğun, içindeki korkunun sessiz zorlamasına karşı duramayarak kendini ölümün kollarına bırakmıştı.</p>

  <p>Gündüz Hans ırmaktan çıkarılıp eve getirildi. Dehşete kapılan Herr Giebenrath, oğlu için hazırladığı sopayı kaldırdı ortadan; oğluna karşı birikmiş öfke uçup gitti içinden. Her ne kadar ağlamadı, üzüntüsünü pek belli etmediyse de o gece bir önceki gibi uyuyamadı, arada bir gözlerini çevirip aralık kapıdan sesi soluğu çıkmayan oğluna baktı; oğlu tertemiz bir yatakta uzanmış yatıyor, narin alnı zeki ifadeli solgun yüzüyle olağanüstü bir çocuk, başka çocuklarınkinden değişik bir yazgıya sahip olmayı daha doğuştan hak etmiş bir çocuk olduğunu hissettiriyordu. Oğlunun alnındaki ve ellerindeki deri biraz sıyrılmış, morumsu kırmızı bir renk almış, sevimli yüz hatları adeta uykuya dalmıştı. Beyaz gözkapakları gözlerin üzerine kapanmış duruyor, biraz açık kalmış ağızda halinden memnun, neredeyse neşeli bir ifade okunuyordu. Hani öyle bir manzaraydı ki, sanki Hans ömrünün baharında dalından koparılmış bir çiçekti, sevinç ve kıvançla kendi yolunda yürüyüp giderken ansızın çekilip bir kenara alınmıştı. Babası Herr Giebenrath da o yorgun halinde ve tek başına yüklendiği yas içinde böyle bir aldanışa kaptırmıştı kendini.</p>

  <p class="mt1">Cenaze alayı hayli kalabalıktı, pek çok da meraklı katılmıştı alaya. Herr Giebenrath bir kez daha herkesin ilgilendiği ünlü bir kişi olup çıkmıştı. Latince okulunun öğretmenleri, müdürü ve kasabanın rahibi bir kez daha Herr Giebenrath’ın üzüntüsünü paylaştılar. Sırtlarında redingot, başlarında resmi silindirler tam tekmil çıkıp geldiler, cenaze alayına katıldılar, aralarında fısıltıyla konuşarak mezarın başında bir süre durdular. Latince öğretmeni ötekilerden daha üzgün görünüyordu; bir ara müdür bey kendisine dönerek usulcacık şöyle söyledi: “Evet, sayın meslektaşım, ilerde büyük bir adam olabilirdi seninki. Özellikle en iyi öğrencilerimizin çokluk bizi hayal kırıklığına uğratması ne şanssızlık değil mi!”</p>

  <p>Törenden sonra Flaig Usta ötekilerle gitmeyerek mezarın başında, Hans’ın babası Joseph Giebenrath ile yaşlı hizmetçi Anna’nın yanında kaldı; hizmetçi Anna durmadan ağlıyordu.</p>

  <p>Herr Giebenrath’ın üzüntüsünü paylaşmaya çalışarak, “Haklısınız, Herr Giebenrath. Tanrı kimsenin başına vermesin, acı bir olay,” dedi Flaig Usta. “Doğrusu ben de pek severdim oğlunuz Hans’ı.”</p>

  <p>“İnsanın aklı almıyor,” diye göğüs geçirdi Herr Giebenrath. “Öyle yetenekli bir çocuktu ki! Sonra bütün işler yolunda gitmişti, okul, sınav - ama birden tersine döndü her şey, felaket felaket üstüne geldi.”</p>

  <p>Ayakkabıcı Flaig Usta o sırada mezarlığın kapısından çıkıp gidenleri işaret ederek, “Aralarında öyle saygıdeğer birkaç beyefendi var ki,” dedi usulcacık, “işin böyle sonuçlanmasında onlar da katkılarını esirgemedi.”</p>

  <p>“Nasıl?” dedi Herr Giebenrath, birden silkinerek; kuşku ve korkuyla gözlerini Flaig Usta’ya dikti. “Anlamadım? Açık konuş lütfen!”</p>

  <p>“Sakin olun komşum. Ben yalnızca öğretmenleri kastettim.”</p>

  <p>“Ne bakımdan? Nasıl yani?”</p>

  <p>“Şey canım, üzerinde durmaya değmez. Hem seninle ben de, belki biz ikimiz de delikanlıya karşı her zaman doğru davranmadık, kimi kusurlarımız oldu bu bakımdan, öyle değil mi?”</p>

  <p>Kasabanın üzerine neşe içinde mavi bir gökyüzü gerilmiş duruyor, vadide ırmak yeşil yeşil parıldıyor, mavi çam ormanları yumuşacık ve özlemle uzanıp gidiyordu. Üzgün üzgün gülümseyen Flaig Usta, Herr Giebenrath’ın koluna girdi. Şaşkınlık içindeki Herr Giebenrath bir an duraksayıp sessizliğinden ve acılı düşüncelerinden çıkmış, her zamanki alışılmış yaşamının sığlıklarına doğru yol alıyordu.</p>
</body>
</html>