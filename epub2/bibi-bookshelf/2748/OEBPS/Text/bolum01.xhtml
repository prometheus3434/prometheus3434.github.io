<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>Birinci bölüm</h2>

  <p>Aracılık işiyle uğraşmanın yanı sıra bir firmanın temsilciliğini de yapan Herr Joseph Giebenrath’ın kendisini, hemşerilerinden farklı kılan üstün bir meziyeti ya da özelliği yoktu. O da diğerleri gibi irikıyım, sağlıklı bir adamdı. Ticaret işinde hayli becerikli, ayrıca para canlısıydı; ufak bir bahçenin içinde küçük bir eve, mezarlıkta bir aile mezarlığına sahipti; batıl inançlarından biraz arınmış, zamanla inandırıcılığını biraz yitirmiş bir dindarlığı da vardı. Tanrı’ya ve devlet büyüklerine gereken saygıyı göstermekte kusur etmez, sarsılmaz yasalarına körü körüne boyun eğerdi. Ara sıra bir tek atar ama hiç sarhoş olduğu görülmezdi. Zaman zaman biraz kirli işler de çevirir ama yasal sınırların ötesine asla geçmezdi. Yoksullara açlıktan nefesi kokanlar, zenginlere ise ne oldum delileri diyerek veriştirirdi hep. Kasabadaki bir derneğin üyesiydi; cumaları “Adler” lokalinde bowling oynamaya gider, buradaki pasta ve çörek, yahni ve sosisli çorba günlerini de kaçırmazdı. İşbaşında ucuz purolar içer, pazarları ise yemek üzerine iyi cins purolar tüttürürdü.</p>

  <p>İç dünyası, dar kafalı bir kimseninkinden farklı sayılmazdı Joseph Giebenrath’ın. Üzeri çoktan tozla örtülüp nasırlaşmış kalbinde geleneksel, katı bir aile oğluyla övünüp böbürlenmelerden ve bazen aklına esip yoksullara verdiği sadakalardan pek fazla şeye yer yoktu. Zekâ düzeyi, doğuştan sınırlı bir açıkgözlülük sayesinde hesap işine biraz yatkın olmaktan öteye geçmezdi. Okuduğu tek şey gazeteydi; üyesi olduğu dernekçe her yıl sergilenen amatör tiyatro gösterisini izlemek, arada bir kasabaya uğrayan bir sirkin kapısından içeri adımını atmak, sanat zevki ve gereksinimini gidermeye yetiyordu.</p>

  <p>Herr Joseph Giebenrath komşularından rastgele biriyle adını ve evini değiştirirse, durumda fark eden bir şey olmazdı. Ruhunun derinliklerinde saklı duygular, üstün kişilerle üstün güçlere karşı hep tetikte bekleyen bir güvensizlik, olağandışı, özgür, ince ve manevi olan her şeye karşı kıskançlıktan kaynaklanan içgüdüsel düşmanlık bakımından da yine kasabadaki öbür aile reislerine benziyordu.</p>

  <p>Joseph Giebenrath hakkında söyleyeceklerimiz bu kadar. Onun yaşamını ve farkında olmadan yaşadığı bu dramı kaleme alabilmek için insanın doğrusu güçlü bir mizah ustası olması gerekiyor. Ama Joseph Giebenrath ’ ın bir oğlu vardı ki, biz de işte asıl onun bu oğlundan söz edeceğiz.</p>

  <p>Joseph Giebenrath’ın oğlu Hans Giebenrath, kuşkusuz yetenekli bir çocuktu; okuldaki öbür öğrenciler arasında onun nasıl incelikli davrandığını, kendini onlardan nasıl soyutlamaya çalıştığını görmek yeterdi bunu anlamaya. Kara Ormanlar’daki bu küçük kasabadan genellikle Hans gibileri pek çıkmazdı; şimdiye kadar burada doğup büyümüş tek kişi yoktu ki, gözleri kendi daracık çevresinden biraz ileriyi görebilmiş, başardığı işlerle kasabanın biraz dışında yankı uyandırmış olsun. Ciddi bakışlarını, bir zekâ ifadesi taşıyan yüzünü, yürüyüşündeki incelik ve soyluluğu kimbilir nereden almıştı Hans! Annesinden mi yoksa? Öyle dikkati çeken bir kadın değildi annesi; öleli yıllar olmuş, sağlığında ise başını hastalıktan alamamış, gam ve kasvet içinde yaşayıp gitmişti. Ne var ki, sözünü ettiğimiz özellikler Hans’a babasından da geçmiş olamazdı. Kısacası, sekiz-dokuz yüzyıllık geçmişinde az çok becerikli, elinden iş gelir pek çok insan yetiştirmiş, ama gerçekten yetenek sahibi ya da dâhi denebilecek bir kişiyi bağrından çıkaramamış bu eski kuytu kasabadan nasıl olduysa Tanrı özel lütfunu esirgememişti.</p>

  <p>Çağdaş bir araştırmacı, hastalıklı anneyi ve Giebenrathların hayli eski bir aile olduğunu göz önünde bulundurarak, böylesine yüksek bir zekâ düzeyini soysuzlaşma belirtisi olarak değerlendirebilirdi belki. Ama bu tür araştırmacıları sinesinde barındırmadığı için kasaba alabildiğine mutluydu. Memur ve öğretmenler arasında yalnızca genç ve biraz uyanık kimseler, okudukları gazetelerden “çağdaş insan”ın varlığı konusunda pek de güvenilir sayılamayacak bilgilere sahipti. Zerdüşt’ün konuşmaları bilinmeden de bu kasabada hâlâ yaşanabiliyor, ilim ve irfan sahibi olunabiliyor, sağlam temellere dayanan mutlu evlilikler kurulabiliyordu; kasabada hayat tümüyle modası geçmiş bir tarzda sürdürülmekteydi. Son yirmi yılda pek çoğu esnaflıktan fabrikatörlüğe yükselmiş işi tıkırında varlıklı kişiler, memur sınıfından kimselerle karşılaştıkça şapkalarını çıkarıp onları selamlıyor, ayrıca onlarla dostluk kurmaya önem veriyor ama kendi aralarında sefil dilenciler ve kâtip bozuntuları diyerek onları aşağılamaktan da geri kalmıyorlardı. Gelgelelim, işin tuhafı yine de oğullarını okutup memur yapmaya can atıyordu hepsi. Ama ne yazık ki, bu istekleri hiçbir zaman gerçekleşmeyen bir düş olarak kalıyor, sevgili oğulcukları çokluk Latince okulunu bile ıkına sıkına, ikide bir sınıfta kalarak zar zor bitirebiliyordu.</p>

  <p>Hans’ın üstün yeteneği konusunda kuşkuya yer yoktu asla; okuldaki öğretmenler, okulun müdürü, konu komşu, kasabanın rahibi, öğrenci arkadaşları, herkes Hans’ın zeki bir çocuk olduğunu, kısaca sıradan bir öğrenci sayılamayacağını kabul etmekteydi. Dolayısıyla, Hans’ı nasıl bir geleceğin beklediği ortadaydı, önceden belli bir şeydi bu, çünkü Schwaben topraklarında varlıklı ailelere mensup yetenekli çocukların izleyeceği bir tek yol vardı ve daracık bir yoldu bu: devlet yatılı sınavını verip manastır okuluna, oradan da Tübingen’deki yüksekokula gitmek ve burayı bitirdikten sonra ya rahipler ya da öğretmenler topluluğu arasına karışmak. Her yıl ülkenin dört bir yanından gelen otuz-kırk çocuk bu sessiz ve güvenilir yolu izliyor, konfirmasyon törenini<a href="../Text/dipnot.xhtml#Footnote01" id="Feedback01"><sup>[1]</sup></a> geride bırakıp kilise cemaati içine yeni kabul edilen, ders çalışmaktan canı çıkmış çelimsiz oğlanlar Maulbronn Manastırı’ndaki yatılı okulda devlet hesabına okuyup klasik dillerin çeşitli dallarında öğrenim görüyor, sekiz-dokuz yıl gibi bir sürenin ardından yaşamlarının çokluk daha uzun ikinci dönemine adım atıyor, devletten gördükleri nimetlerin karşılığını yine devlet hizmetinde çalışarak ödüyorlardı.</p>

  <p>Bir-iki hafta sonra yine bir “devlet yatılı sınavı” açılacaktı. Devletin her yıl ülkede filizlenip boy veren zekâ çiçekleri arasından en güzellerini seçip aldığı bu büyük insan kıyımının işte böyleydi adı ve bu kıyım süresince pek çok ailenin göğüs geçirişinde, dua ve yakarışında, sınavın yapıldığı başkent olurdu hep.</p>

  <p>Hans Giebenrath, kasabanın o eziyetli yarışmaya yollamayı düşündüğü tek adaydı. Bu hayli onurlandırıcıydı Hans için; ama böyle bir şeyin bedava kazanıldığı da söylenemezdi. Okulda öğleden sonra saat dörde kadar süren normal dersleri müdürün verdiği özel Yunanca dersi izliyor, saat sekizde ise rahip efendi lütfedip Latince ve din dersinde Hans’ı sınava hazırlıyor, haftada iki kez de akşam yemeğinin ardından matematik öğretmeninin bir saatlik dersi bunlara ekleniyordu. Yunanca’da kuraldışı fiiller başta olmak üzere cümleleri birbirine bağlayan bir sürü edat üzerinde duruluyordu daha çok. Latince’de üslup konusu işlenerek açık seçik, az ve öz ifadeler üzerinde çalışılıyor, özellikle o bir yığın vezin ve ritim incelikleri öğreniliyor, matematikte ise karmaşık üçlü hesaplara ağırlık veriliyordu. Matematik öğretmeninin ikide bir belirttiğine göre, bu hesaplar ileride Hans’ı bekleyen hayat ve öğrenim için ilk bakışta değersiz görünse bile gerçekte çok önemliydi, hatta bazı temel derslerden daha önemliydi, çünkü matematik mantık yürütme yeteneğini geliştiren, duyguların etkisi altında kalmayan, başarıya götüren açık seçik bir düşünce sisteminin belkemiğiydi.</p>

  <p>Ancak, zihinsel bakımdan aşırı yük altında kalmamak, örneğin düşünsel çalışmalar yüzünden ruhun ihmal edilip körelmesini önlemek için, Hans’ın her sabah okul başlamadan önce bir saat konfirmasyon adaylarının sınıfındaki derslere de katılması zorunlu görülmüştü. Bu derste Brenz<a href="../Text/dipnot.xhtml#Footnote02" id="Feedback02"><sup>[2]</sup></a> Kateşizmi’ndeki<a href="../Text/dipnot.xhtml#Footnote03" id="Feedback03"><sup>[3]</sup></a> soru ve yanıtları ezberletip söyleterek konfirmasyon adaylarının körpe ruhlarına, onları zinde tutacak dinsel yaşamın taze nefesi üflenmekteydi. Ama ne yazık ki, Hans derslerin ruhu canlı tutan etkisinin kendisine kadar ulaşmasını bizzat önlüyor, bu etkinin sağlayacağı yarar ve esenlikten kendisini bilerek yoksun bırakıyordu. Nasıl mı yapıyordu bunu? Kâğıt parçacıklarına Yunanca ve Latince sözcükler ya da gramer alıştırmaları çiziktirip kateşizm kitabının sayfaları arasına gizliyor, hemen bütün ders saatini bu dünyevi bilimler üzerinde çalışmakla geçiriyordu. Ne var ki, vicdanı pek de nasırlaşmış olmadığından sürekli tedirginlik duyuyor ve içten içe bir korku hissediyordu. Öğretmen kendisine doğru yaklaşmayagörsün, hele ismini söylemesin, ansızın irkiliyor, bir soruya cevap vermesi gerektiğinde alnında boncuk boncuk terler birikiyor, kalbi hızlı hızlı çarpmaya başlıyordu. Ama her zaman da kusursuz denecek kadar doğruydu verdiği cevaplar, Latince telaffuzuna da diyecek yoktu ve öğretmen özellikle buna önem vermekteydi.</p>

  <p>Bir dersin bitip öbür dersin başladığı bütün gün boyunca biriken yazılacak, ezberlenecek, tekrar edilecek ve bir dahaki derse hazırlanacak ödevler ancak akşam geç vakitte evdeki lambanın aşina ışığında yapılabiliyordu. Sınıf öğretmeninin Hans’ın üzerinde çok derin ve geliştirici bir etki göstereceğini söylediği, evdeki huzur havasının koruyucu kanatları altında ve sessizlik içinde yapılan bu çalışmalar, salı ve cumartesi geceleri genellikle yaklaşık saat ona, öbür günlerde ise on bir-on ikiye kadar sürüyor ama bazen daha da geç vakte kadar sürdüğü oluyordu. Hans’ın babası geceleri fazla gazyağı tüketildiği için zaman zaman kaşlarını çatsa da, oğlunun bu çalışmalarını hoşnutlukla karşılıyor, bunlardan gurur duyuyordu. Ayrıca, arada boş bir vakit de geçirdiğinde, yaşamımızın nihayet yedinci parçasını oluşturan pazar günlerinde, okulda fırsat bulunup okutulamamış yazarların eserlerini mutlaka okuması ve dilbilgisi konularını tazelemesi öğütlenmişti.</p>

  <p>“Tabii, aşırıya kaçmadan, kesinlikle aşırıya kaçmadan! Haftada bir-iki defa şöyle çıkıp dolaşacak, gezeceksin. Bunun dünya kadar yararı dokunacak sana. Baktın ki hava güzel, yanına bir de kitap alabilirsin. Göreceksin,açık havada ne kolay ders çalışabiliyor insan, ne kadar zevkle çalışıyor. Ama hepsinden önemlisi, cesaretini hiç kaybetmeyeceksin!”</p>

  <p>Hans da cesaretini elden geldiğince kaybetmemeye çaba harcıyor, gezip tozarken de ders çalışmayı elden bırakmıyor, uyku sersemi bir yüz ve mor halkaların çevrelediği yorgun gözlerle ürkek ürkek, kendi halinde dolaşıp duruyordu.</p>

  <p>Sınıf öğretmeni bir ara müdür beye, “Ne düşünüyorsunuz bizim Hans Giebenrath için?” diye sordu.</p>

  <p>“Sanırım üstesinden gelecek. Çok akıllı bir çocuk; bir bakın şöyle, yüzünde nasıl manevi bir hava esiyor.”</p>

  <p>Bu son hafta içinde Hans’ın yüzündeki manevi ifade daha da belirginleşmişti. O sevimli, narin, çocuksu simasında çukura gömülmüş, tedirgin gözler soluk bir ateşle yanıyordu, o düzgün alın yoğun bir zihinsel çalışmayı ele veren kırışıklıklarla örtülmüştü, zaten incecik olan kol ve eller Botticelli’yi anımsatan yorgun bir zarafetle vücudunun iki yanından aşağı sarkıyordu.</p>

  <p>Artık tamamdı. Ertesi sabah Hans babasıyla Stuttgart’a gidip sınava girecek, Maulbronn Manastırı’nın kapısından içeri ayak atmaya layık biri olup olmadığını görecekti. Az önce vedalaşmak için müdür beye uğramıştı. Öğrencilerin genelde korkup çekindiği müdür, konuşmasının sonunda alabildiğine yumuşak bir dille, “Artık bu akşam çalışmazsın,” demişti. “Söz mü? Yarın tamamen zinde bir kafayla Stuttgart’ta olmalısın. Şimdi git bir saat daha gez dolaş şöyle, sonra eve dön, erkenden yatmaya bak. Gençler çok uyumalıdır çünkü.” İşiteceğinden korktuğu bir yığın öğüt yerine müdürden böyle yakınlık gördüğü için şaşıran Hans, okuldan ayrıldığında rahat bir nefes almıştı. Büyük ıhlamur ağaçları sıcak ikindi güneşinde donuk donuk parıldıyor, pazar yerindeki şıpır şıpır sesler çıkaran iki çeşme ışıldıyor, evlerin eğri büğrü bir çizgi halinde uzayıp giden çatılarının üzerinden yakındaki çamlarla kaplı lacivert tepeler görülüyordu. Hans’a bir an öyle geldi ki, sanki bütün bunları görmeyeli hayli zaman olmuş, her şey bu arada olağanüstü bir güzelliğe ve çekiciliğe bürünmüştü. Başında bir ağrı hissediyordu ama nasılsa bugün sınav için ders çalışmak zorunda değildi. Acele etmeden, salına salına pazar yerinden yürüdü, eski belediye binasını geride bıraktı, Pazar Sokağı’nın içinden geçip bıçakçı dükkânının önünden eski köprüye saptı. Burada bir süre elini kolunu sallayarak dolaştı, sonunda gidip köprünün korkuluğuna oturdu. Haftalar, hatta aylardır her gün dört kez buradan geçmiş, gözü ne gotik üsluptaki o küçük köprü kilisesini, ne ırmağı, ne savağı, ne su bendini ne de değirmeni görmüştü. Irmakta yüzenlerin uzanıp yattığı çimenlere, söğüt ağaçlarıyla kaplı kıyılara bir göz atayım demeden yürüyüp gitmişti hep. Irmağın her iki tarafındaki bu söğütlük kıyılarda yan yana dizilmiş tabakhaneler görülüyordu. Sular bir göl gibi yeşildi buralarda ve durgundu, incecik söğüt dalları kıvrılıp bükülerek yukardan ta ırmağın içine kadar sarkıyordu.</p>

  <p>O anda anımsadı Hans, bütün günü ya da günün yarısını burada geçirdiği çok olmuştu; sık sık buralarda yüzmüş, sulara dalıp çıkmış, oltayla balık tutup kayıkla dolaşmıştı. Şu oltayla balık tutmak yok mu, tadına doyum olmazdı doğrusu! Hans pek çok şey gibi balık tutmayı da artık unutmuş, aklına getirmez olmuştu. Geçen yıl okuldaki sınavları dolayısıyla balık tutması yasaklandığı zaman iki gözü iki çeşme ağlamıştı. Balık tutmak! Bütün o uzun okul yıllarında bundan daha çok hoşlandığı bir şey olmamıştı. Söğütlerin incecik gölgesinde durmak, yakındaki savaklardan dökülen suyun çağıltısı, derin ve durgun su! Ve ırmak üzerindeki ışık oyunu, uzun olta kamışının hafifçe sallanışı, bir balığın oltaya vuruşu, oltaya asılmanın verdiği heyecan, kuyruğunu oynatıp duran serincecik, tombul bir balığı elde tutmanın verdiği kendine özgü mutluluk!</p>

  <p>Pek çok iri sazan çekmişti ırmaktan Hans, pek çok alabalık, barbunya, nefis yeşil sazan, güzelim renklerle bezenmiş pek çok golyan balığı çekmişti. Gözlerini suya dikti, bu yeşil ırmak köşesinin manzarası karşısında düşüncelere daldı, hüzünlendi, o canım özgür, haşarı ve çocuksu sevinçlerin hayli gerilerde kaldığını hissetti. Aklı başka yerlerde, elini cebine sokup bir ekmek parçası çıkardı, irili ufaklı yuvarlaklar yapıp suya attı, bunların nasıl ağır ağır suya gömüldüklerini, derken nasıl bir an gelip balıklara yakalandıklarını izledi. İlkin küçük balıklar seğirtip geldiler ilerden, küçük parçaları iştahla yiyip yuttular, büyüklerini ise doymak bilmeyen ağızlarıyla bir sağdan bir soldan vura vura önleri sıra itip götürdüler. Derken irice bir balık etrafı kollayıp sakınarak yaklaştı ağır ağır, koyu renk geniş sırtı suyun dibinden pek ayırt edilemiyordu; bir ekmek parçasının çevresinde dikkatle dolandıktan sonra ansızın açtı yuvarlak ağzını, ekmek topağını bir anda yutuverdi. Tembel tembel akan sudan nemli sıcak bir koku yükseliyor, aydınlık birkaç bulut ırmağın yeşil yüzünde belli belirsiz yansıyordu. Değirmenden daire testerelerin iniltili sesleri geliyor, savaklardan akan serin suların derinden gelen uğultuları birbirine karışıyordu. Hans, kısa süre önce bir pazar günü yapılan konfirmasyon törenini anımsadı. Törenin tam orta yerinde Yunanca bir fiilin çekimini zihninden geçirip belleğine iyice yerleştirmeye çalışırken yakalamıştı kendisini. Son zamanlarda bu çok sık başına gelmiş, kafasındaki düşünceler hep birbirine karışmıştı, okuldayken de önündeki dersi bırakıp gerilerde kalan ya da ilerde yapılacak bir derse gitmişti aklı. Sınav için ne de güzel bir davranıştı doğrusu!</p>

  <p>Oturduğu yerden dalgın dalgın doğrulup kalktı Hans. Nereye gideceği konusunda kararsızdı. Güçlü bir elin omzuna yapıştığını hissederek irkildi birden, bir erkeğin samimi bir ses tonuyla, “İyi günler, Hans! Benimle biraz yürümek ister miydin?” diye sorduğunu işitti.</p>

  <p>Ayakkabıcı Flaig Usta’ydı bu. Hans, kimi akşamlar gidip bir saat kadar Flaig Usta’nın yanında vakit geçirirdi ama hanidir böyle bir şey yaptığı yoktu. Flaig Usta’yla yürümeye koyuldu, bu sofu piyetistin<a href="../Text/dipnot.xhtml#Footnote04" id="Feedback04"><sup>[4]</sup></a> konuştuklarını yarım kulakla dinledi. Flaig Usta yatılı sınavdan söz etti, iyi şanslar diledi kendisine, onu cesaretlendirici sözler söyledi, sonunda da asıl konuya geldi: Hans’ı bekleyen sınav nihayet bir formaliteydi, yüzeysel, şansa bağlı bir şeydi; sınavı başaramamanın utanılacak yanı yoktu, en iyi öğrencinin bile başına gelebilirdi bu; kendisi de böyle bir başarısızlığa uğrarsa şunu düşünmeliydi ki, Tanrı’nın her kulunun izlemesini istediği yol birbirinden farklıydı.</p>

  <p>Flaig Usta karşısında Hans’ın vicdanı pek rahat değildi. Flaig Usta’ya ve onun karşısındakini etkileyen kendinden emin tavrına büyük bir saygı besliyordu. Ama piyetistler hakkında anlatılan öyle çok nükte dinlemiş ve kendisi de başkalarıyla bir olup bunlara öyle çok gülmüştü ki! Nüktelerin aslında gerçeği yansıtmadığını bildiği halde yapmıştı bunu. Ayrıca, ödlekliğinden utanç duymaktaydı, çünkü bir süredir Flaig Usta’yla karşılaşmaktan özellikle kaçıyor, onun çetin sorularına hedef olmak istemiyordu. Flaig Usta, öğretmenlerinin kendisiyle gururlandıkları bir öğrenci olup biraz büyüklük taslamaya başlayalı beri Hans’ı sık sık tuhaf bakışlarla süzmüş, onurunu kıracak davranışlarda bulunmuştu. Zamanla bu iyi niyetli yol göstericinin elinden Hans’ın çocuk ruhu, yavaş yavaş kayıp gitmişti. Hans, ruhsal gelişim sürecinde çocuksu bir dikbaşlılığın yeşerip filizlendiği bir dönemi yaşıyordu, onuruna ve benlik duygusuna yönelik her türlü tatsız saldırıya karşı son derece duyarlıydı. Şimdi bile boyuna konuşup duran Flaig Usta’nın yanı başında yürürken, onun ne denli endişeyle ve iyi niyetle kendisine baktığını fark etmiyordu.</p>

  <p>Krone Sokağı’nda kasabanın rahibine rastladılar. Flaig Usta, rahip efendiyi ağırbaşlı ve ölçülü bir tavırla selamladı; acele işi olduğunu bahane ederek ansızın çekip gitti, çünkü rahip efendi yeni moda din adamlarındandı, ölümden sonra dirilişe bile pek inanmadığı söyleniyordu. Hans, rahip efendiyle yalnız kalmıştı.</p>

  <p>“Nasılsın bakayım?” diye sordu rahip efendi. “Eh, artık sınav günü geldi, sevinmelisin.”</p>

  <p>“Seviniyorum tabii.”</p>

  <p>“Sınavı başarmaya bak! Biliyorsun, bütün umudumuz sende. Latince’den iyi bir not getirmeni bekliyorum, unutma!”</p>

  <p>“Ama ya başaramazsam?” dedi Hans çekinerek.</p>

  <p>“Başaramamak mı?” Hans’ın bu sözü hayli korkutmuştu rahip efendiyi, birden olduğu yerde durdu. “Başaramamak diye bir şey asla söz konusu olamaz! Asla! Çıkar bu düşünceyi kafandan!”</p>

  <p>“Şey hani, olur ya, bakarsınız…”</p>

  <p>“İmkânsız Hans, imkânsız! İçin tamamen rahat olsun bu konuda. Haydi hoşça kal, babana da selam söyle benden. Cesur ol, cesur!”</p>

  <p>Hans, rahip efendinin arkasından baktı; sonra başını çevirip Flaig Usta’yı aradı gözleriyle. Ne demişti Flaig Usta? Yeter ki insan dürüstlükten, doğruyoldan sapmasın, Tanrı korkusunu eksik etmesindi kalbinden, Latince bilip bilmemesi o kadar önemli değildi. Evet, söylemesi dile kolaydı. Üstelik bir de şu rahip efendi! Sınavı başaramadı mı, asla gözüne gözükmemek gerekiyordu.</p>

  <p>Hans’ın içini sıkıntı basmıştı, kimselere görünmemeye çalışarak eve geldi, bahçeye yöneldi hemen. Biraz meyilli bahçede hanidir kullanılmayan bir kulübecik vardı; bir zaman bu kulübenin içinde bir kümes yapmış, kümeste üç yıl boyunca tavşan beslemişti. Ama geçen güz mevsiminde tavşanları elinden almışlardı. Sınavlar yüzünden. Sınavlara hazırlanmak, gönlünce oyalanacağı hiç boş vakit bırakmamıştı ona.</p>

  <p>Bahçeye de hanidir adımını attığı yoktu. Boş kulübe de yıkık dökük haldeydi. Damlataşlardan duvarlarının bir köşesi çökmüştü; tahtadan küçük su değirmeni, su borusunun yanı başında çarpılıp yamulmuş, kırılıp dökülmüş duruyordu. Bütün bunları güle oynaya çattığı, ağaçtan oyup çıkardığı günleri düşündü Hans. Yalnızca iki yıl geçmişti üzerinden, oysa çok uzun yıllar öncesinde kalmış gibiydi. Eğilip değirmeni yerden kaldırdı, eğip bükerek paramparça etti iyice, sonra parçaları çitin üzerinden dışarı savurdu. Artık yeri yoktu değirmenin burada, nasıl olsa her şey çoktan sona ermiş, geçmişe karışmıştı. Okul arkadaşlarından August geldi aklına. Değirmenin yapımında ve tavşan kümesinin çatılmasında kendisine yardım etmişti. Öğleden sonralarını burada oynayarak geçirmişler; sapanla taş atmış, kedileri kovalamış, çadır kurmuş, ikindi kahvaltısında bahçeden sarı sarı ham havuçlar çıkarıp yemişlerdi. Ama sonra bir baltaya sap olmak için uğraşıp didinme zamanı gelip çatmış, August bir yıl önce okuldan ayrılıp bir teknisyenin yanına çırak girmişti. Hans, o günden beri iki kez görebilmişti arkadaşını. Ne de olsa onun da vakti yoktu artık.</p>

  <p>Bulutların gölgeleri ovanın üzerinden hızlı hızlı kayıp geçiyordu. Giderek alçalan güneş karşı tepelere yaklaşmıştı çoktan. Bir ara kendini oracığa atıp hıçkıra hıçkıra ağlamak geldi Hans’ın içinden ama kendini tuttu, sundurmadan baltayı alıp geldi, sıska kollarıyla kaldırıp kaldırıp tavşan kümesine indirdi, belki yüzlerce parçaya ayrıldı kümes. Latalar ayrılıverdi birbirinden, çiviler garç gurç ederek eğilip büküldü, geçen yazdan kalmış bir avuç kokuşmuş tavşan yemi saçıldı çevreye. Ne varsa hepsinin üzerine baltayı indiriyordu Hans, sanki böylelikle tavşanlara, August’a ve bütün geride kalmış çocuksu heyecanlara duyduğu özlemi dindirebilecekti.</p>

  <p>“Hey, hey, hey! Ne oluyor orada bakayım?” diye seslendi babası pencereden. “Ne yapıyorsun öyle?”</p>

  <p>“Yakacak odun kırıyorum.”</p>

  <p>Hans, başka bir şey demeden elindeki baltayı kaldırıp bir kenara attı, bahçeden ayrılarak sokağa çıktı, ırmak boyunca yürümeye koyuldu. Bira fabrikasının yanı başında kıyıya bağlı iki sal gördü. Böyle sallarla eskiden ırmaktan aşağı saatlerce yol alırdı; sıcak yaz ikindilerinde, aralardaki boşluklardan şap şup tomrukları döven suların bir ninni gibi gelen, bazen de insanı heyecanlandıran sesiyle sallar üzerinde yüreği çarparak yapılan yolculuklar! Hans suda sağa sola oynayan tomrukların üzerine sıçradı, bir söğüt yığınının üzerine uzandı, hayal kurdu, salın ırmakta yol aldığını, bazen hızlı hızlı, bazen duraksayarak çayır çimenlerin, tarlaların, köylerin ve serin ormanların önünden, köprülerin altından ve kapakları açılmış savaklardan geçtiğini canlandırdı gözlerinin önünde, kendisi de salın üzerinde uzanmış yatıyordu; her şey yine eskisi gibiydi, Kapf Tepesi’nden tavşanlar için yem devşirip getirdiği, tabakhanelerin ırmak kıyısındaki bahçelerinde oltayla balık avladığı, başının henüz ağrımadığı ve dertsiz tasasız yaşayıp gittiği günlerdeki gibiydi tıpkı.</p>

  <p>Yorgun ve keyifsiz, akşam yemeği için eve döndü. Ertesi gün sınav için Stuttgart’a gidilecekti, babası telaşından ne yapacağını bilemiyordu; gereken kitapları bavullara yerleştirip yerleştirmediğini, giyeceği siyah giysiyi hazırlayıp hazırlamadığını, yolda gramer kitapları üzerinde çalışıp çalışmayacağını, kendini iyi hissedip hissetmediğini belki yüz defa sordu Hans’a. Hans da kısa kısa, hırçın ve hoyrat cevaplar verdi, birazcık bir şey yiyip iyi geceler diledi babasına.</p>

  <p>“İyi geceler, Hans! İyi uyumaya bak! Sabah altıda kaldırırım seni, tamam mı! Sözlüğü de bavula koymayı unutmamışsındır umarım?”</p>

  <p>“Hayır, unutmadım. İyi geceler!”</p>

  <p>Küçük odasında ışığı söndürdükten sonra daha uzun bir süre uyumadan oturdu Hans. Şimdiye kadar şu sınav derdinin ona sağladığı tek mutluluktu bu, kendi kendisinin efendisi olduğu ve kimse tarafından rahatsız edilmediği küçük bir odası vardı artık; yorgunluk, uykusuzluk ve baş ağrılarıyla boğuşmuş, biriken Sezar, Ksenophon, gramer kitapları, sözlükler ve matematik ödevleri karşısında akşamları burada saatler geçirmişti; diretmiş, inat edip hırsla çalışmış ama pek çok kez umutsuzluğa kapılacak gibi de olmuştu. Yine de bu odada, yitirdiği bütün çocuksu haz ve sevinçlerden daha değerli birkaç saat yaşama fırsatı bulmuştu; gurur, esriklik ve zafer havası esen düşsü tuhaf birkaç saat; okulu, sınavı ve başka ne varsa hepsini geride bırakıp düşlerin peşine takılarak yüce varlıkların dünyasına adım attığı, böyle bir özlemle yanıp tutuştuğu saatler. Bu gibi saatlerde yakışıksız, baş döndürücü bir duyguya kaptırırdı kendini; o tombul yanaklı safdil arkadaşlarından gerçekten ayrı yaradılışta ve daha değerli biri olduğunu, gün gelip onlara belli bir üstünlük duygusuyla yukarılardan bir yerden bakabileceğini düşünürdü hep. Sanki bu küçük oda taptaze, serin bir havayla doluymuş gibi şimdi de rahat bir nefes aldı, yatağın üzerine oturup hayallere daldı birkaç saat, istekler ve sezgiler içinde gezindi. Yavaş yavaş aşırı çalışmadan yorgun düşmüş gözkapakları, iri gözlerinin üzerine indi, sonra yeniden hafifçe açıldı, yeniden kapandı, solgun çocuksu yüzü cılız omzunun üzerine düştü, yorgun düşmüş incecik kollarını uzattı. Giysilerini çıkarmadan uyumuştu Hans; uykunun anne sevecenliğini içeren sessiz eli tedirgin ruhundaki kabarmış azgın dalgaları yatıştırdı, o şirin alnındaki küçük kırışıklar çözüldü.</p>

  <p class="mt1">Görülmüş şey değildi: Okulun müdürü sabahın erken saati demeyip zahmet buyurarak bizzat istasyona kadar gelmişti. Siyah bir redingot giymiş Herr Joseph Giebenrath heyecan, sevinç ve gururundan yerinde duramıyordu; ufak ve telaşlı adımlarla müdür beyle Hans’ın çevresinde sinirli sinirli dolanıyor, istasyon şefiyle gardaki tüm görevlilerin oğlunun sınavıyla ilgili olarak iyi yolculuklar ve şans dileklerini kabul ediyor, kaskatı küçük valizi bir elinden bir eline aktarıyordu sürekli. Şemsiyeyi bazen koltuğuna bazen dizlerinin arasına sıkıştırıyordu; hatta birkaç kez elinden yere düşürdü, her seferinde de onu yerden alıp kaldırmak için bavulu bir kenara bıraktı. Sanki alt tarafı Stuttgart’ a gidiş dönüş bileti almamıştı da, Amerika’ya doğru bir yolculuğa çıkacaktı. Oğlu Hans’a gelince, pek sakin görünse de gizli bir korku gırtlağına sarılmış, adeta boğmaya çalışıyordu.</p>

  <p>Derken tren geldi, babayla oğul bindiler, müdür bey el salladı. Herr Giebenrath bir puro yaktı; az sonra kasabayla ırmak aşağılarda kalmış, ova gözden kaybolmuştu. Yolculuk, babayla oğlun ikisi için de işkenceden farksızdı.</p>

  <p>Stuttgart’ta baba ansızın canlandı, neşeli, centilmen, güler yüzlü birine dönüştü; birkaç günlüğüne başkente inen bir taşralının haz ve kıvancı doldurdu içini. Hans ise tersine daha çok durgunlaştı, bir ürkeklik çöktü üzerine, kenti görür görmez sıkıntı bastı ruhunu, bunalır gibi oldu; yüksek ve görkemli binalar, uzayıp giden yorucu caddeler, atlı tramvaylar ve sokaklardaki gürültü patırtı gözünü korkuttu, yüreğini bir sızı kapladı. Doğruca Stuttgart’taki halanın evine yollandılar. Evdeki yabancı odalar, güler yüzlü ve konuşkan hala, amaçsızca uzun zaman oturmalar, babasının bitip tükenmeyen cesaretlendirici sözleri Hans’ı büsbütün yılgınlığa sürükledi. Bu yabancı odada şaşkın bir halde büzülmüş oturuyordu. Alışmadığı çevreyi, halayı ve onun şehirli giysisini, kocaman desenlerle bezenmiş duvar kâğıtlarını, pandüllü konsol saatini, duvardaki resimleri inceleyip seyrederken ya da pencereden gürültülü sokağa bakarken, adeta ihanete uğramış hissetti kendini, sanki evden ayrılalı pek çok zaman geçmiş, o vakte kadar bin bir çabayla öğrenip belledikleri aklından tümüyle çıkıp gitmişti. Öğleden sonra bir kez daha Yunanca edatlar üzerinde çalışacak olduysa da, halası hep beraber kentte bir gezinti yapmalarını önerdi. Hans’ın hayalinde yeşil çayır çimenler ve uğultulu ormanlar canlandı bir an, sevinçle kabul etti hemen. Ama çok geçmeden gördü ki, bu büyük kentteki gezinti kendi kasabalarındakine hiç benzemiyordu.</p>

  <p>Hans, halasıyla tek başına çıkmıştı gezintiye; babasının kentte uğrayacağı bazı ahbapları vardı. Daha merdivende başladı terslik. Birinci katta çalımından geçilmeyen şişman bir kadınla karşılaştılar; halasının önünde eğilip selamladığı kadın, hemen büyük bir cerbezeyle gevezeliğe başladı. On beş dakikadan fazla sürdü konuşma. Merdivenin korkuluğuna sıkışmış halde bir kenarda dikilen Hans, kadının küçük köpeğinin orasını burasını koklayıp arada bir hırlamasına göğüs geriyor, konuşma sırasında kendisinden de söz edildiğini belli belirsiz seziyordu, çünkü yabancı şişman kadın kelebek gözlüğüyle ikide bir tepeden tırnağa onu süzmekteydi. Evden çıkıp sokağa henüz adım atmışlardı ki, hala bu sefer de bir dükkandan içeri daldı, uzun süre de çıkmadı dışarı. Bu arada Hans ürkek bakışlara kaldırımın üzerinde dikiliyor, yoldan gelip geçenler tarafından itilip kakılıyor, sokak çocuklarının alaylı sözlerine hedef oluyordu. Neden sonra yine göründü hala hanım, Hans’ a bir çikolata uzattı; çikolatayı sevmeyen Hans yine de kibarca teşekkür etti. İlk köşe başında atlı bir tramvaya bindiler; tıklım tıklım doluydu tramvay; sürekli zil vuruşları arasında bir caddeyi geride bırakıp bir başkasına girdiler, sonunda uzun bir ağaçlıklı yolda indiler tramvaydan. Parklık bahçelik bir yerdi burası; bir havuzun fıskiyesinden sular fışkırıyor, etrafı çitlerle çevrili çiçek tarhları görülüyor, küçük, yapay bir gölde kırmızı süs balıkları yüzüyordu. Hans ile halası, kendileri gibi gezintiye çıkmış kişilerden oluşan kalabalık içinde bir aşağı bir yukarı gidip geldiler; bir daire içinde dönüp durdular bazen, bir sürü yabancı yüzle karşılaştılar; şık giysiler, pek şık denemeyecek daha başka giysiler, bisikletler, içinde hastalarla tekerlekli sandalyeler ve çocuk arabaları gördüler, bir curcunadan farksız sesler işittiler, sıcak ve tozlu bir havayı soludular. Sonunda bir bankta tanımadıkları insanların yanına oturdular. Bütün bu süre içinde hala hanım hiç durmadan konuşmuştu; derken göğüs geçirip sevecen bir gülümsemeyle Hans’a baktı; eh, artık çikolatasını yiyebileceğini söyledi ama Hans yemek istemiyordu.</p>

  <p>“Aman Tanrım, utanıyor musun yoksa? Ye, haydi ye!”</p>

  <p>Hans çikolatayı cebinden çıkardı, jelatinini açmak için bir süre uğraştı, sonunda ufak bir parça kopardı ucundan. Çikolatayı sevmiyordu işte ama bunu halasına söylemeye de sıkılıyordu. Ağzına attığı parçayı emip güçbela yutmaya çalışırken, kalabalık içinde tanıdık birini gören halası yerinden fırladığı gibi koştu.</p>

  <p>“Sen buradan bir yere ayrılma, ben şimdi dönerim!”</p>

  <p>Rahat bir nefes aldı Hans, fırsattan yararlanarak elindeki çikolatayı çimenlerin uzak bir köşesine fırlattı. Oturduğu yerde ayaklarını hafifçe ileri geri sallamaya, çevresindeki insanları incelemeye koyuldu, bir mutsuzluk çöktü üstüne. Kuraldışı fiilleri bir kez daha aklından geçirmeye çalıştı ama neredeyse tümünü unuttuğunu görerek fena halde korktu. Hepsi de düpedüz çıkıp gitmişti belleğinden! Oysa yarın sınava girecekti.</p>

  <p>Hala hanım dönüp geldi sonunda; bu yıl yüz on sekiz adayın sınava gireceğini öğrenmişti ama içlerinden yalnızca otuz altısı alınacaktı okula. Bunu işiten Hans’ın morali iyice bozuldu, eve dönerlerken yol boyunca tek söz çıkmadı ağzından. Evde başına bir ağrı yapıştı, yemeğe yine el sürmek istemedi; öylesine kolu kanadı kırılmış bir hali vardı ki, babası tarafından bir güzel paylandı, hatta halası da onun çekilmez bir çocuk olduğunu söyledi. Geceleyin uykusunda kıvranıp durdu Hans, kötü kötü düşler gördü. Bir tanesinde yüz on yedi adayla sınav salonunda oturuyordu; sınavı yapacak öğretmen bazen kendi kasabalarındaki rahip efendiye, bazen halasına benziyor ve önüne dağ gibi çikolata yığıp bunları yemesini istiyordu. Hans, bir yandan ağlayıp bir yandan çikolataları yerken, öbür adayların yerlerinden birer birer kalkarak kapıdan çıkıp gittiklerini fark etti. Hepsi de önlerindeki tepeleme çikolatayı yiyip bitirmişti, oysa kendi önündekiler gözlerinin önünde giderek çoğalıyor, masanın ve sıranın üzerinden taşıp saçılıyor, onu adeta boğmaya çalışıyordu.</p>

  <p>Ertesi sabah Hans kahvaltıda sınava geç kalmamak için gözlerini saatten ayırmaksızın kahvesini içerken, kasabasındaki pek çok kişi onu düşünüyordu. İlkin ayakkabıcı Flaig Usta yaptı bunu; bütün aile üyeleri ile kalfalar ve iki çırak sabah çorbalarını içmek üzere masanın başındaki yerlerini aldığında, Flaig Usta her zamanki kahvaltı duasına o gün şu sözleri de eklemeyi unutmadı: “Tanrım, öğrenci Hans Giebenrath’tan da yardımını esirgeme, ne olur! Sınavda güç ver ona, günün birinde senin yüce adını çevresindekilere duyuracak biri yap, onun doğru yoldan ayrılmayan, dürüst bir insan olmasını sağla!”</p>

  <p>Rahip efendi kahvaltıda Hans için dua etmediyse de şöyle söyledi karısına: “Bizim Hans Giebenrath sınava giriyor şimdi. Büyük bir adam olacak ilerde, herkesin dikkatini üzerine çekecek. Eh, o zaman da kendisine yardım eli uzatıp Latince ders vermiş olmam boşa gitmiş sayılmaz.”</p>

  <p>Sınıf öğretmeni ise derse başlamadan önce öğrencilerin karşısında şöyle konuştu: “Evet, işte şu sırada Stuttgart’ta sınav başlıyor. Bizim Hans’a şans dileyelim hep beraber! Doğrusunu isterseniz, bizim bu dileğimize de ihtiyacı yok onun, sizin gibi tembel, miskin heriflerin on tanesini cebinden çıkarır.” Hans’ın sınavı başarıp başaramayacağı konusunda bahse tutuşanlar başta olmak üzere bütün öğrenciler de Stuttgart’taki arkadaşlarını hatırlamaktan geri kalmadılar.</p>

  <p>İçten dualar ve yürekten dilekler uzun mesafeleri kolaylıkla geride bırakıp hayli uzaklarda etkisini gösterebileceğinden, Hans da kendi kasabasındaki tanıdıklarının aklından geçenleri hissetmekte gecikmemişti. Sabahleyin yanında babasıyla yola koyulup sınav salonuna geldiğinde kalbi yerinden fırlayacak gibiydi, korkuyla ve çekine çekine sınav gözetmeninin gösterdiği yere gidip oturdu; soluk yüzlü oğlanların doldurduğu geniş salona bir göz gezdirdi, kendini sanki işkence odasına kapatılan bir cani gibi hissediyordu. Sonunda sınavı yapacak öğretmen girdi salona, gürültüyü kesmelerini söyleyerek Latince sınavı için bir metin dikte ettirdi, metni kolay bulan Hans da rahat bir nefes aldı. Hemen kolları sıvayıp adeta güle oynaya bir müsvedde hazırladı, sonra müsveddeyi özen ve dikkatle temize çekerek götürüp teslim etti; sınav kağıdını ilk verip çıkanlar arasındaydı. Sonradan her ne kadar yolu şaşırıp halasının evini bulamayarak iki saate yakın bir zaman kentin kızgın caddelerinde orası senin burası benim dolanıp durduysa da, bu onun yeniden düzelen moralini pek bozmadı; hatta halasıyla babasından bir süre daha uzak kalabildiği için mutluydu, yabancı başkentin gürültülü caddelerinde yürürken macera peşinde koşup gözünü budaktan sakınmaz biri gibi hissetti kendini. Sonunda ona buna sorarak güçlükle evi buldu, içeride hemen bir soru yağmuruyla karşılaştı.</p>

  <p>“Nasıl geçti sınav? Nasıl oldu bakayım? Üstesinden gelebildin mi bari?”</p>

  <p>“Kolay geçti,” dedi Hans kasılarak. “‘Verdikleri metni daha beşinci sınıfta bile çevirebilirdim.”</p>

  <p>Ardından iyice acıktığı için oturup yemeğini yedi.</p>

  <p>Öğleden sonra sınav yoktu. Babası Hans’ı yanına alıp kentteki birkaç eşi dostu dolaştırdı. Bunlardan birinin evinde, üzerinde siyah bir giysi olan çekingen bir çocukla karşılaştılar. O da Hans gibi sınava girmek için Göppingen’den kalkıp gelmişti. Bir ara yalnız kalan oğlanlar ürkek ve meraklı bakışlarla birbirlerini süzdüler.</p>

  <p>“Latince sınav nasıldı? Kolay değil mi?” diye sordu Hans.</p>

  <p>“Hem de nasıl! Ama işin kötü tarafı da bu ya, en çok hatayı kolay sınavlarda yapar insan, pek dikkat etmez çünkü. Sonra birtakım tuzaklar da mutlaka yerleştirilir kolay metnin içine.”</p>

  <p>“Öyle mi dersin?”</p>

  <p>“Tabii. Adamları o kadar aptal mı sanıyorsun?”</p>

  <p>Hans biraz irkildi, düşünceli bir hal aldı. Sonra çekinerek sordu: “Metin yanında mı?”</p>

  <p>Oğlan defterini alıp geldi; metni baştan sona, sözcük sözcük ele alıp incelediler. Göppingenli oğlan cin gibi birine benziyordu, Latince’yi adeta yutmuştu, en azından iki kez öyle gramer terimleri kullandı ki, Hans o zamana kadar bunları hiç duymamıştı.</p>

  <p>“Yarın sırada ne vardı?”</p>

  <p>“Yunanca ve kompozisyon.”</p>

  <p>Göppingenli oğlan, Hans’ın okulundan sınava kaç kişinin geldiğini sordu.</p>

  <p>“Bir tek ben,” diye cevapladı Hans.</p>

  <p>“Yapma! Oysa biz Göppingen’den on iki kişiyiz burada. İçimizde üç kişi var, üçü de birbirinden zeki, sınavdan en yüksek notu onların alması bekleniyor. Geçen yıl sınav birincisi yine Göppingenli biriydi. Peki, diyelim sınavda çaktın, liseye mi gideceksin o zaman?”</p>

  <p>Hansların evinde bu konu hiç gündeme gelmemişti.</p>

  <p>“Bilmem ki. .. Hayır, sanmıyorum.”</p>

  <p>“Demek öyle. Sınavı veremesem de benim okula devam edeceğim kesin. Annem beni Ulm’a yollayacak, orada okuyacağım.”</p>

  <p>Bu sözler hayli etkilemişti Hans’ı; öte yandan, aralarında çok zeki üç öğrencinin de bulunduğu Göppingenli on iki öğrenci gözünü korkutmuştu. Bu durumda sınavı kazanma şansı pek yok gibiydi.</p>

  <p>Eve dönünce mi ile sonlanan Yunanca fiilleri yeniden gözden geçirdi. Latince’den hiç ürkmemişti, o konuda kendinden emindi. Gelgelelim, Yunanca’da farklı bir durum söz konusuydu, sevmeye seviyordu bu dili, hatta bayılıyordu; ama yalnızca metinleri okuyup anlamaya yönelik bir sevgiydi bu. Özellikle Ksenophon’un yazıları öyle güzel, öyle akıcı ve canlı bir üslupla kaleme alınmıştı, içlerinde öyle keyifli, hoş ve güçlü bir hava esiyordu ve öyle hayat dolu, özgür bir ruh taşıyorlardı ki, kolayca anlaşılabiliyorlardı. Ama iş gramere ya da Almanca’dan Yunanca’ya çeviriye gelip dayandı mı, Hans sanki yolunu şaşırmış da birbiriyle çelişen kural ve kalıplardan bir labirent içine düşmüş görüyordu kendini. Bu yabancı dil karşısında, henüz Yunanca harfleri bile okuyamadığı okuldaki ilk Yunanca dersindekine benzer bir yılgınlık duyuyordu.</p>

  <p>Ertesi gün gerçekten Yunanca sınavı vardı sırada, onu Almanca kompozisyon izliyordu. Yunanca metin hayli uzundu ve hiç kolay değildi, kompozisyon konusu içinse pek hoş denemezdi, yanlış anlamalara açıktı. Sabah saat ondan sonra boğucu bir sıcak sınav salonunda kendini hissettirmeye başlamıştı. Hans’ın elindeki kalem iyi değildi, ancak iki yaprak kâğıdı berbat ettikten sonra Yunanca çeviriyi temize çekebildi. Sınavın kompozisyon bölümünde yanında oturan münasebetsiz bir oğlan yüzünden hayli güç durumda kaldı; oğlan, üzerine bir soru çiziktirilmiş bir yaprak kâğıdı uzatarak dirseğiyle ikide bir böğrüne vurup soruyu cevaplandırmaya zorluyordu onu. Oysa sıra arkadaşlarıyla konuşmak kesinlikle yasaktı, yasağa uymayanlar gözünün yaşına bakılmaksızın sınav salonundan kapı dışarı ediliyordu. Korkudan titreyerek kâğıdın üzerine, “Rahat bırak beni!” diye yazdı Hans ve oğlana sırtını döndü. İçersi bir de sıcaktı ki! Kararlı ve düzenli adımlarla durup dinlenmeksizin salonda bir aşağı bir yukarı gidip gelen gözcü bile birkaç kez cebinden mendilini çıkarıp yüzünde gezdirmeden yapamamıştı. Hans, o kalın konfirmasyon giysisi içinde terleyip duruyordu; üstelik başına bir ağrı yapışmıştı, sonunda mutsuz bir yüz ifadesiyle kâğıdını verip dışarı çıktı, sanki sınav kâğıdı yanlıştan geçilmiyormuş gibi bir duygu içindeydi. Başaramamıştı işte.</p>

  <p>Evde sofraya oturduklarında hiç konuşmadı, bütün soruları omuzlarını silkerek cevaplandırıp suç işlemiş biri gibi bir tavır takındı. Halası avutmaya çalıştı onu ama babası kızıp kaba davrandı. Yemekten sonra Hans’ı alıp bitişik odaya kapanarak yeniden sorgulamadan geçirdi onu.</p>

  <p>“Kötü geçti,” dedi Hans.</p>

  <p>“Neden gözünü açıp dikkat etmedin peki? Lanet olsun! İnsan biraz sıkar dişini!”</p>

  <p>Hans sustu, babasının tersleyip çıkışması üzerine ateş bastı yüzünü, “Sen Yunanca’dan ne anlarsın ki!” diyerek karşılık verdi.</p>

  <p>İşin en kötü yanı saat ikide sözlü sınav vardı ve bu da Hans’ı hepsinden çok korkutuyordu. Kentin sıcakta yanıp kavrulan kızgın yollarında yürürken durumu iyice kötüleşti; sıkıntı, korku ve baş dönmesinden gözleri pek bir şey seçemez hale geldi.</p>

  <p>On dakika kadar kocaman yeşil bir masanın başında üç kişilik bir sınav kurulunun önünde oturdu. Latince birkaç cümleyi Almanca’ya çevirdi, yöneltilen soruları cevaplandırdı.</p>

  <p>Ardından on dakika kadar bir başka masadaki üç bayın karşısında oturdu, Yunanca’dan Almanca’ya çeviri yaptı, yine çok çeşitli sorulara cevap verdi. Sonunda düzensiz çekilen bir geniş zaman kipini söylemesi istendi ama Hans yanıt veremedi.</p>

  <p>“Buyurun çıkabilirsiniz! Oradan, sağdaki kapı.”</p>

  <p>Hans kalkıp yürüdü, tam kapıdan çıkacakken bir geniş zaman kipi aklına geldi. Ansızın durdu.</p>

  <p>“Ne bekliyorsunuz, çıksanıza!” diye seslendiklerini işitti odadakilerin. “Çıkın haydi, yoksa rahatsızlandınız mı?”</p>

  <p>“Hayır ama bir geniş zaman kipi geldi aklıma.”</p>

  <p>Ve geniş zaman kipini salondan içeri haykırdı, sınav kurulu üyesi üç baydan birinin güldüğünü işitti, yüzü ateşler içinde yanarak kendini kapıdan dışarı attı. Sorulan sorularla verdiği cevapları anımsamaya çalıştı ama her şey zihninde birbirine karışıyordu. Kocaman yeşil masa geliyordu gözünün önüne ikide bir; sırtlarında redingot, yüzlerinde ciddi bir ifadeyle üç yaşlı beyefendi, masanın üzerinde açılmış duran kitap ve kitabın üzerindeki titreyen eli geliyordu. Tanrım, o nasıl cevaplardı verdiği! Büyük kentin yollarında yürürken sanki haftalardır buradaymış, bir daha da bu kentten çıkıp gidemeyecekmiş gibi bir duyguya kapıldı. Evlerinin bahçesi, çamlarla kaplı yemyeşil dağlar ve tepeler, ırmak kıyısında balık tuttuğu yerler çok uzaklarda, hayli öncelerde kalmış gibi göründü gözüne. Ah, keşke hemen şimdi evlerine, kendi kasabalarına dönebilselerdi! Burada daha fazla oyalanmalarının artık bir anlamı kalmamış, nasıl olsa sınavı yüzüne gözüne bulaştırmıştı.</p>

  <p>Yolda bir çörek alıp yedi, babasıyla yüz yüze gelmek istemediğinden bütün öğle sonrasını sokaklarda dolaşarak öldürdü. Sonunda dönüp geldi eve; evdekiler onu merak etmişti, bitkin ve perişan durumdaydı; önüne konulan çorbayı içer içmez yatağa yollandı. Ertesi sabah matematik ve din dersinden girecekti sınava; ardından yola çıkabilir, evlerine dönebilirdi.</p>

  <p>Ertesi sabah çok iyi geçti sınav. Bir gün önce temel derslerde uğradığı başarısızlıktan sonra bugünkülerden yüzünün akıyla çıkmasını kaderin kötü bir cilvesi olarak gördü Hans. Ama fark etmezdi, artık burada daha fazla durmamalı, hemen yola çıkıp evlerine dönmeliydiler.</p>

  <p>Evde, “Sınavlar bitti, artık yola çıkabiliriz,” dedi halasına.</p>

  <p>Babası o günü de kentte geçirmek niyetindeydi; birlikte Canstatt’a gidip kaplıca parkında kahve içmelerini istiyordu. Ama Hans o kadar yalvarıp yakardı ki, sonunda babası o gün tek başına eve dönmesine izin verdi. Hans’ı istasyona götürüp trene bindirdiler, eline dönüş biletini tutuşturdular, halasından bir öpücük ve yiyecek bir şeyler aldı, bitkin halde, bomboş bir kafayla yeşil tepeler arasından eve doğru yol almaya koyuldu. Ancak çamlarla örtülü lacivert tepeler göründüğünde yüzü güldü, bir ferahlık duydu içinde. Yaşlı hizmetçi Anna’ya, odacığına, okulun müdürüne, o alışılmış alçak tavanlı sınıfına, kısacası bırakıp gittiği her şeye yeniden kavuşacağı için sevinçliydi.</p>

  <p>Neyse ki, istasyonda meraklı tanıdıklara rastlamadı, elindeki küçük paketle kimselere görünmeden seğirtip eve geldi.</p>

  <p>“Nasıldı Stuttgart, güzel mi?” diye sordu Anna.</p>

  <p>“Güzel mi dedin? Sınav denen şeyi güzel mi sanıyorsun sen? Tekrar buraya dönebildiğime şükrediyorum. Babam yarın gelecek.”</p>

  <p>Ardından bir bardak süt içti Hans, pencerenin önünde asılı mayosunu kaptığı gibi evden dışarı attı kendini ama herkesin plaj olarak kullandığı ırmak kıyısındaki çayıra gitmeyip kentin hayli dışına çıktı, “su terazisi”nin oraya kadar uzandı; burada su derinleşiyor, yüksek çalılar arasından aheste aheste akıp gidiyordu. Giysilerini çıkaran Hans ilkin elini, sonra ayağını önce bir denemek ister gibi suya soktu, ürperir gibi oldu biraz, ardından sıçrayıp kendini suya attı. Hafif akıntıya karşı yavaş yavaş yüzmeye koyuldu, son günlerin ter ve sıkıntıları kayıp gitti üzerinden, ırmak sıska bedenini kucaklayıp serinletirken, tekrar güzel yurdunda olmanın verdiği haz kapladı tüm ruhunu. Daha hızlı yüzmeye başladı, durup dinlendi, sonra yeniden yüzdü, hoş bir serinlik ve yorgunlukla sarılıp sarmalandığını hissetti. Sırtüstü yatıp kendini sularla ırmaktan aşağı sürüklenmeye bıraktı, altın yaldızdan çemberler çizerek havada uçuşan akşam sineklerinin incecik vızıltısını dinledi; hızla kanat çırpan küçük kırlangıçlar, günün bu geç saatinde dağların ardında giderek gözden kaybolan güneşin pembemsi aydınlığına gömülmüş gökyüzünü delip geçiyordu. Hans sudan çıkıp giyinerek düşler içinde evin yolunu tuttuğunda, ovanın dört bir yanına gölgeler inmişti.</p>

  <p>Tüccar Sackmann’ın meyve bahçesinin önünden geçti. Küçük bir çocukken başka çocuklarla henüz olgunlaşmamış ham erikler çalarlardı bahçeden. Doğramacı Herr Kirchner’in atölyesinin önünden geçti daha sonra;sağda solda beyaz çam tomruklar görülüyordu; eskiden bu tomrukların altından balık avı için gerekli solucanları toplardı hep. Müfettiş Gessler’in evinin önünden geçti derken; kızı Emma’ya iki yıl önce paten kayarlarken kur yapmayı ne çok istemişti! Kasabadaki okulun en nazlı, en zarif kızıydı Emma, aynı yaştaydılar ve Hans bir yolunu bulup onunla konuşmak, onun elini tutabilmek özlemiyle yanıp tutuşmuş, hiçbir şeyi bu kadar arzulamamıştı. Ama isteğine bir türlü kavuşamamış, aşırı sıkılganlığı ona engel olmuştu. Daha sonra da kız yatılı bir okula yollanmıştı. Görse belki artık tanıyamazdı kendisini. Ama çocukluk anıları birden yeniden aklına gelmişti işte; çok, çok uzaklardan kopup gelmişlerdi, öyle canlı renkleri ve insanın içinde öyle tuhaf duygular uyandıran kokuları vardı ki, o zamandan bu yana yaşanmış hiçbir şeyle kıyaslanacak gibi değillerdi. Ne günlerdi Tanrım! Akşamları Nascholdların evlerinin kapısının eşiğinde bir yandan patates soymuş, bir yandan Liese’nin anlattıklarını dinlemiş, pazarları sabahın köründe yola düşmüş, kötü bir iş yaptığını bile bile paçalarını kıvırıp aşağı bendin orda yengeç yakalamış, golyan balığı tutmuş, yabanlık giysisini sırılsıklam yapıp babasından bir güzel sopa yiyeceğini bile bile yapmıştı bunları. O dönemde gizemli ve acayip ne de çok şey, ne çok insan vardı! Ve aklından çıkıp gitmişti hepsi, hanidir bunları düşündüğü olmamıştı. Çarpık boynuyla şu ayakkabıcı ustası, kesinlikle karısını zehirlediğine inanılan Strohmeyer örneğin ve elinde sopa, sırtında azık çantası ülkeyi bir baştan bir başa gezip dolaşan maceraperest “Beck Beyefendi”; kendisine beyefendi denmesi de, bir zamanlar varlıklı biri olup dört atlı bir arabayla dolaştığı içindi. Hans’ın bu kişilerle ilgili olarak anımsadığı tek şey adlarıydı; içten içe öyle hissediyordu ki, sokakların tekin olmayan bu küçük dünyası elinden çıkıp gitmiş ama şöyle diri ve yaşanmaya değer bir başka şey de onun yerini alamamıştı.</p>

  <p>Ertesi gün okul olmadığı için sabahleyin geç vakte kadar uyudu Hans, özgürlüğünün tadını çıkarmaya çalıştı. Öğleyin gidip Stuttgart’ta geçirdiği zevkli anların mutluluğu içinde yüzen babasını istasyondan aldı.</p>

  <p>Babasının keyfi yerindeydi, “Sınavda başarılı olduysan, benden bir şey dileyebilirsin,” dedi. “Düşün bakalım!”</p>

  <p>“Hayır, hayır!” diyerek göğüs geçirdi Hans. “Başarısız olduğum kesin.”</p>

  <p>“Saçmalama! Ne diye başarısız olacakmışsın? Dile benden bir şey, sonra vazgeçerim bak.”</p>

  <p>“Tatilde yine balık tutabilir miyim peki?”</p>

  <p>“İyi, tutabilirsin, yeter ki sınavı vermiş ol.”</p>

  <p>Ertesi gün pazardı, fırtına çıktı, sağanak halinde yağmur boşandı gökyüzünden; Hans saatlerce odasından dışarı adımını atmayıp kitap okudu, düşüncelere daldı. Stuttgart’taki sınavlarda yapabildiklerini bir kez daha inceden inceye aklından geçirdi ama dönüp dolaşıp aynı karara vardı: Şansı hiç yaver gitmemişti, aslında çok daha iyi sonuçlar alabilirdi. Bu kadarı sınavı vermesine kesinlikle yeterli değildi. Şu lanet olası baş ağrısı! Yavaş yavaş bir korku büyüdü içinde, ruhunu sıkıntı bastı, sonunda endişeleri o kadar arttı ki, babasının yanına gitti.</p>

  <p>“Şey, baba? ”</p>

  <p>“Ne var?”</p>

  <p>“Bir şey soracaktım. Şu dilekle ilgili. Balık tutmak istiyordum hani, vazgeçtim.”</p>

  <p>“Ya? Peki nedenmiş o?”</p>

  <p>“Neden mi… Şey, sana sormak istiyordum, acaba…”</p>

  <p>“Haydi çıkar ağzından baklayı, dalga geçmiyoruz burada. Söyle, ne soracaktın?”</p>

  <p>“Sınavı veremedim diyelim, liseye yollar mısın beni?”</p>

  <p>Herr Giebenrath’ın şaşkınlıktan ağzı açık kaldı.</p>

  <p>Sonra, “Nasıl? Liseye mi?” diye kükredi. “Liseye ha? Kim soktu bunu senin kafana bakayım?”</p>

  <p>“Hiç kimse. Öyle sordum işte.”</p>

  <p>Yüzünde ölümcül bir korku okunuyordu Hans’ın ama babası farkında değildi.</p>

  <p>Öfkeli öfkeli gülerek, “Sus, sus!” dedi. “Bırak bu deli saçmalarını! Liseye ha? Sen beni para babası mı sanıyorsun yoksa!”</p>

  <p>Babası elini, git gözüm görmesin seni, der gibi öyle sert biçimde salladı ki, Hans pes edip kolu kanadı kırılmış bir halde odadan çıktı.</p>

  <p>Babası, “Şuna da bak!” diye söylendi arkasından. “Olacak şey mi! Şimdi de liseye gitmek istiyormuş. Bekle gidersin.”</p>

  <p>Hans odasına çıkıp yarım saat kadar pencere pervazının üzerinde oturdu, yeni silinip temizlenmiş döşeme tahtalarına dikti gözlerini, sınavı kazanamayıp manastırdaki okula giremezse, liseye de yollanmadığı takdirde, kendisini nelerin beklediğini hayalinde canlandırmaya çalıştı. Ya bir peynir tüccarının yanına çırak verilecek ya da büroya yerleştirilecek ve artık ömür boyu o sıradan, o zavallı insanlardan biri olarak kalacaktı; oysa bu insanlara hep yukardan bakmıştı Hans, aralarında asla yer almak istememiş, hep üstlerinde olmak istemişti. Sevimli öğrenci yüzü öfke ve acıyla buruştu ansızın, hırsından deliye dönerek fırlayıp kalktı, tükürdü yere, oracıkta duran Latince antolojiyi kapıp var gücüyle karşı duvara fırlattı. Ardından koşarak çıktı evden. Dışarıda yağmur yağıyordu.</p>

  <p>Pazartesi sabahı kalkıp yine okula gitti.</p>

  <p>Müdür bey Hans’ın elini sıkıp, “Nasılsın bakayım?” diye sordu. “Dün belki bana uğrarsın diye düşünmüştüm. Nasıl geçti sınav?”</p>

  <p>Hans, başını önüne eğdi.</p>

  <p>“O da nesi? Yoksa iyi değil mi?”</p>

  <p>“Sanırım öyle.”</p>

  <p>Yaşlı müdür, “Yo, o kadar çabuk karar verme!” dedi Hans’ı avutmaya çalışarak. “Bakarsın hemen bu sabah Stuttgart’tan bildirirler sonucu.”</p>

  <p>O gün öğleden önce zaman bir türlü geçmek bilmedi. Stuttgart’tan bir haber çıkmadı. Öğle yemeğinde lokmalar içi kan ağlayan Hans’ın boğazına dizildi.</p>

  <p>Öğleden sonra saat ikide sınıfın kapısından içeri adımını attığında, öğretmen çoktan derse girmişti.</p>

  <p>“Hans Giebenrath!” dedi öğretmen yüksek sesle.</p>

  <p>Hans yürüyüp öne çıktı. Öğretmen elini uzattı kendisine.</p>

  <p>“Kutlarım seni, Hans! Sınavında ikinci olmuşsun.”</p>

  <p>Bunu görkemli bir sessizlik izledi. Derken kapı açılıp müdür bey girdi içeri.</p>

  <p>“Kutlarım Hans! Ee, ne diyorsun şimdi bakayım?”</p>

  <p>Hans, şaşkınlık ve sevinçten neredeyse küçük dilini yutacaktı.</p>

  <p>“Bir şey söylemeyecek misin yani?”</p>

  <p>Sonunda, “Böyle olacağını bilseydim, rahat rahat birinci de olabilirdim,” sözcükleri döküldü Hans’ın ağzından.</p>

  <p>“Şimdi doğru eve gidip babana haber ver durumu!” dedi müdür bey. “Bundan böyle okula gelmene de gerek yok, zaten bir hafta sonra tatil başlıyor.”</p>

  <p>Okuldan çıkıp eve doğru yola koyuldu Hans. Başı dönüyordu. Ihlamurlar eskisi gibi yol kenarlarında dikilmiş duruyor, pazar yeri güneşin altında serilmiş yatıyordu; her şey eskisi gibiydi ama biraz daha güzelleşmiş, biraz daha önem kazanmıştı şimdi ve daha sevindiriciydi. Sınavı vermişti Hans. Üstelik ikinci olmuştu. İlk sevinç dalgası geçip gittikten sonra sıcacık bir şükran duygusu doldurdu içini. Artık rahip efendiyle yüz yüze gelmekten kaçınması için neden kalmamıştı. Artık okuyabilecekti. Artık ne bir peynir tüccarının yanında ne de büroda çalışmaktan korkmasına gerek vardı.</p>

  <p>Ve bundan böyle yine eskisi gibi gidip balık tutabilirdi. Eve vardığında, babası kapıda durmuş bekliyordu.</p>

  <p>“Ne oldu, anlat bakalım?” dedi babası yarım ağızla.</p>

  <p>“Anlatacak fazla bir şey yok. Okulla ilişiğimi kestiler.”</p>

  <p>“Nasıl? Nedenmiş o?”</p>

  <p>“Manastırdaki okulun öğrencisiyim artık.”</p>

  <p>“Bak sen! Sınavı kazandın mı yoksa?”</p>

  <p>Hans başıyla doğruladı.</p>

  <p>“Kaçıncı olmuşsun peki?”</p>

  <p>“İkinci.”</p>

  <p>Hans’ın babası bunu beklememişti. Ne diyeceğini bilemedi bir türlü; Hans’ın omuzlarına vuruyor, gülüp başını sallıyordu. Derken ağzını açıp bir şey söyleyecek oldu ama söyleyemedi, yeniden başını salladı sadece.</p>

  <p>Sonunda, “Vay canına!” diye bağırdı. Ardından bir kez daha, “Vay canına!”</p>

  <p>Hans içeri girip merdivenleri tırmanarak boş duran tavan arasına çıktı, bir gömme dolabı açtı, sağı solu karıştırıp çeşitli kutular, misinalar ve mantarlar bulup çıkardı. Bunlar, olta için gerekli malzemelerdi. Şimdi bütün iş, olta için güzel bir kamış kesmeye kalıyordu. Tekrar aşağı inip babasının yanına geldi.</p>

  <p>“Baba, şu çakını biraz verir misin?”</p>

  <p>“Ne yapacaksın?”</p>

  <p>“Bir kamış keseceğim de. Balık tutmak için.”</p>

  <p>Babası elini cebine attı.</p>

  <p>“İşte sana iki mark,” dedi gözlerinin içi gülerek ve cömertçe, “kendine bir çakı alırsın. Ama Hanfried’ e gitme sakın, ilerdeki bıçakçıdan al!”</p>

  <p>Hans yolda uçuyordu sanki. Bıçakçı sınavı sordu; mutlu haberi işitince, Hans’a pek nefis bir bıçak verdi. Irmağın aşağı kısmında, Brühel Köprüsü’nün altında ince uzun, güzelim kızılağaçlarla fındık ağaçları yer almaktaydı; uzun süre arayıp taradıktan sonra yay gibi eğilip bükülebilen düzgün ve sağlam bir dal bulup kesti Hans, ardından koşa koşa eve döndü.</p>

  <p>Yüzü al al olmuş, gözleri ışıl ışıl parıldayarak olta takımını hazırlamaya koyuldu; neredeyse balık tutmak kadar hoşlandığı bir işti bu. Bütün öğle sonrasını ve akşamı bu iş üzerinde çalışarak geçirdi. Beyaz, kahverengi ve yeşil misinaları cinslerine göre ayırdı, inceden inceye gözden geçirdi hepsini, kırık kopuk yerlerini onardı, daha öncelerden kalmış kimi düğümlerini çözdü, dolaşık yerlerini açtı. Çeşitli biçimde ve boyda mantarlarla tüyleri bir bir denedi, bazılarını yeniden çakıyla yontup istenilen biçime soktu, iplerin ucuna bağlanacak değişik ağırlıktaki kurşunları çekiçle döverek iki tarafı biraz çukur kürelere dönüştürdü. Derken sıra iğnelere geldi, eskiden kalma küçük bir iğne stoku vardı elinin altında. İğnelerin kimini dört katlı siyah dikiş ipliğine, kimini bir katgüt parçasına, kimini de bükülmüş at kılından ipliklere tutturdu. Akşama doğru bütün iş bitmişti. Hans yedi hafta sürecek uzun tatil boyunca hiç canının sıkılmayacağından emindi artık; çünkü bütün günlerini elinde oltasıyla ırmak kenarında tek başına geçirebilirdi.</p>
</body>
</html>