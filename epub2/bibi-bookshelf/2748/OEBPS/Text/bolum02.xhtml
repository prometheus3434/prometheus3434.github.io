<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/mute.css" type="text/css" rel="stylesheet"/>
</head>

<body>
  <h2>İkinci bölüm</h2>

  <p>Yaz tatili dediğin böyle olmalı! Dağların tepelerin üstünde kantaron mavisi bir gökyüzü, haftalar boyu birbirini izleyen ışıl ışıl sıcak günler, arada kısa süren şiddetli bir fırtına. Kumtaşından pek çok kaya arasında, çamların gölgesinde ve daracık vadiler içinde akıp gitmesine karşın ırmağın suyu o kadar ısınmıştı ki, akşam geç vakitlerde bile yüzülebiliyordu. Kasabayı çepçevre kuru ot ve ikinci kez biçilmiş çayırların kokusu sarmıştı; dar yollar halinde uzanan üç-beş tarladaki ekinler sararmış, giderek kızıl kahverengi bir renk almıştı. Irmak kenarlarında baldıran türünden beyaz çiçekler açan bitkiler yerden adam boyu fışkırıyor, şemsiye biçimindeki çiçeklerinin üzeri minicik böceklerden geçilmiyor, içi oyuk sapları yontulup kavallar ve düdükler yapılabiliyordu. Orman kenarlarında sarı renkte havlı çiçekleriyle heybetli sığır kuyrukları uzun sıralar halinde boydan boya görkemle uzanıyor, yakıotları ince ama sağlam sapları üzerinde salınıp duruyor, bütün bayır ve yamaçları mora çalan kırmızı bir renkle örtüyordu. İçerilerde, çamların altında ise dimdik yukarılara uzanan yüksükotları, köklerindeki gümüş rengindeki tüylü yapraklarla, güçlü sapları ve hayli yüksekteki o kıpkırmızı çanak yapraklı çiçekleriyle bir ağırbaşlılık ve görkem içinde süzülüyor, egzotik bir hava taşıyordu. Yanlarında yörelerinde pek çok mantar vardı: kırmızı kırmızı parıldayan yalancı altın mantarlar, iri gövdeleriyle kuzu mantarları, ilginç yabani iskorçinalar, pek çok boğumdan oluşan kırmızı mercan mantarı, acayip bir renksizlik içinde hastalıklı denecek kadar semiz ladin kuşkonmazı. Orman ve çayır arasındaki pek çok çalılıkta sapsarı renkleriyle alev alev parıldayan o yedi canlı katırtırnakları görülüyordu. Bunları eflatun renginde uzun süpürgeotları izliyor, daha sonra da çoğunlukla pek yakındaki ikinci kez biçilmeyi bekleyen çayırlar geliyor, çayırların üzerinde su tereleri, guguçiçekleri, adaçayları, uyuzotları rengârenk bir örtü oluşturuyordu. Yapraklı ağaçlardan oluşan ormanda ispinozlar durup dinlenmeden ötüşüyor, çam ormanında kahverengiye çalan kırmızı renkli sincaplar ağaçların tepelerinde oradan oraya atlayıp sıçrıyor, çayırlarda, duvarların üzerinde ve kuru hendeklerde sıcakta boylu boyunca uzanmış yatan yeşil kertenkeleler nefes alıp veriyor ve ışıl ışıl parıldıyordu. Cırcırböceklerinin öterken çıkardıkları, kulakları adeta sağır eden tiz sesleri dört bir yanda yankılanıyor, bir türlü son bulmak bilmiyordu.</p>

  <p>Bu mevsimde kasaba düpedüz köy gibi görünüyordu insana. Yollar ot yüklü arabalardan geçilmiyor, ot kokusu havayı dolduruyor, çekiçle dövülerek bilenen tırpanların sesi her yeri sarıyordu. O iki fabrika da olmasa, insan gerçekten bir köydeymiş sanabilirdi kendini.</p>

  <p>İlk tatil gününün sabahı Hans erkenden yataktan fırlamış, mutfakta sabırsızlıkla kahvenin hazır olmasını bekliyordu; oysa yaşlı hizmetçi Anna yeni kalkmıştı. Hans ateşi yakmasına yardım etti kadının, sonra koşup fırından ekmek aldı, taze süt katarak soğuttuğu kahveyi bir solukta içip bitirdi, çantasına bir parça ekmek koyup evden dışarı attı kendini. Demiryolu dolgusunun yukarısında durdu, pantolon cebinden yuvarlak bir teneke kutu çıkarıp harıl harıl çekirge yakalamaya koyuldu. Derken tren geçti önünden ama öyle rüzgâr gibi değil, güzel güzel, acele etmeden, çünkü hayli dik bir rampayı tırmanıyordu; bir sürü açık penceresi vardı trenin ve sadece birkaç yolcusu; havada keyifle salınan duman ve isten uzun bir iz bırakarak geçip gitti. Hans arkasından baktı trenin, çıkardığı beyazımsı dumanın havada döne döne yükseldiğini ve çok geçmeden sabahın taptaze güneşli havasında kaybolup gittiğini gördü. Bütün bunlara en son tanık olduğundan beri ne çok zaman geçmişti! Derin derin nefes aldı, sanki yitip gitmiş o güzel günlerin acısını kat kat fazlasıyla çıkarmak, bir kez daha küçük bir çocuk olup hiçbir şeyi umursamaksızın tasa ve kaygıdan uzak yaşamak istiyordu.</p>

  <p>Yüreği gizli bir haz ve avlanma heyecanıyla çarparak çekirge dolu kutuyla ve yeni olta takımıyla köprüyü geride bıraktı Hans, bahçeler arasından geçip ırmağın en derin bölgesi olan Gaulsgumpen’e doğru ilerledi. Burada bir yer biliyordu, bir söğüdün gövdesine arkasını verip başka her yerden daha rahat, kimse tarafından rahatsız edilmeksizin avlanabilirdi. Kamışa dolanmış misinayı çözüp ucuna küçük bir saçma tanesi tutturdu, tombul bir çekirgeyi gözünün yaşına bakmadan iğneye geçirdi ve oltayı var gücüyle ırmağın ortalarına doğru fırlattı. O çok iyi bildiği eski oyun başladı yeniden: Küçük golyan balıkları kalabalık sürüler halinde seğirtip gelerek yemin çevresinde dolandılar, çekip çekiştirdiler yemi, biraz biraz koparıp aldılar yemden ve çok sürmedi, tümünü yiyip bitirdiler. Hans oltaya ikinci bir çekirge taktı, bunu bir üçüncüsü izledi, sonra bir dördüncüsü, ardından bir beşincisi. Her seferinde çekirgeleri daha dikkatle iğneye geçiriyordu. Sonunda oltanın ipine ikinci bir saçma tanesi daha bağladı. Ansızın doğru dürüst ilk balık görünüp yemi bir yokladı şöyle, biraz asıldı, sonra bıraktı, sonra yeniden asıldı. Ve bu kez yuttu yemi. İyi bir balıkçı, ip ve kamış üzerinden gelerek parmaklarına ulaşan çırpınıştan anlar bunu! Hans ilkin ustaca şöyle bir çırptı oltayı, ardından büyük bir dikkatle çekmeye koyuldu. Oltanın ucundaydı balık, derken su yüzünde göründü; bir kızılkanat. Kızılkanatlar parlak açık sarı ve enli gövdelerinden, üçgen biçimdeki kafalarından ama hepsinden çok karın solungaçlarının gövdeye bitişik kısımlarının güzelliğinden ve pembe renklerinden tanınır hemen. Ağırlığı ne kadardı acaba? Gelgelelim, ağırlığını tahmin etmeye kalmadan, balık can havliyle bir çırpındı şöyle, korkuyla suyun yüzünde döne döne kaçıp kurtuldu. Gümüş renginde bir ışıltı gibi suyun derinliklerine dalıp kaybolmadan üç-dört kez daha suyun yüzünde taklalar attı.</p>

  <p>Av tutkusuyla bütün dikkatini toplayan Hans’ı büyük bir heyecan sardı o anda. Gözlerini bütün dikkatiyle oltanın ince kahverengi ipine, ipin suya dokunduğu yere dikip bir daha ayırmadı oradan. Yanakları kızarmıştı; en aza indirgenmiş devinimlerinde bir çeviklik, bir kendine güven göze çarpıyordu. Az sonra oltaya takılan bir ikinci kızılkanadı, Hans bu kez sudan çekip aldı dışarı. Ardından yavru bir sazan yakaladı, biraz acır gibi oldu sazana, sonra üç tane kayabalığı tuttu. Kayabalıklarına pek sevindi, babası yemeye bayılırdı bunları. Ufacık pullarla bezenmiş yağlı vücutları, komik denecek beyaz sakallı kocaman kafaları vardı; gözleri küçük, gövdelerinin arka kısımları ince ve uzundu. Yeşille kahverengi arasında değişen renkleri, karaya çıkmalarıyla çelik mavisine dönüşüyordu hemen.</p>

  <p>Bu arada güneş yükselmişti, yukarı bentten dökülen suların kar gibi bembeyaz köpüğü ışıl ışıl parıldıyordu; suyun üstünde sıcak hava titreşiyor, Muck Tepesi’nde avuç içi büyüklüğünde göz kamaştıran birkaç bulut görülüyordu. Giderek ısınıyordu hava. Tam yaz ortasındaki bir günün sıcaklığını, ufukla mavi gökyüzü arasındaki kımıldamadan duran, uzun süre seyredilemeyecek kadar göz kamaştırıcı ve ışığa doymuş birkaç sessiz sakin ak bulutçuktan başka hiçbir şey daha iyi dile getiremez. Bu bulutlar olmadan havanın sıcaklık derecesini anlamanın, ne mavi gökyüzüne ne su yüzündeki ışıltıya bakarak böyle bir şeyi kestirmenin yolu yoktur. Öğle vaktinin köpük beyazlığındaki bu birkaç yelkenlisi gökyüzünde belirir belirmez, güneşin yakıp kavuran sıcaklığını hisseder insan, kendine gölge bir yer arar, elini nemli, ıslak alnında gezdirir.</p>

  <p>Hans giderek oltaya dikkatini veremez olmuştu. Yorulmuştu biraz ama zaten öğleye doğru oltaya pek balık vurmazdı. Bu saatlerde akbalıklar, en yaşlıları ve kodamanları da içlerinde olmak üzere suyun yüzüne çıkıp güneşlenirdi. Gölge gibi görünen kalabalık kümeler oluşturur, düşler içinde ırmaktan yukarılara doğru çıkarlar, suyun yüzüne yakın bir yerde kalır, bazen görünür bir neden olmaksızın ansızın ürker, bu saatlerde oltaya pek gelmezlerdi.</p>

  <p>Hans oltanın ipini bir söğüt dalının üzerinden geçirip suya sarkıttı, kendisi de yere oturup ırmağın yeşil sularına dikti gözlerini. Balıklar ağır ağır yukarı çıkıyor, esmer sırtları peş peşe su yüzünde kendini gösteriyordu. Bu suyun diplerinden yukarılara sürüklenen, sakin sakin yüzen, büyülenmiş sessiz kümeler! Suyun sıcak yüzeyinde rahatlarına diyecek yoktu anlaşılan. Hans, botlarını çıkarıp ayaklarını suya daldırdı; suyun üst kısmı epeyce ılıktı. Gözlerini tuttuğu balıklar üzerinde gezdirdi; büyük bir bahçe kovasının içinde yüzüyor, arada hafifçe çırpınıp suda şıpırtılı sesler çıkarıyorlardı. Ne güzel şeylerdi, Tanrım! Kımıldadıkça pulları ve solungaçlarındaki beyaz, kahverengi, yeşil, gümüşsü, altınsı, mavi ve daha başka renkleri ışıl ışıl yanıp sönüyordu.</p>

  <p>Çıt çıkmıyordu ortalıkta. Köprüden geçen arabaların sesi pek işitilmiyor, değirmenin takur tukur gürültüsü de Hans’ın bulunduğu yerden ancak çok az duyulabiliyordu. Yalnızca beyazlar içindeki savaktan dökülen suyun ardı arkası kesilmeyen yumuşacık çağıltısı çevreye sakinlik ve serinlik yayıyor, insanda uyuma isteği uyandırıyordu, öte yandan salların tomruklarında girdaplar oluşturarak akıp giden suyun sesi duyuluyordu.</p>

  <p>Yunanca’ymış, Latince’ymiş, gramermiş, kompozisyonmuş, matematikmiş, ezbermiş, bütün bunlar, telaş ve tedirginlikler içinde geçen uzun bir yılın insana rahat yüzü göstermeyen bütün bu hayhuyu, öğle saatinin insanın uykusunu getiren sıcağına gömülüp kaybolmuştu. Hans’ın biraz başı ağrımaktaydı ama eskisi gibi şiddetli değildi,ağrı, çünkü artık yine ırmak kenarlarında oturabiliyor, bentten dökülen suların köpürüp etrafa saçılışını izliyor, gözlerini kırpıştırıp oltanın ipine bakabiliyor, yanı başındaki kovada ise tuttuğu balıklar yüzüp duruyordu. Doğrusu enfes bir şeydi bu! Arada bir sınavı kazandığı ve sınavda ikinci olduğu aklına geldikçe çıplak ayaklarını suya şap şup daldırıp çıkarıyor, ellerini pantolonunun ceplerine sokup ıslıkla rastgele bir melodi çalmaya başlıyordu. Hani doğru dürüst ıslık çalabildiği söylenemezdi ve bu da Hans’ın öteden beri canını sıkıp durmuş, ıslık çalmayı beceremediği için okuldaki arkadaşları onu yeterince alay konusu yapmıştı. Ancak dişlerinin arasından kısık bir ses çıkararak ıslık çalabiliyordu ama bu da ona yetiyordu yalnızken ve şimdi nasıl olsa çevrede kendisini işitecek kimse yoktu. Arkadaşları o sıralarda okulda coğrafya dersindeydiler, bir tek kendisi dışarıda ve özgürdü. Arkadaşlarını geride bırakıp öne geçmişti, bundan böyle hepsinden üstün durumdaydı. Kendisine az acı çektirmemişlerdi, August’tan başka içlerinden hiçbiriyle dostluk kurmaya yanaşmamıştı, çünkü kavga dövüşlerinden ve oyunlarından pek hoşlanmamıştı. Eh, şimdi avuçlarını yalasınlardı bakalım, salaklar, kaz kafalılar! Onlardan öylesine nefret ediyordu ki, bir an ıslık çalmayı kesip dudak bükmeden duramadı. Ardından oltayı topladı, güldü kendini tutamayarak, çünkü iğnenin ucundaki yemin yerinde yeller esiyordu. Teneke kutudaki çekirgelerden artakalanlarını çıkarıp azat etti; hayvancıklar, sersemlemiş halde isteksiz isteksiz bir-iki sıçrayıp kısacık otların içine daldılar. Bitişik tabakhanedeki işçiler öğle paydosu yapmıştı; Hans’ın da yemek için eve dönmesinin vakti gelmişti.</p>

  <p>Sofrada fazla bir şey konuşulmadı.</p>

  <p>“Bir şey tutabildin mi bari?” diye sordu bir ara babası.</p>

  <p>“Beş tane.”</p>

  <p>“Bak sen! Ama dikkat et, büyüklerini yakalamayasın, sonra yavrular yetişmez, balıkların nesli tükenir ırmakta.”</p>

  <p>Konuşma bu kadarla kalmıştı. Hava o kadar sıcaktı ki! Ne yazık, yemeğin hemen ardından gidip yüzemeyecekti Hans. Nedendi sanki? Sağlığa zararlıymış! Ne zararlıydı, ne bir şey; babası kendisinden daha mı iyi bilecekti; Hans, yasak falan dinlemeyerek kaç kez öğle yemeğinin ardından gidip yüzmüştü ırmakta. Ama şimdilerde bunu hiç yapmıyordu, böyle densizliklere kalkışmayacak kadar büyümüştü. Tanrım, sınavda da “siz” demişlerdi kendisine.</p>

  <p>Bahçeye çıkıp bir saat kadar alaçamın altına uzanmak da fena sayılmazdı hani. Çamın altı yeterince gölgeydi; yanına bir kitap alıp okuyabilir, olmazsa havada uçuşan kelebekleri seyredebilirdi. Saat ikiye kadar bahçedeki çamın altında uzanıp yattı, az kalsın uyuyakalıyordu. Eh, yüzmenin sırasıydı şimdi! Irmak kenarındaki çayırda birkaç küçük oğlan vardı yalnızca, büyükler henüz okuldaydı ve Hans doğrusu bunu asla çok görmüyordu onlara. Hiç acele etmeden soyunup suya girdi. Dışarının sıcağıyla suyun serinliğinin sırayla tadını çıkardı bir güzel; bazen biraz yüzüyor, sonra dalıp çıkıyor, şapur şupur oynuyor sularla, bazen kıyıdaki çayıra yüzükoyun uzanıyor, sıcaktan hemen kuruyan cildi üzerinde güneşin yakıp kavuran sıcaklığını hissediyordu. Küçük oğlanlar, sessiz sedasız ve saygıyla çevresinde dolanıyorlardı. Nasıl dolanmasınlardı ki, ünlü bir kişi olup çıkmıştı Hans! Dış görünüşü de öteki oğlanlardan o kadar farklıydı ki! Maddilikten soyutlanmış bir yüz ve üstünlük ifadesi okunan gözleriyle soylu başı, incecik esmer boynunun üzerinde özgür ve zarif bir biçimde yükseliyordu. Öte yandan pek çelimsizdi, kolları ve bacakları ince ve narindi, göğsündeki ve sırtındaki kaburgalar sayılabiliyordu, bacaklarında kas diye bir şey hemen hiç yoktu.</p>

  <p>Neredeyse bütün öğle sonrasını güneşle su arasında mekik dokuyarak geçirdi. Saat dördü geçiyordu ki, sınıf arkadaşlarından pek çoğu ilerden aceleyle, bağırıp çağırarak koşa koşa yaklaştı.</p>

  <p>“Vay Hans! Artık neşen yerinde bakıyorum.”</p>

  <p>Hans, keyifli keyifli uzanıp gerindi. “Biraz öyle, evet.”</p>

  <p>“Manastırdaki okula yolculuk ne zaman?”</p>

  <p>“Eylülde daha. Şimdi okul tatil.”</p>

  <p>Arkadaşlarını kıskandırmaktan hoşlanıyordu Hans. Onların alaylı sözleri umurunda bile değildi. Derken içlerinden biri aşağıdaki dizeleri okudu:</p>

  <blockquote>
    <p>Ah, Schulze Elisabeth gibi</p>

    <p>Kim istemezdi yaşamak</p>

    <p>Gün boyu yatakta</p>

    <p>Yat uzan keyfine bak!</p>
  </blockquote>

  <p>Hans yalnızca güldü bu dizelere. O arada arkadaşları soyunmuştu. Biri hemen atladı suya, ötekiler önce suyun soğukluğuna yavaş yavaş kendilerini alıştırmak istedi, bazıları da suya girmeden biraz uzanıp yattı otlara.İçlerinde güzel dalış yapan birinden övgülerini esirgemediler; arkadan itilip suya yuvarlanan korkak birinin imdat diye bağırdığı duyuldu; birbirlerini kovaladılar, koştular, yüzdüler, kıyıda güneş banyosu yapanların üzerine su sıçrattılar. Su şapırtılarından, bağrışmalardan geçilmiyordu. Irmağı baştan aşağı ışıl ışıl parıldayan ıslak vücutlar doldurmuştu.</p>

  <p>Bir saat kadar sonra kalkıp yola düştü Hans. Balıkların yine oltadaki yeme saldıracağı sıcak akşam saatleriydi. Yemek vaktine kadar köprüde avlandıysa da hemen hiçbir şey tutamadı. Balıklar yemin peşinde dolanıyor, bir solukta yemi yiyip yutuyor ama içlerinde oltaya yakalanan olmuyordu. Hans oltanın iğnesine kiraz geçiriyordu ama besbelli fazla iriydi kirazlar ve fazla yumuşak. Karar verdi sonunda, yemeğin ardından bir kez daha şansını deneyecekti.</p>

  <p>Yemekte bir sürü tanıdığın kendisini kutlamaya geldiğini öğrendi. O gün çıkan haftalık gazeteyi gösterdi babası, gazetede “resmi haberler” başlığı altındaki sütunda şu haber yer almıştı:</p>

  <p>“Yatılı okul sınavına kasabamız bu yıl yalnızca Hans Giebenrath adında bir aday yollamıştır. Adayımızın sınavı ikinci olarak başardığını az önce kıvançla öğrenmiş bulunuyoruz.”</p>

  <p>Hans gazeteyi katlayıp cebine soktu, ağzını açıp bir şey söylemedi ama yüreği duyduğu gurur ve kıvançtan yerinden fırlayacak gibiydi. Yemekten sonra kalkıp yine balık tutmaya gitti. Bu kez birkaç peynir kırıntısı aldı yanına; balıklar severdi bu yemi; ayrıca alacakaranlıkta peyniri görebilmeleri daha kolaydı.</p>

  <p>Hans kamışlı olta takımını evde bırakmış, basit bir el oltasıyla yola düşmüştü. Hepsinden çok hoşuna gidiyordu böyle bir oltayla avlanmak, kamışsız, mantarsız misinayı elinde tutmak; bütün olta misinayla iğneden oluşuyordu. Biraz daha zahmetliydi böyle avlanmak ama daha zevkliydi. İnsan yemdeki en ufak kıpırtıyı denetleyebiliyor, balıkların yemi yoklayışını, dişlemelerini hissedebiliyor, misinanın titreşimlerini sanki gözüyle görüyormuş gibi balıkları izleyebiliyordu. Kuşkusuz, bu şekilde avlanmayı öğrenmek gerekiyordu ilkin, becerikli parmaklara sahip olmak, bir casus gibi her an uyanık kalmak gerekiyordu.</p>

  <p>Irmağın içinde akıp gittiği, kıvrıla kıvrıla ilerleyen dar ve derin vadiye alacakaranlık erken çökmüştü bu akşam. Köprü altından su karanlığa gömülmüş, sessizce akıyordu, aşağı değirmende ışıklar çoktan yakılmıştı. Köprü ve sokaklardan şarkı ve türküler, konuşma sesleri yükseliyordu; hava basıktı biraz, sudan her an koyu renkli bir balık fırlayıveriyordu havaya. Böyle akşamlar balıkları bir tuhaf telaş alır, zikzaklar çizerek hızla kayıp giderler suda, birdenbire yemin üzerine bilinçsizce atlarlar. Son peynir kırıntısı da tükendiğinde, Hans dört tane sazan çekmişti sudan; bunları alıp yarın rahibe götürecekti.</p>

  <p>Nehirden aşağıya sıcak bir rüzgâr esiyordu. Karanlık iyice çökmüştü ama gökyüzü henüz aydınlıktı. Yavaş yavaş karanlığa gömülen kasabadan yalnızca kilisenin kulesiyle şatonun çatısı keskin ve siyah hatlarla aydınlık gökyüzüne doğru yükselmekteydi. Çok uzaklarda bir yerde fırtına çıkmıştı besbelli, zaman zaman hayli ötelerden hafif bir gök gürültüsü işitiliyordu.</p>

  <p>Saat onda yattı Hans, başıyla kol ve bacaklarını hanidir yaşamadığı pek tatlı bir yorgunluk sarmıştı, uyku gözünden akıyordu. Özgürlük içinde geçirilecek bir sürü güzel yaz günü tüm ayartıcılığıyla kendisini bekliyor, gönlünü şenlendiriyordu; gezip tozmalar, yüzmeler, balık tutmalar ve düşlere dalmalarla geçirilecek günlerdi hepsi. Ne var ki, sınavda birinci olamayışı içini bir kurt gibi kemirip durmaktaydı.</p>

  <p>Sabahleyin erkenden Hans balıkları vermek üzere rahip efendinin evine doğru yola koyuldu. Rahip efendi, çalışma odasından çıkıp geldi.</p>

  <p>“Vay vay, kimi görüyorum, Hans Giebenrath! Günaydın Hans! Kutlarım seni, yürekten kutlarım. Nedir o elindeki bakayım?”</p>

  <p>“Birkaç tane balık sadece. Dün yakalamıştım da.”</p>

  <p>“Bak sen! Çok teşekkür ederim. Ama orda durma öyle, hadi içeri gel!”</p>

  <p>Hans, hiç yabancısı olmadığı çalışma odasından içeri girdi. Doğrusu bir rahibin çalışma odasına benzemiyordu hiç. Ne saksılar içinde açan çiçeklerin kokusu geliyordu insanın burnuna, ne de tütün kokusu. Kitaplıkta bir sürü kitap vardı ama neredeyse sırt kısımları yeni, tertemiz cilalanıp yaldızlanmış kitaplardı bunlar, normal olarak rahiplerin kitaplıklarında yer alan rengi atmış, eğilip yamulmuş, baştan aşağı lekelerle, kurt yenikleriyle kaplı ciltler yoktu aralarında. Ayrıca, daha dikkatlice bakıldığında, düzenli bir biçimde yerleştirilmiş bu kitapların adlarından bile, içlerinde yeni bir ruhun, soyu tükenen eski kuşak saygıdeğer rahiplerinkinden ayrı bir ruhun var olduğu seziliyordu. Bir rahip kitaplığında genellikle yer alan saygıdeğer seçkin kitaplar, Bengel’in, Ötinger’in, Steinhofer’in eserleri, ayrıca Mörike’nin <i>Tunnhahn’da</i> öve öve bitiremediği ilahi yazarlarının yapıtları burada yoktu ya da sayısız modern yapıt arasında kaybolup gitmişlerdi.</p>

  <p>Sözün kısası, dergi koleksiyonları, yüksek kürsüsü ve üstü kâğıt dolu kocaman masasıyla bir bilginin çalışma odasına benzeyen odada vakur bir hava esiyor, içinde çok çalışılan bir oda olduğu izlenimini uyandırıyordu insanda. Ve gerçekten çok çalışmaktaydı ama vaazlardan, din derslerinden ve İncil okuma saatlerinden çok, dergi ve gazeteler için kaleme alınacak incelemelere, makalelere ve bizzat yazılması tasarlanan kitaplar için ön araştırmalara yönelikti çalışmalar. Düşsü bir mistisizme ve sezgilere gömülü hayallere dalmalara kapıları kapalıydı odanın; bilim uçurumları üzerinden halkın susuzluk çeken ruhuna sevgi ve acımayla el uzatan o bilimsellikten uzak gönül ilahiyatı da yine bu odadan kapı dışarı edilmişti. Onların yerini İncil eleştirisine yönelik titiz araştırma ve incelemeler almıştı İsa’nın “tarihsel kişiliği” nin ele geçirilmesi amaçlanıyordu.</p>

  <p>Çünkü teolojide de öbür bilim dallarından değişik değildir durum. Bir teoloji vardır, sanattır; bir teoloji vardır, bilimdir, en azından bilim olmaya çaba gösterir. Eskiden böyleydi, şimdi de böyle. Ve her zaman teolojiye bilimsel açıdan yaklaşanlar yeninin sevdasıyla eskiye boş vermiş, sanat gözüyle bakanlar ise, içine düştükleri kimi yanılgıları fazla umursamayarak pek çok kişi için bir teselli ve kıvanç kaynağı olmuşlardır. Eleştiri ile yaratı, bilimle sanat arasında öteden beri sürüp gelen bir savaştır bu, birbirine denk sayılmayacak güçlerin savaşı; öyle bir savaş ki, bilim hep zaferle çıkar savaştan ama bunun kimseye yararı dokunmaz; oysa sanat dönüp dolaşıp inanç, sevgi, teselli, güzellik ve edebiyat sezgisinin tohumlarını saçar çevreye ve her zaman için de karşısında verimli topraklar bulur. Çünkü yaşam ölümden daha güçlüdür, inanç ise kuşkudan daha kudretli.</p>

  <p>Hans, yüksek kürsüyle pencere arasındaki deri koltukta ilk kez oturuyordu. Rahip efendi, alabildiğine nazik ve güler yüzlüydü. Tıpkı bir arkadaş gibi manastırdaki okuldan, okuldaki eğitimden ve yaşam biçiminden söz ediyordu.</p>

  <p>Konuşmasının sonunda, “Orada karşılaşacağın en önemli yenilik, Yunanca İncil konusundaki çalışmalar olacak,” dedi. “Ayrı bir dünyanın kapıları açılacak önünde, çalışmalardan, haz ve kıvançlardan yana zengin bir dünyanın kapıları. İlkin Yunanca’da zorlanacaksın biraz, çünkü Attika Yarımadası’nın Yunanca’sı değil artık bu, yeni bir ruhun yarattığı yeni bir dildir.”</p>

  <p>Hans büyük bir dikkatle anlatılanları dinliyor, kendini gerçek bilime yaklaşmış hissedip gururlanıyordu.</p>

  <p>“Okulda hocaların öncülüğünde kapısından içeri adımını atmak, kuşkusuz büyüselliğinden birazını alıp götürür bu dünyanın. Ayrıca, okulda ilkin İbranice’ye fazlasıyla vakit ayırman gerekebilir. Hani istersen bu tatilde başlangıç olarak ufak bir çalışma yapabiliriz seninle, keyfin bilir artık. Okula gittiğinde başka konulara harcayacak daha çok zaman ve güç bulursun, bu da sevindirici bir şey olur senin için. Örneğin, Luka İncili’nden birkaç bölümü birlikte okuyabilirdik, bu arada İbranice’yi hemen hiç güçlük çekmeden öğrenirdin. Sana ödünç bir sözlük de verebilirim. Diyelim günde bir, bilemedin iki saat çalıştık mı tamamdır. Bu işe şu sıra daha çok vakit ayırman doğru değil elbette, çünkü her şeyden önce tatil yapıp dinleneceksin, hak ettin bunu. Tabii benimki yalnızca bir öneri, senin içindeki o güzelim tatil duygusunu mahvetmek istemem kuşkusuz.”</p>

  <p>Hans kabul etti öneriyi. Luka İncili üzerinde rahip efendiden alacağı ders, özgürlüğünün o şen şakrak mavi gökyüzünün kapkara bir bulutla kaplanması demekti; ama utanmış, öneriyi geri çevirememişti. Tatil yaparken yeni bir dil öğrenmek, kuşkusuz çalışmaktan çok bir eğlenceydi kendisi için. Gideceği okulda öğrenmesi gereken pek çok yeni konuyu, özellikle İbranice’yi düşündükçe içten içe bir korku duyuyordu.</p>

  <p>Rahip efendiden ayrıldığında durumdan pek de memnun kaldığı söylenemezdi Hans’ın; iki yanı karaçamlarla çevrilmiş yolu tırmanıp ormandan içeri daldı. İlk anda duyduğu o küçük hoşnutsuzluk kaybolup gitti derken; üzerinde düşündükçe rahibin önerisi daha akla yakın görünmeye başladı; çünkü iyi biliyordu ki, manastırdaki okulda arkadaşlarını geride bırakıp öne geçmek istiyorsa, daha büyük bir hırsla, yılmadan daha çok çalışmak zorundaydı. Arkadaşlarından öne geçmeyi de kesinlikle istiyordu. Nedendi acaba? Bunu kendisi de bilmiyordu. Üç yıldan beri dikkatler üzerine çevrilmiş, okuldaki öğretmenler, rahip efendi, babası ve özellikle okulun müdürü kendisini teşvik edip gayretlendirmiş, ona ders çalışmaktan nefes aldırmamışlardı.Uzun süre okul yaşamında bütün sınıflarda birinciliği tartışmasız elinde tutmuştu. Ve zamanla öyle olmuştu ki, herkesten üstün olmayı gurur sorunu yapmış, çevresinde kendisine rakip birini görmeye katlanamaz duruma gelmişti. O aptalca sınav korkusundan da kurtulmuştu artık.</p>

  <p>Kuşkusuz, tatiller yine de her şeyden daha güzeldi. Sabahın bu saatinde nasıl da alışılmamış bir güzelliğe bürünmüştü orman! Ormanda kendisinden başka gezip dolaşmaya çıkan kimse yoktu. Sütunlar halinde art arda dizilmiş alaçamlar, sanki uçsuz bucaksız bir salon üzerinde maviye çalan yeşil renkli bir kubbe oluşturmaktaydı. Görünürde pek çalılık yoktu, yer yer sık bir ahududu çalılığına rastlanıyordu, o kadar. Buna karşılık hayli geniş bir alan içinde yerler yumuşak yosunla kaplıydı, bodur yabanmersinleri ve süpürgeotları yosunlu toprağı bir kürk gibi yumuşacık örtmüştü. Gece düşen çiy şimdiden kalkmıştı; mum gibi dimdik yükselen ağaç gövdeleri arasında ormandaki sabahın bunaltıcılığı salınıp duruyor, güneşin sıcaklığından buharlaşan çiyler, yosun ve reçine kokusu, çamların iğne yaprakları ve mantar karışımından oluşan bunaltıcı hava yaltaklanıp yüze gülerek tüm duyulardan içerilere sokuluyor, insanda hafif bir sersemliğe yol açıyordu. Hans kendini yosunların üstüne attı, sık çalılardan yabanmersinleri koparıp yedi, sağda solda bir ağaç gövdesini gagalayan bir ağaçkakanın sesi geldi kulağına, kıskanç bir guguk kuşunun ötüşüne kulak verdi. Çamların neredeyse simsiyah görünen karanlık dorukları arasında pırıl pırıl, koyu mavi bir gökyüzü parıldıyordu; daha uzaklarda binlerce ama binlerce ağaç gövdesi bir araya gelip adeta kahverengi bir duvar örmüş, yosunların üstüne güneşin yansımaları sıcacık parıltılı lekeler halinde yayılmıştı. Aslında Hans en azından Lützel Şatosu’na ya da Krokus Çayırı’na kadar uzun bir gezinti yapmayı düşünmüştü. Oysa şimdi yosunlar üstünde uzanmış yatıyor, yabanmersinleri yiyor, şaşkın gözlerle tembel tembel gökyüzüne bakıp duruyordu. Bu kadar yorgun düşmesine kendisi de hayret etmişti. Eskiden üç-dört saat yürür de, bana mısın demezdi. Birden toparlanıp kalktı; yürüyecek, azımsanmayacak uzunlukta bir yolu geride bırakacaktı. Ve o ilk hızla birkaç yüz metre kadar gitti. Derken nasıl olduğunu kendisi de fark etmeden tekrar yosunların üzerine uzandı, dinlenmeye koyuldu. Öylece yatıp kaldı, kırpıştırıp durduğu gözlerini ağaçların gövdeleriyle dorukları arasında ve yeşil zemin üzerinde gezdirdi. Bu hava nasıl da yoruyordu insanı!</p>

  <p>Öğleye doğru başında yine ağrıyla eve geldi. Gözleri de acıyordu, orman içindeki patikada yürürken güneş gözlerini fena halde kamaştırmıştı. Neredeyse bütün bir öğleden sonra suratını asıp evde oturdu, ardından gidip yüzdü ırmakta, yine biraz canlanıp kendine geldi. Artık kalkıp rahip efendiye gitmesinin zamanıydı.</p>

  <p>Yolda atölyenin önünden geçerken ayakkabıcı Flaig Usta’yı gördü, pencerenin önünde üç ayaklı bir taburede oturuyordu; Flaig Usta içeri çağırdı kendisini.</p>

  <p>“Nereye böyle evlat? Yüzünü göremez olduk artık.”</p>

  <p>“Rahip efendiye gitmem gerekiyor şimdi.”</p>

  <p>“Hâlâ mı? Sınav bitti ya.”</p>

  <p>“Sınav bitti ama bir başka şey var sırada: İncil. Demek istediğim, İncil Yunanca yazılmış ama benim okulda öğrendiğimden değişik bir Yunanca. Şimdi işte bu Yunanca’yı öğreneceğim.”</p>

  <p>Flaig Usta kasketini ensesine yıktı, kuruntuların damgasını taşıyan geniş alnını buruşturdu, kalın kırışıklar oluştu alnında. Derin bir göğüs geçirdikten sonra, “Hans,” dedi alçak sesle, “bak sana bir şey söyleyeyim. Şimdiye kadar sustum, sesimi çıkarmadım, sınava girecektin çünkü ama artık seni uyarmak zorundayım. Diyeceğim şu ki, rahip efendi dinsizin imansızın biridir. Kutsal Kitap’ta yazılanların yanlış ve düzmece şeyler olduğunu sana anlatacak, gözünü boyayıp seni buna inandırmaya çalışacaktır. Onunla oturup İncil’i okudun mu, sen de inancını yitirirsin sonra, hem de nasıl!”</p>

  <p>“İyi ama Flaig Usta, yalnızca Yunanca üzerinde çalışacağız rahip efendiyle. Bunu da manastır okulunda zaten bize öğretecekler.”</p>

  <p>“Demek öyle. Ama bunu dini bütün ve güvenilir hocalardan öğrenmen başka, aziz Tanrı’ya inancını yitirmiş birinden öğrenmen başka.”</p>

  <p>“Öyle ama rahip efendinin Tanrı’ya gerçekten inanmadığı kesinlikle belli mi bakalım?”</p>

  <p>“Belli Hans, ne yazık ki belli!”</p>

  <p>“İyi ama ben ne yapabilirim ki? Bir kez söz verdim kendisine, gelirim dedim.”</p>

  <p>“Söz verdinse gideceksin elbet. Ama baktın ki, İncil hakkında ileri geri konuşuyor, İncil insan eseridir, içindekilerin hepsi düzmecedir, “kutsal ruh” tarafından ilham edilmemiştir gibi şeyler söylüyor, o zaman doğru bana gelirsin, seninle bunu konuşuruz. Tamam mı?”</p>

  <p>“Tamam, Flaig Usta. Ama ben durumun bu kadar kötü olacağını sanmıyorum.”</p>

  <p>“Göreceğiz bakalım. Söylediklerimi unutma!”</p>

  <p>Rahip efendi henüz eve dönmemişti; Hans çalışma odasında bekledi. Kitapların sırtlarındaki altın yaldızla yazılmış isimleri gözden geçirirken Flaig Usta’nın sözleri geldi aklına; bu sözler onu düşündürüyordu. Gerek rahip efendi gerek yeni moda din görevlileri hakkında söylenen bu türden sözler sık sık kulağına gelmişti. Ne var ki, şimdi ilk kez kendisinin de bu işe karışmış olduğunu hissediyor, merak ve heyecan duyuyordu. Flaig Usta gibi o kadar önemsenecek ve korkulacak bir şey görmüyordu; aksine, bu sayede eskiye ait önemli pek çok gize ulaşacağını sezer gibiydi. Okul yaşamının ilk yıllarında Tanrı’nın her yerde hazır ve nazır oluşu, insan öldükten sonra ruhunun gittiği yer, Şeytan ve Cehennem gibi konular zaman zaman Hans’ı olmadık düşüncelere yöneltmişti; ama yoğun bir çalışmayla geçen son yıllarda bütün bu sorular ruhunda uykuya yatmış, tüm kurallara ve ilkelere uygun bir Hıristiyanlık inancı ancak Flaig Usta’yla söyleşilerinde zaman zaman biraz gözlerini açıp kişisel yaşamının bir parçasına dönüşebilmişti. Flaig Usta’yı rahip efendiyle karşılaştırınca gülmeden edemedi Hans. Flaig Usta’nın kahırlar, çilelerle geçirilmiş pek çok yılda edindiği o buruk inanç gücüne çocuk kafasıyla bir türlü akıl erdiremiyordu. Ayrıca, Flaig Usta akıllı olmaya akıllı ama sığ ve tek yanlı bir insandı, piyetist tutumundan dolayı pek çok kişi gülüp geçiyordu kendisine. Piyetistlerin toplantılarında katı bir yargıç ve kutsal kitabın yaman bir yorumlayıcısı kimliğiyle öne çıkıyor, ayrıca çevredeki köyleri dolaşıp halkı aydınlatan, onlara doğru yolu gösteren konuşmalar yapıyordu. Ama bunun dışında küçük bir esnaftı alt tarafı ve esnaftan bütün kişiler gibi dar görüşlüydü. Oysa rahip efendi güzel konuşan görgülü bir adam, bir vaiz olmakla kalmayıp işini ciddiye alan çalışkan bir bilgindi. Hans, başını kaldırmış, saygıyla kitap sırtlarını inceliyordu. Çok geçmeden rahip efendi çıkıp geldi, redingotunu soyunup siyah renkte ince bir hırka geçirdi sırtına; öğrencisinin eline Luka İncili’nin Yunanca bir baskısını tutuşturup belli bir yeri göstererek okumasını söyledi. Latince derslerdekinden çok farklıydı durum. Yalnızca bir-iki cümle okuyorlar, okunan cümleler kılı kırk yarar bir titizlikle sözcük sözcük Almanca’ya çevriliyordu; sonra da sade ve yalın örneklerden yola çıkan rahip efendi güzel ve etkili konuşmasıyla bu dilin ruhunu ve özünü ustalıklı şekilde saptayıp ortaya koyuyor, İncil’in ne zaman ve ne şekilde doğduğuna ilişkin açıklamalarda bulunuyordu; tek bir ders bile, okuyup öğrenme konusunda Hans’ı yepyeni bir kavrayış gücüne kavuşturmuştu. Dizelerde ve sözcüklerde ne gibi bilinmezliklerin ve ödevlerin saklı yattığı, nasıl eski zamanlardan bu yana binlerce bilgin, düşünür ve araştırmacının bu sorunları çözmeye uğraştığı konusunda uzaktan da olsa bir fikir edinmişti. Hani ona öyle geliyordu ki, gerçeği araştıranların arasına bu ders sayesinde kendisi de katılmıştı.</p>

  <p>Rahip efendi, dersten sonra Hans’ın eline ödünç olarak bir sözlükle bir gramer kitabı tutuşturdu. Hans evde de boş durmadı, bütün akşamı çalışmakla geçirdi. Gerçeğe götüren yolun çalışıp öğrenmelerin sarp kayalıklarından geçtiğini artık seziyordu ve bu yolu aşmaya, her türlü engeli yenmeye istekli ve hazırdı. Flaig Usta şimdilik unutulmuştu.</p>

  <p>Bu yeni tutum ve davranış birkaç gün Hans’a göz açtırmadı. Her akşam rahip efendiye gidiyor, gerçek bilgi sahibi olmak her geçen gün gözüne daha güzel, daha çetin, uğrunda çaba harcamaya daha çok değer bir uğraş gibi görünüyordu. Sabahları erken saatlerde balık tutmaya gidip öğleden sonralarını yüzmekle geçiriyor, kalan zamanlarda evden pek dışarı çıkmıyordu. Sınav korkusu ve sınavı kazanmanın zafer sarhoşluğuyla silinip giden hırs içinde yeniden şahlanmış, kendisine bir türlü rahat vermiyordu. Öte yandan, son aylarda başında sık sık hissettiği o tuhaf duygu da yine su yüzüne çıkmıştı; ağrı denemezdi bu duyguya, hızlanmış nabız atışlarının ve alabildiğine telaşlı güçlerin heyecanlı sevinçler içinde sürüklenip gidişi, tezcanlı ve sabırsız bir ilerleme tutkusuydu. Kuşkusuz her seferinde bu duygu bir baş ağrısına bırakıyordu yerini; içindeki o ince ve narin ateş varlığını sürdürdükçe okuyup öğrenme yolunda dev adımlarla ilerliyor, Ksenophon’un normalde her biri için en az on beş dakika zaman ayrılması gereken hayli çetin cümlelerini su gibi okuyup anlıyor, sözlüğe hemen hiç başvurmaksızın bütün o içinden zor çıkılır sayfalarda anlatılmak istenenleri bir zihin açıklığıyla sevinçten uçarak bir solukta kavrayıp çıkıyordu. Bu hummalı çalışma temposuyla bilgi susuzluğuna bir özgüven duygusu da gelip katılmaktaydı; sanki okul, öğretmenler ve öğrenim yılları çoktan gerilerde kalmış, artık bilimin ve becerinin doruklarına doğru kendine özgü bir yolda ilerlemeye başlamıştı.</p>

  <p>İşte yine böyle bir ruh hali yaşıyordu Hans; şöyle derin bir uyku uyuyamıyor, uykusu ikide bir kesiliyor, tuhaf denecek kadar net, acayip düşler görüyordu. Geceleyin, başında hafif bir ağrı, gözlerini açıp da bir daha uyuyamadı mı, ilerleme konusunda bir sabırsızlıktır üzerine çullanıyor, arkadaşlarından ne kadar öne geçtiğini, okulda öğretmenlerin ve müdürün kendisini nasıl saygıyla, hatta hayranlıkla izlediğini düşününce, bir üstünlük duygusuna kapılıp gururlanmaktan kendini alamıyordu.</p>

  <p>Hans’ın içinde kendisinin uyandırdığı bu güzel hırsı yönlendirmek, Hans’ın giderek serpilip büyüdüğünü görmek, müdür bey için derin bir haz kaynağıydı. Kim diyormuş öğretmenlerde kalp yok? Kim öğretmenlerin kılı kırk yaran, fosilleşmiş, ruhsuz kimseler olduklarını söylüyormuş? Yalan, yalan! Bir çocukta hayli zaman çalışıp da ortaya çıkarılamamış yeteneğin bir an gelip ansızın uç verdiğini, çocuğun tahtadan kılıçlarını, sapanını, okla yayını ve bütün oyuncaklarını nasıl bir yana bırakarak bilip öğrenme yolunda ilerlemek için çaba harcadığını, yoğun çalışmalarla henüz yontulup işlenmemiş tombul ve al yanaklı bir oğlanın, nasıl narin, vakur, neredeyse dünya nimetlerine sırt çevirmiş birine dönüştüğünü, yüzünün nasıl daha yaşlı ve maddilikten uzak bir görünüm kazandığını, bakışlarına nasıl daha bir derin, amacından daha emin bir ifadenin gelip yerleştiğini ve kanı giderek çekilen ellerine zamanla nasıl bir durgunluğun çöktüğünü gören bir öğretmen sevincinden deliye döner, gururundan içi içine sığmaz. O körpe yaratıkların doğasındaki hoyrat gücü ve tutkuları dizginleyerek söküp atmak, bunların yerine devletçe saptanmış sıradan ideallerin fidelerini dikmek bir öğretmenin hem görevi hem devletçe kendisine buyur edilip verilmiş mesleğinin yükümlülüğüdür. Şu anda halinden memnun ve çalışkan kaç memur ve vatandaş okul denen kurumların bu yoldaki çabaları olmasaydı kararsızlık içinde bocalar, bir fırtına gibi oradan oraya esip durur, hayallerle uğraşan biri olup çıkardı kimbilir?</p>

  <p>İçlerinde bir şey vardır gençlerin, vahşi ve kural tanımayan, uygarlığa ters düşen bir şey, ilkin bunun sökülüp atılması gerekir; tehlikeli bir alev vardır, ilkin bunun bastırılması, ayaklar altında çiğnenerek söndürülmesi gerekir. Doğanın yarattığı haliyle insan sağı solu belli olmayan, içyüzü kavranamayan netameli bir varlıktır. Bilinmedik dağlardan, bayırlardan kopup gelen bir seldir adeta, balta girmemiş bir ormandır, ne bir yol geçer içinden, ne bir düzene sahiptir. Nasıl balta girmemiş bir ormanın ağaçtan yana biraz hafifletilmesi, bir temizlik işleminden geçirilerek belli sınırlar içinde tutulması gerekiyorsa, okulun da doğal insanı ilkin parçalayıp dağıtması, dize getirmesi ve zor kullanarak onu belli sınırlar içine hapsetmesi gerekir. Okulun görevi, üst makamlarca benimsenmiş ilkelere uygun olarak insanı toplumun yararlı bir üyesi yapmak ve onda kimi özelliklerin ortaya çıkmasını sağlamaktır; öyle özellikler ki, ilerde geliştirilip mükemmelleştirilmeli okulda titizlikle sürdürülmüş kışla eğitimini tamamlayıp bütünlesin, tepesinde bir taç gibi oturup süslesin onu.</p>

  <p>Herr Joseph Giebenrath’ın oğlu Hans ne de güzel bir gelişme göstermişti: Avarelikleri ve oyunları kendiliğinden bir yana bırakmıştı adeta; ders sırasındaki o sersemce gülmeleri çoktan geçmişe karışmış, bahçede oyalanma, tavşan besleme ve o zevksiz balık tutma alışkanlıklarından da kolayca vazgeçirilmişti.</p>

  <p>Bir akşam müdür bey bizzat Hansların evine uğradı. Bu ziyaret dolayısıyla koltukları kabaran baba Giebenrath’ı nazikçe savıp Hans’ın odasına çıktı, onu Luka İncili üzerinde çalışırken buldu, alabildiğine güler yüzle selamladı kendisini.</p>

  <p>“İşte bu güzel, Hans! Bakıyorum yeniden kolları sıvamışsın! İyi ama neden hiç görünmüyorsun artık? Her gün çıkıp gelirsin diye bekliyorum seni.”</p>

  <p>“Gelecektim ama,” dedi Hans özür dileyerek, “gelirken yanımda hiç değilse güzel bir balık olsun istedim.”&nbsp;</p>

  <p>“Balık mı? Ne balığı?”</p>

  <p>“Şey, bir sazan ya da onun gibi bir şey.”</p>

  <p>“Şimdi anladım. Yani sen şimdi balık tutmaya mı gidiyorsun yine?”</p>

  <p>“Gidiyorum ama öyle fazla değil. Babam izin verdi.”&nbsp;</p>

  <p>“Hımm. Balık tutmaktan çok mu hoşlanıyorsun?”</p>

  <p>“ Evet.”</p>

  <p>“Güzel, pek güzel! Eh, bu tatili alnının teriyle hak ettin tabii. Onun için tatil yaparken bir yandan da biraz çalışıp bir şeyler öğrenmeyi pek düşünmezsin sanırım.”&nbsp;</p>

  <p>“Niçin düşünmeyeyim, düşünürüm tabii, müdür bey.”</p>

  <p>“Ama sen kendin istemezsen, böyle bir şeyi sana zorla kabul ettirmek aklımın ucundan geçmez doğrusu.”</p>

  <p>“Ben kesinlikle istiyorum.”</p>

  <p>Müdür bey derin derin bir-iki nefes alıp verdi, sonra seyrek sakalını sıvazlayıp oradaki bir sandalyeye çöktü.</p>

  <p>“Bak Hans!” dedi. “Durum şu: Eskiden beri denenmiştir, çok iyi geçen bir sınavı ansızın bir başarısızlık izler genellikle. Manastır okulunda bir sürü yeni ders çıkacak karşına. Okula da her zaman tatilde bu derslere önceden hazırlanmış yığınla öğrenci gelir, çoğunlukla da sınavı çok iyi dereceyle verememiş kimselerdir bunlar. Bir de bakarsın, tatilde zafer sarhoşluğuyla yan gelip yatmış pek başarılı öğrencilerden öne geçerler.”</p>

  <p>Müdür bey, konuşmasının burasında yeniden göğüs geçirdi.</p>

  <p>“Bizim okulda sınıf birinciliğini sürekli elinde tutmak işten değildi senin için. Ama manastır okulunda çevrende başka arkadaşlar göreceksin, hepsi de yetenekli ya da pek çalışkandır, öyle kolay kolay kendilerinden öne geçmene izin vermeyeceklerdir. Anlıyor musun demek istediğimi?”</p>

  <p>“Elbette müdür bey.”</p>

  <p>“Madem öyle, bir öneride bulunayım sana: Bu tatilde manastırdaki okulun derslerine biraz hazırlan. Tabii aşırıya kaçmadan. Şu sıra bir güzel dinlenip yorgunluk çıkarmak hakkın, hatta görevin kuşkusuz. Bana sorarsan, ‘ en iyisi günde şöyle bir ya da iki saatini bu işe ayırman. Yoksa insan kolayca formdan düşebilir ve bir daha eski formunu kazanması haftalar alır. Ne diyorsun bakayım?”</p>

  <p>“Ben dünden hazırım, müdür bey, siz lütfen… “</p>

  <p>“Güzel! İbranice’nin yanı sıra okulda öncelikle Homeros yeni bir dünyanın kapısını aralayacak sana. Biz şimdiden sağlam bir temel edinirsek, onu bir kat daha zevkle, bir kat daha iyi anlayarak okursun. Homeros’un dili, yani eski İyon şivesi, ayrıca Homeros şiirindeki söz ve ses uyumu tamamen kendine özgü, tamamen ayrı bir şeydir. Homeros’un şiirlerinin gerçekten tadına varabilmek çaba ister insandan, titizlik ister.”</p>

  <p>Tabii Hans bu yeni dünyanın kapısından içeri adımını atmaya dünden hazırdı, bu konuda elinden geleni yapacağına söz verdi.</p>

  <p>Ne var ki, konuşmanın nereye varacağı birazdan belli olacaktı; müdür bey, hafifçe öksürerek konuşmasını sürdürdü:</p>

  <p>“Ne yalan söyleyeyim, matematiğe de birkaç saat zaman ayırırsan çok sevinirim. Hani matematikte kötü bir öğrenci sayılmazsın ama bu derste şimdiye kadar pek başarılı olduğun söylenemez. Manastır okulunda cebir ve geometri okuyacaksın; biraz ders alıp önceden hazırlanman sanırım yerinde olur.”</p>

  <p>“Elbette, müdür bey.”</p>

  <p>“Ben sana her zaman yardıma hazırım, bunu söylememe bile gerek yok. Senin büyük bir adam olduğunu görmek onur verir bana. Matematiğe gelince, babana rica edeceksin, matematik öğretmeninden özel ders aldırtacak sana. Diyelim haftada üç-dört saat.”</p>

  <p>“Hay hay, müdür bey.”</p>

  <p class="mt1">Ders çalışmalar yine sevindirici bir tempoya kavuşmuştu. Hans arada şöyle bir saat kadar gidip balık tutmaya ya da gezip dolaşmaya görsün, hemen vicdanında bir rahatsızlık duyuyordu. Öteden beri yüzmeye ayırdığı saatlerse çoktan matematik öğretmeninden aldığı özel derse kurban gitmişti.</p>

  <p>Hans ne kadar çabalarsa çabalasın bir türlü keyif alamıyordu şu cebir derslerinden. Öğleden sonra o en sıcak saatlerde yüzmeye gidecekken kalkıp matematik öğretmeninin evine yollanmanın, sıcak odadan içeri girmenin, karasineklerin vızıldayıp durduğu tozlu havayı soluyarak başında bir yorgunluk, kuru bir sesle a artı b ve a eksi b demenin doğrusu hiç de iç açıcı yanı yoktu. İnsanın kafasını işlemez duruma sokan o ağır, o alabildiğine bunaltıcı hava kötü günlerde içini karartıyor, Hans’ı umutsuzluğa sürüklüyordu. Genel olarak matematikle arası iyi sayılmazdı. Matematiğin kapılarının kendilerine kapalı olduğu, bu derse akıl erdiremeyen öğrencilerden de sayılmazdı hani; bazen güzel, hatta hayranlık uyandıracak şekilde problemleri çözüyor ve bundan haz duyuyordu. Matematiğin sevdiği bir yanı varsa, belli bir yoldan sağa sola sapmalara ve diğer bilim dallarının cazibesine kapılmaya imkân tanımamasıydı. Latince’yi bu kadar sevmesi de yine aynı nedenden kaynaklanıyordu, çünkü açık seçik ve duru bir dildi Latince, bir sağlamlık ve kesinlik içeriyor, kuşkulara yer bırakmıyordu. Gelgelelim, matematikte tümüyle hatasız sonuçlara varılsa bile, yine bundan fazla bir şey ele geçtiği söylenemezdi. Matematik dersleri ve bu konudaki çalışmalar dümdüz uzanan bir yolda yürümek gibiydi adeta; insan hep ilerliyor, her gün bir gün önce bilmediği, anlamadığı yeni bir şey öğreniyor ama diyelim bir dağın doruğuna ulaşıp da şöyle zengin bir manzarayla ansızın karşılaştığı hiç olmuyordu.</p>

  <p>Müdür beyle çalışmalar biraz daha renkli geçmekteydi. Kuşkusuz rahip efendi İncil’in soysuzlaşmış Yunanca’sından bile çekici ve görkemli bir şeyler kotarıp ortaya koymayı daha iyi beceriyor, oysa müdür bey Homeros’un taptaze dilinden aynı şeyi yapma hünerini gösteremiyordu. Ama yine de Homeros’tu bu; ilk güçlüklerin hemen ardında sürprizler ve hazlar insanı bekliyor, karşı durulmaz bir cazibeyle onu çekip alarak daha içerilere götürüyordu. Çoğunlukla Hans içinde gizemli bir güzellik barındıran zor anlaşılır bir şiirin başına büyük bir ilgi ve sabırsızlıkla oturuyor, adeta sessiz ve şenlikli bir bahçenin kapısını kendisine aralayacak anahtarları sözlükte ne kadar çabuk arayıp bulsa, gözüne yine az görünüyordu.</p>

  <p>Bir kez daha ev ödevlerinden başını kaldıramaz olmuştu Hans; kimi akşamlar ödevlerden birine aklını takıyor, gece geç saatlere kadar masadan kalkmıyordu. Onun bu çalışmasını koltukları kabararak izliyordu babası; uyuşuk ve hantal kafasında pek çok kıt görüşlü insanın ideali yaşıyor, kendi kanı ve canından fışkıran bir filizin giderek boy atıp yükseldiğini görüyor, bu yüksekliğin önünde aptalca bir saygıyla eğiliyordu.</p>

  <p>Tatilin son haftasında müdür beyle rahip efendi Hans’a karşı yine dikkati çekecek kadar yumuşak davranmaya, onu el üstünde tutmaya başlamıştı. Hans’ın yine eskisi gibi gezip dolaşmasını istiyorlardı, dersleri kesmişlerdi; onun zinde bir kafayla, dinlenmiş olarak kendisini bekleyen yeni yolda yürümesinin ne denli önem taşıdığını vurgulamaktan geri kalmıyorlardı.</p>

  <p>Hans, birkaç kez daha balık tutmaya gitti. Başı çatlayacak gibi ağrıyor, yaptığı işe doğru dürüst dikkatini veremiyor, sonbahar öncesinin açık mavi göğünün sularında yansımaya başladığı ırmağın kıyısında pinekleyip duruyordu. Vaktiyle tatile neden bu kadar sevinmiş olduğuna akıl erdiremiyor, tatilin sona erip manastır okuluna gideceğine, okulda bambaşka bir yaşam, bambaşka bir öğrenim süreciyle karşılaşacağına seviniyordu. Eskisi gibi balık da tutamıyordu artık, çünkü balık tutmak onun için önemini yitirmişti. Bir ara babası bunu alay konusu yapınca balık tutmayı hepten boşladı Hans ve misinaları götürüp tavan arasındaki sandığa kapattı.</p>

  <p>Tatilin son günleriydi ki, haftalardır Flaig Usta’ya uğramadığı aklına geldi. Şimdi de kendini zorlayarak, istemeye istemeye gidip ziyaret etti onu. Vakit akşamdı, Flaig Usta pencerenin yanında oturmuştu, her iki dizinde de birer çocuk oturuyordu. Pencere açıktı, öyleyken deri ve boya kokusu bütün eve sinmişti. Ne diyeceğini bilemeyerek elini Flaig Usta’nın nasırlı kocaman sağ eline bıraktı.</p>

  <p>“Ee, nasılsın bakayım?” diye sordu Flaig Usta. “Rahip efendiye sık sık gittin mi?”</p>

  <p>“Evet, her gün yanındaydım, çok şey öğrendim ondan.”</p>

  <p>“Ne örneğin?”</p>

  <p>“En başta Yunanca ve daha başka bir sürü şey.”</p>

  <p>“Peki bana uğramak hiç içinden gelmedi mi?”&nbsp;</p>

  <p>“Gelmez olur mu, Flaig Usta; ama fırsat bulamadım işte. Her Allah’ın günü rahip efendiyle bir saat, müdür beyle iki saat oturup çalışıyorduk, haftada dört gün de matematik öğretmenine gidiyordum.”</p>

  <p>“Şimdi, tatilde mi? Ne saçmalık!”</p>

  <p>“Bilmem ki! Öğretmenlerim böyle uygun gördü. Hem ders çalışmak zor değil benim için.”</p>

  <p>“Olabilir,” dedi Flaig Usta, Hans’ın kolundan tutarak. “Çalışmana, öğrenmene sözüm yok. Ama şu cılız kollara bak! Sonra yüzün de kaşık kadar kalmış. Başın da ağrıyor mu yine?”</p>

  <p>“Arada bir.”</p>

  <p>“Saçmalık bu, Hans! Üstelik günah! Sen yaşta biri doğru dürüst gezip dolaşır, hava alır, hareket eder, bir güzel dinlenir benim bildiğim. Tatile niçin çıkarırlar sizi? Odalara kapanıp pinekleyesiniz de eskisi gibi ders çalışasınız diye değil sanırım. Baksana, bir deri bir kemik kalmışsın.”</p>

  <p>Hans güldü.</p>

  <p>“Her neyse. Uğraşıp didinerek tüm güçlükleri göğüsleyeceğinden kuşkum yok. Ama fazlası fazla. Peki, şu rahip efendinin derslerinde ne yaptınız bakalım? Ne söyledi, ne konuştu bu adam?”</p>

  <p>“Pek çok şey ama kötü bir şey söylemedi hiç. Doğrusu bilmediği şey yok rahip efendinin.”</p>

  <p>“İncil’den saygısızca söz ettiği oldu mu?”</p>

  <p>“Hayır, asla!”</p>

  <p>“Bak buna sevindim. Çünkü şunu unutma ki, insanın ruhuna bir tek zarar geleceğine bedenine bin zarar gelsin daha iyi. Sen ilerde rahip olacaksın, ele geçmez bir şey bu, çetin bir görev, siz gençlerden çoğunun başaracağı şey değil. Kimbilir, belki sen bu iş için biçilmiş kaftansın, günün birinde insanların yardımına koşar, ruhlarının esenliği için çalışır, onlara doğru yolu gösterirsin. Yürekten dilerim böyle olsun, böyle olması için de dua edeceğim.”&nbsp;</p>

  <p>Flaig Usta, bunları söyledikten sonra ayağa kalkıp iki eliyle Hans’ın omuzlarını sıkıca kavradı.</p>

  <p>“Haydi sana uğurlar olsun şimdi, Hans! Sağlıcakla git! Tanrı seni takdis etsin, seni korusun! Amin!”</p>

  <p>Flaig Usta’nın kendisini uğurlayışındaki bu resmi hava, bu hayır duası, yüksek Almanca’yla söylenen bu sözler Hans’ın canını sıkmış, keyfini kaçırmıştı. Oysa vedalaşırken rahip efendinin ağzından böyle şeyler duymamıştı hiç.</p>

  <p>Tatilin son birkaç günü de hazırlıklar ve veda ziyaretleriyle göz açıp kapayıncaya kadar telaş ve tedirginlikler içinde geçip gitmişti. Yatak takımı, giysiler, çamaşırlar ve kitaplarla dolu sandık önden manastıra yollanmış, sıra yanlarına alacakları valizin hazırlanmasına gelmişti. Ve serin bir sabah vakti baba ile oğul trene binip Maulbronn’un yolunu tuttular. Doğup büyüdüğü yerleri bırakıp baba evinden uzakta yatılı bir okula gideceği için, Hans’ın yüreği tuhaf duygularla doluyor, üzerine bir kasvet çöküyordu.</p>
</body>
</html>