<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>1-7</title>
    <meta http-equiv="Content-Type" content="text/html; charset=utf-8" />
  

</head>
  <body id="x1" xml:lang="en-GB">
		<div>
			<p>  </p>
			<p id="_idParaDest-4" xml:lang="tr-TR"><st c="0">Kırlangıçlar  </st></p>
			<p><st c="14">Şehrin kıyısında, ufacık bir derenin kenarında, dalları suya sarkan ihtiyar bir söğüt ağacı vardır. </st><st c="114">İlkbaharın başlangıçlarında bu söğüdün dallarına bir dişi kırlangıç gelip kondu; derenin bir başından bir başına yıldırım gibi uçan, beyaz göğüslerini suya dokundurarak şeffaf kanatlı küçük böcekleri yakalayan diğer kırlangıçlara bakmaya başladı. </st><st c="361">Başını hafif hafif sallıyordu. </st><st c="392">Derin düşüncelere daldığı belliydi.  </st></p>
			<p><st c="428">Söğüdün dalları hışırdadı. </st><st c="455">Bir erkek kırlangıç geldi, dişinin karşısındaki dala kondu.  </st></p>
			<p><st c="515">Kırlangıçlar arasında pek teklif yoktur. </st><st c="556">Uzun uzadıya takdim filan edilmeden konuşmaya başladılar ve pek az sonra da ahbap oldular.  </st></p>
			<p><st c="647">Evvela havadan, sudan bahsedildi. </st><st c="681">(İki kişi birbirlerini yeni tanıdıkları zaman havadan sudan bahsetmek âdettir.) Fakat biraz sonra erkek bir iki dal ileri geldi, dişi daha az çekingen bir hal aldı.   </st></p>
			<p><st c="846">Muhabbeti kaynattılar.  </st></p>
			<p><st c="869">“Olur ya!” demeyin, iki kırlangıcın ilkbaharda, herkes dört tarafa koşup çalışırken bir söğüt dalında oturup yarenlik etmeleri gündelik işlerden değildir.  </st></p>
			<p><st c="1024">Bizim kırlangıçların ikisi de antika mahluklardı, yani öteki kırlangıçlara benzemiyorlardı. </st><st c="1116">(Başkalarına benzemeyenlere antika derler.) Evvela dişi kırlangıç lafı derin tarafından açtı:  </st></p>
			<p><st c="1210">“Siz hiç çalışmıyorsunuz?  </st></p>
			<p><st c="1236">Başka bir kırlangıç olsaydı hemen: “Ya siz neden burada oturuyorsunuz?” diye ikinci bir sorguya kalkışırdı. </st><st c="1344">Fakat bizimki derin derin içini çekti ve sustu.  </st></p>
			<p><st c="1392">Ve dişi onun söylediği şeyleri anlıyormuş gibi başını salladı ve gözlerini aşağıda şıpırtıyla akan suya dikti.  </st></p>
			<p><st c="1503">Bir müddet daha sustular. </st><st c="1529">Erkek birdenbire gözlerini dişiye dikerek söze başladı:  </st></p>
			<p><st c="1585">“Bakınız şunlara…” Ve aşağıda birbirini çaprazlayarak uçan ve dokuma tezgâhının mekiklerine benzeyen kırlangıçları gösterdi. </st><st c="1710">“Bakınız şunlara… Sabah akşam demeden, yaz kış demeden çalışıyorlar. </st><st c="1779">Ben bunlara çok kere sordum: Neden böyle durmadan uğraşıyorsunuz, dedim, cevap vermediler. </st><st c="1870">Omuzlarını silkip yanımdan uzaklaştılar.”  </st></p>
			<p><st c="1912">Dişi:  </st></p>
			<p><st c="1918">“Birbirimize sen diye hitap etsek nasıl olur?” dedi. </st><st c="1971">Erkek, okkalı sözlerine cevap olmayan bu lafı beklememekle beraber, bu tekliften hoşlandı ve tekrar başladı:  </st></p>
			<p><st c="2080">“Adeta utanıyorum…” dedi, “Bütün kuşları sıraya dizseler biz herhalde sonuncu gelmeyiz. </st><st c="2168">Kılığımız, kıyafetimiz düzgündür. </st><st c="2202">Aklımız, şu sabahtan akşama kadar avaz avaz bağıran bülbülden herhalde üstündür. </st><st c="2283">Kanadımızı bir vursak en hızlı güvercinden daha çok yol alırız. </st><st c="2347">Halbuki bütün kuşların en zavallısı bizmişiz gibi hiç durmadan didiniyoruz. </st><st c="2423">Şu budala serçe bile üç günlük ömrünü keyifle geçiriyor da, biz, arasından uçtuğumuz ağaçları bile fark etmiyoruz.”  </st></p>
			<p><st c="2539">Biraz durdu, dişiye doğru yandan bir göz attı:  </st></p>
			<p><st c="2586">“Yarın öldüğümüz zaman birisi bize sorsa: ‘Dünyada neler gördünüz?’ dese herhalde verecek cevap bulamayız. </st><st c="2693">Koşmaktan görmeye vaktimiz olmuyor ki…”  </st></p>
			<p><st c="2733">Dişi, gözlerinin içi buğulanarak:  </st></p>
			<p><st c="2767">“Ah” dedi, “tıpkı benim gibi düşünüyorsun.”  </st></p>
			<p><st c="2811">Erkek cevap verdi:  </st></p>
			<p><st c="2830">“Zaten seni burada tek başına görünce benim gibi düşündüğünü anlamıştım. </st><st c="2903">Doğru değil mi ama? </st><st c="2923">Şu dünyayı adamakıllı görmeden, dünyanın ne olduğunu adamakıllı anlamadan buradan gidecek olduktan sonra ne diye buraya geldik sanki? </st><st c="3057">Yaşadığımızın farkına varmayacak olduktan sonra ne diye yaşıyoruz?”  </st></p>
			<p><st c="3125">Dişi tasdik eder gibi başını salladı:  </st></p>
			<p><st c="3163">“Etrafımıza göz gezdirince” dedi, “ben de senin gibi, dört tarafa koşan kırlangıçlardan başka bir şey görmüyorum. </st><st c="3277">Ben de bunlardan mıyım, diyorum, sonra da bunlardan değilim galiba, diyorum. </st><st c="3354">Onlar da beni pek istemiyorlar. </st><st c="3386">Ne yapayım, burada oturup etrafa bakıyorum. </st><st c="3430">Siz de, şey, sen de gelmesen böyle yapayalnız bu yazı geçirecektim.”  </st></p>
			<p><st c="3499">Akşama doğru lafları daha derinleştirdiler… Sonra ayrıldılar. </st><st c="3561">Ve her gün buluşmaya başladılar.  </st></p>
			<p><st c="3594">Aman yarabbi, neler konuşmuyorlardı!.. </st><st c="3633">Eğer kırlangıçlarda kitap yazmak âdet olsaydı, bunların yazacakları kitaplar muhakkak ki üniversitelerde okutulurdu.  </st></p>
			<p><st c="3750">Gitgide birbirlerine daha çok alıştılar. </st><st c="3791">Çok kere dişi daha evvel gelir, gözlerini suya dikerek erkeği beklerdi.  </st></p>
			<p><st c="3863">Bir gün çiçeklerden, bir gün yıldızlardan, bir gün öteki kırlangıçlardan bahsederlerdi. </st><st c="3951">Hep düşünceleri birbirine uygundu.  </st></p>
			<p><st c="3986">Yalnız her ikisinin de içinde gizliden gizliye büyüyen bir korku vardı: Bir gün gelip ayrılmak korkusu.   </st></p>
			<p><st c="4090">Hiçbirisi bu korkusunu ötekine söylemeye cesaret edemiyordu. </st><st c="4151">Kim bilir, belki öbürünün yanlış anlayacağından çekiniyordu. </st><st c="4212">(Çünkü içten duyulan şeyler hep yanlış anlaşılır.)  </st></p>
			<p><st c="4263">İçlerinde bu ayrılık korkusu büyüdükçe bunu münasip bir şekilde diğerine söylemek için düşünmeye başladılar.  </st></p>
			<p><st c="4372">Mesela:  </st></p>
			<p><st c="4380">“Hiç ayrılmayalım, olmaz mı?” demek vardı, fakat bu pek geniş manalı ve müphemdi. </st><st c="4462">Nasıl ayrılmayalım?..  </st></p>
			<p><st c="4484">“Bir yuva kuralım!” deseler, bu da pek bayağı kaçacaktı. </st><st c="4541">Hem o zaman başka kırlangıçlara benzeyeceklerini sanıyorlardı.  </st></p>
			<p><st c="4604">Dünyanın geçiciliğinden, gökyüzünün sonsuzluğundan, sulardan ve diğer kuşların yaşayışlarından bahsederlerken, gözleri birbirine hasretle bakar ve: “Birbirimizden nasıl ayrılacağız?” demek isterlerdi.  </st></p>
			<p><st c="4805">Tesadüfün pek merhametli olmadığını ve birbirine böyle yakın olanları bir ikinci defa karşı karşıya getirmediğini biliyorlardı. </st><st c="4933">Fakat konuştukları dil, diğer kırlangıçların diliydi ve bu dilde, söylemek istedikleri şeyleri söylemekten utanıyorlardı. </st><st c="5055">Bu dil, onların içindeki şeylere uygun değildi.  </st></p>
			<p><st c="5103">Yavaş yavaş gözlerine ve bakışlarına bir gamlılık çöktü. </st><st c="5160">Dostluktan filan bahsederken, sesleri titriyor gibiydi; yahut onlar böyle zannediyorlardı. </st><st c="5251">Fakat böyle zamanlarda hemen birinden biri, bir kahkaha atar ve işi alaya bozardı: İçi burkulduğu halde… Nihayet günün birinde ikisi de bunun böyle sürüp gidemeyeceğini anladılar. </st><st c="5431">İkisi de birbirlerine açılmaya karar verdiler.  </st></p>
			<p><st c="5478">Sabahleyin karşı karşıya gelince dişi söylemek istediği şeyleri gözleriyle anlatmak istedi. </st><st c="5570">Tam bu sırada, üzerinde oturdukları söğütten sarı bir yaprak koptu, iki tarafa sallanarak aralarında geçti ve dişinin en manalı baktığı zamanda gözlerinin önünü kapattı.  </st></p>
			<p><st c="5740">Erkek bu bakışı göremedi.  </st></p>
			<p><st c="5766">Fakat her ikisi de sarı yaprağı gördüler.   </st></p>
			<p><st c="5808">Erkek ağzını açtı:  </st></p>
			<p><st c="5827">“Senden hiç ayrılmak istemiyorum…” demek üzereydi ki, buvvv diye soğuk bir rüzgâr esti…  </st></p>
			<p><st c="5915">Dişi, erkeğin sözlerini işitemedi.  </st></p>
			<p><st c="5950">Fakat her ikisi soğuk rüzgârın sesini duydular.  </st></p>
			<p><st c="5998">Birbirlerinin gözlerine baktılar; artık yuva kurmak zamanının geçtiğini, sonbaharın geldiğini, ayrılacaklarını anladılar.  </st></p>
			<p><st c="6120">İkisi de içini çekti.  </st></p>
			<p><st c="6142">Tepelerinden birçok kırlangıçlar geçti: Sıcak yerlere dönüyorlardı.  </st></p>
			<p><st c="6210">Ayrıldılar… Ve bir daha birbirlerini görmediler.  </st></p>
			<p><st c="6259">Fakat ikisi de küçük derenin kenarındaki söğüdü ve orada geçirdikleri güzel ilkbaharı ve yazı unutmadılar.  </st></p>
			<p><st c="6366">Ve ikisi de, böyle bir yaz geçirmemiş olan diğer kırlangıçlara tepeden baktılar… (Çünkü azlıkta kalanlar çok olanlara nedense tepeden bakarlar.)  </st></p>
			<p><span xml:lang="tr-TR"><st c="6511">1933</st></span><span xml:lang="tr-TR">  </span></p>
			<p><span xml:lang="tr-TR"><st c="6515">(Varlık, s. </st><st c="6528">40, 1.3.1935)</st></span><span xml:lang="tr-TR">  </span></p>
		</div>
	<div id="charCountTotal" value="6541"></div></body>
</html>
