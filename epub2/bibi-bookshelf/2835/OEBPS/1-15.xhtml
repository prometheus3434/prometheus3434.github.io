<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>1-15</title>
    <meta http-equiv="Content-Type" content="text/html; charset=utf-8" />
  

</head>
  <body id="x1" xml:lang="en-GB">
		<div>
			<p>  </p>
			<p id="_idParaDest-11" xml:lang="tr-TR"><st c="0">Bir Firar  </st></p>
			<p xml:lang="tr-TR"><st c="10">İki candarma İdris’i aralarına almış götürüyorlardı.  </st></p>
			<p><st c="63">İdris ayaklarına basamayacak haldeydi. </st><st c="102">Candarmalar çok dövmüşlerdi, fakat seke seke yürümeye çalışıyordu.  </st></p>
			<p><st c="169">Bayram namazında İmamköy Camii’ni bastığını ve orada namaz kılanları soyduğunu en nihayet itiraf etmişti.  </st></p>
			<p><st c="275">Halbuki böyle bir şeyden haberi bile yoktu…  </st></p>
			<p><st c="319">Ne çare?.. </st><st c="330">Dayak bu… Her şeyi söyletir.  </st></p>
			<p><st c="359">En aşağı yedi sene yiyecekti.  </st></p>
			<p><st c="389">Seke seke yürüyor, ara sıra ayağı bir taşa takılıp sendeledikçe candarmaların birisi koluna yapışıyordu.  </st></p>
			<p><st c="494">Biraz yürüdükten sonra kendisine bir de sigara verdiler…  </st></p>
			<p><st c="551">Bunlar da aslında fena adamlar değildi… Fakat ne yapsınlar, vazife… Takibe çıkarken, “faili bulmadan gelirseniz gözüme görünmeyin!” diye yüzbaşı sıkı sıkı emirler vermişti. </st><st c="724">Köyü soyan çoktan kirişi kırmış olacağı için, ne yapıp yapıp fail bulmak lazımdı.  </st></p>
			<p><st c="806">İdris de zaten kaç senedir buralarda serseri serseri dolaşıyor, binbir türlü dalaverelere girip çıkıyordu.  </st></p>
			<p><st c="913">Birkaç kere de sigara kâğıdı ve çakmaktaşı satarken yakalanmıştı.  </st></p>
			<p><st c="979">Asıl mühimi, köylü kendisinden şikâyetçiydi. </st><st c="1024">İlk zamanlarda rahmetli babasının –babası köyün imamıydı– hatırını sayanlar bile onun bu hallerini görünce kaybolmasını istemeye başladılar.  </st></p>
			<p><st c="1165">İdris köyde kaldıkça candarmanın ayağı kesilmeyecekti.  </st></p>
			<p><st c="1220">Bunun için candarmalar İdris’i yakalayınca, muhtarla köy bakkalı, İdris’i vakadan bir gün evvel İmamköy tarafına giderken gördüklerini söylediler…  </st></p>
			<p><st c="1367">Bu kadarı yeterdi. </st><st c="1386">Üst tarafını candarmalar söylettiler…  </st></p>
			<p><st c="1424">İdris İmamköy Camii’ni bayram namazında nasıl soyduğunu anlattı…  </st></p>
			<p><st c="1489">Şimdi İmamköyü’ne gidiyorlardı.  </st></p>
			<p><st c="1521">İdris düşünüyordu; adamakıllı dalmıştı.  </st></p>
			<p><st c="1561">Bu dakikada aklında, ne yediği dayak ne de yiyeceği yedi sene vardı. </st><st c="1630">Onun zihnini büsbütün başka bir şey, başka bir düşünce dolduruyordu.  </st></p>
			<p><st c="1699">Bu düşünce ona dayaktan ve hapisten daha acı geliyordu.  </st></p>
			<p><st c="1755">Fazla işlemeye alışmamış olan kafası bir çare arıyor, bulamıyor, sıkıntısını, dışarıya fırlayan gözlerinde, yüzünün birbirine karışan sinirlerinde gösteriyordu.  </st></p>
			<p><st c="1916">Düşündüğü şey şuydu:  </st></p>
			<p><st c="1937">İdris dayak yerken, köyü soyduğunu söylemişti. </st><st c="1984">İş bu kadarla bitmiyordu. </st><st c="2010">Deliller de lazımdı. </st><st c="2031">Bunun için paraları ve gümüş saatleri nereye koyduğunu söylemek icap ediyordu.  </st></p>
			<p><st c="2110">Ne parası? </st><st c="2121">Ne gümüş saati... </st><st c="2139">Hatta ne soygunu?.. </st><st c="2159">Fakat söylemek lazımdı… Sopa, dipçik ve tekme dayanılır gibi değildi. </st><st c="2229">Beyni kafasından fırlayacak gibi oluyordu: Ne söylesin?  </st></p>
			<p><st c="2285">“İmamköyü’nü ben soydum!” demek kolay… Fakat paralarla gümüş saatleri meydana çıkarmak zor…  </st></p>
			<p><st c="2377">Hem çok zor…  </st></p>
			<p><st c="2390">Değnekler, tekmeler, dipçikler kalkıp iniyordu. </st><st c="2438">Bayılacak gibi oldu. </st><st c="2459">Gözleri karardı. </st><st c="2476">Elini hafifçe kaldırdı:  </st></p>
			<p><st c="2500">“Diyivereceğim!” dedi.  </st></p>
			<p><st c="2523">Candarmalar bıraktılar. </st><st c="2547">Yüzüne su serptiler. </st><st c="2568">Bir sigara verdiler. </st><st c="2589">O zaman İdris ilk aklına gelen ismi söyledi:  </st></p>
			<p><st c="2634">“Paralar İmamköyü’nde kahveci Süleyman Ağa’da!” dedi.  </st></p>
			<p><st c="2688">Dayak kesilmişti. </st><st c="2706">İdris’in de o zaman düşündüğü yalnız buydu. </st><st c="2750">Fakat İmamköyü’ne doğru yola çıkınca büsbütün başka şeyler düşünmeye başladı. </st><st c="2828">“Yandı garip Süleyman Ağa!” dedi.  </st></p>
			<p><st c="2862">Süleyman Ağa, kendi köyünde olsun, İmamköyü’nde olsun, ona hâlâ yardım eden bir tek kişiydi. </st><st c="2955">Kahvesinde yatacak yer verir, ona nasihat falan ederdi.  </st></p>
			<p><st c="3011">Nereden aklına evvela bu zavallının ismi gelmişti?..  </st></p>
			<p><st c="3064">Şimdi candarmalar, hiçbir şeyden haberi olmayan ihtiyarı yatıracaklar ve döveceklerdi. </st><st c="3151">Gebertinceye kadar döveceklerdi.  </st></p>
			<p><st c="3184">Süleyman Ağa: “Bilmiyorum!” diyecek, binbir türlü yemin edecek, fakat dayağı yiyecekti. </st><st c="3272">Titrek sesiyle yalvaracak, anlatmak isteyecek, kıvrım kıvrım kıvranacak, fakat dayağı yiyecekti.  </st></p>
			<p><st c="3369">Ak sakallı ihtiyarın, sakallarından yaşlar akarak ağladığını görür gibi oldu. </st><st c="3447">İhtiyarın iki kat olmuş beline tekmelerin, dipçiklerin indiğini görür gibi oldu. </st><st c="3528">Beyaz, gür kaşların altında, feri kaçıp dışarı fırlayan iki gözün kendisine dikildiğini, “beğendin mi ettiğini, İdris!” demek isteyerek baktığını görür gibi oldu.  </st></p>
			<p><st c="3691">Beline tekrar bir dipçik yemiş gibi inledi.  </st></p>
			<p><st c="3735">Candarmaların biri ona yandan bir göz attı… Sonra bir sigara daha çıkarıp verdi…  </st></p>
			<p><st c="3816">İdris sigarayı göbeğinin üzerinde sallanan kelepçeli elleriyle yakalayarak ağzına götürdü. </st><st c="3907">Sıkı sıkı bir iki nefes çekti.  </st></p>
			<p><st c="3938">Beş on adım daha gittiler…  </st></p>
			<p><st c="3965">Sigara İdris’in ağzından düştü…  </st></p>
			<p><st c="3997">A-ah... </st><st c="4005">Bunu yapamayacaktı…  </st></p>
			<p><st c="4025">Karşıdan İmamköy görünmüştü… Evvela bir iki uyuz ağaç, sonra birkaç kerpiç ev… Beş on çıplak çocuk…  </st></p>
			<p><st c="4125">Yüz adım daha… Sonra köye geleceklerdi… Ve Süleyman Ağa…  </st></p>
			<p><st c="4182">İdris etrafına bir bakındı… Şosenin sağ tarafı fundalıktı. </st><st c="4241">Candarmalara baktı: Silahları ellerinde gidiyorlardı.  </st></p>
			<p><st c="4295">Bir sıçradı, hendeğin öbür tarafına atladı, düştü, tekrar kalkarak fundalıkta koşmaya başladı. </st><st c="4390">Candarmalar “şırrak” diye mekanizmaları açıp kapadılar, ondan sonra iki tok ses… Havada kısa ve keskin bir vınlama oldu, İdris olduğu yere yıkıldı.  </st></p>
			<p><st c="4538">Candarmalar yanına koştular. </st><st c="4567">Ağzından ince bir çizgi halinde kan geliyordu. </st><st c="4614">Gözlerini açtı: “Süleyman Ağa’nın bir şeyden haberi yok…” dedi. </st><st c="4678">Başı yana düştü. </st><st c="4695">Ağzından tekrar ve çok kan geldi. </st><st c="4729">Tekrar gözlerini açarak: “Benim de…” dedi.   </st></p>
			<p><st c="4772">Gözlerini bir daha kapayamadan hafifçe gerildi. </st><st c="4820">Olduğu yerde dimdik kaldı.  </st></p>
			<p xml:lang="tr-TR">  </p>
			<p><span xml:lang="tr-TR"><st c="4847">1933</st></span>  </p>
		</div>
	<div id="charCountTotal" value="4851"></div></body>
</html>
