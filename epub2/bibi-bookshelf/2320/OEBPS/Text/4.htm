<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bir Avuç Kum - Wilbur Smith</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="WordSection">
    <p class="calibre3">General De Bono yine göğsünü yumrukladı. «Hemen harekete geçmemi istiyorlar. Gücümün yetersiz olduğunu anlamıyorlar.»</p>

    <p class="calibre3">Generalin yakındığı güç Afrika kıtasında toplanan en büyük orduydu. Emrinde en modern silahlarla donatılmış üç yüz altmış bin asker vardı.</p>

    <p class="calibre3">General elini yaverinin sırma kordonlu omzuna dayadı. «Cora. Duce'ye bir cevap hazırlamalıyız. Zorluklarımı anlaması gerek.» Durup yazacaklarını tasarladı. «Sevgili ve saygıdeğer liderim, lütfen size ve eşsiz vatanım İtalya'ya olan bağlılığıma güvenin.» Yüzbaşı bir bloknot çekmiş söylenenleri kaydediyordu.</p>

    <p class="calibre3">General, Mussolini'nin emrini süslü bir dille ve ancak iki saatte tamamlanan bir yazıyla reddetti. Sonra sevgiyle yaverine baktı. «Saldırıya hazır değiliz fakat güneyde bir hücum başlatırsak II Duce'yi yatıştırabiliriz.» Gidip duvardaki büyük Doğu Afrika haritasının önünde durdu. Fildişi bir cetvelle dağların altında kalan ıssız toprakları işaret etti. «Chaldi Kuyuları... Oraya kimi göndereceğiz?»</p>

    <p class="calibre3">Yüzbaşı başını kaldırınca o bölgenin çevresinin korkunç çölle sarılı olduğunu gördü. Afrika'da uzun süre kaldığı için çölün anlamını biliyordu ve orada olmasını istediği tek bir kişi vardı. «Belli.»</p>

    <p class="calibre3">General, «Ah,» dedi. «Ateş yutan Kont Aldo Belli.»</p>

    <p class="calibre3">«O maskara.»</p>

    <p class="calibre3">General yaverine hafifçe sitem etti. «Yok, yok, Caro. Sen fazla sertsin. Kont tanınmış bir diplomat. Kendisi üç yıl İngiltere elçimizdi. Ailesi çok eski, soylu... ve çok zengin. Ayrıca Benito Mussolini'nin yakın dostu. II Duce sık sık onun şatosunda kalıyor. Büyük siyasi nüfuzu var...»</p>

    <p class="calibre3">Yüzbaşı, «O ıssız yerde kimseye zarar veremez,» diye açıklayınca general içini çekti.</p>

    <p class="calibre3">Galiba sen haklısın, Caro. Lütfen kontu çağırt.</p>

    <p class="calibre3">Yüzbaşı Crespi karargâhın, vücutları kaslı bir grup İtalyan kahramanının dinsizleri yenmesini temsil eden freskleri ve mermer taklidi sütunları bulunan girişinde durmuş, tozlu, delik deşik yolda ilerleyen üstü açık Rolls Royce'a kötü kötü bakıyordu. Böyle bir araba alabilmek için yüzbaşının beş yıllık aylığını vermesi gerekirdi. Adamın konta kızmasının bir nedeni de buydu.</p>

    <p class="calibre3">Kont Aldo Belli ülkenin en büyük toprak sahiplerinden biriydi ve italya'nın da en zengin beş kişisinden biri sayılıyordu. Bir yere gitmek için ordu taşıtlarına gereksinmesi yoktu. Rolls Royce fabrikası onun isteklerine uygun bir araba yapmıştı. Açık araba gelip sütunların altında durunca, yüzbaşı ön kapıda kontun armasının bulunduğunu da fark etti. Şaha kalkmış altın bir kurt kırmızılı gümüş bir kalkan taşıyordu. Bunun altında da 'Cesaretim Silah Sayılır' yazılıydı.</p>

    <p class="calibre3">Araba durunca, kara gömlekli, ufak tefek bir çavuş şoförün yanından fırlayarak tozlu yolda bir dizinin üstüne çöktü ve Rolls'un arkasında oturan kontun ineceği anı yakalamak için fotoğraf makinesini hazırladı.</p>

    <p class="calibre3">Kont Aldo Belli dikkatle siyah beresini düzeltip karnını içeriye çekerken şoförü de kapıyı açmak için koştu. Kont gülümsedi. Bembeyaz dişleri ortaya çıkınca çekici görünmüştü. Gözleri siyah, kirpikleri takma sanılacak kadar uzundu. Yüzü güneşten esmerleşmişti ve siyah beresinin altından çıkan parlak bukleleri güneşte parlıyordu. Otuz beşine gelmiş olan adamın şahane yelesinde bir tek kır bile yoktu. Arabada, ayakta durduğu için çok boyluymuş gibi görünüyor, çevresinde koşuşan adamlara tepeden bakıyordu. Göğsünde iyice cilalanmış kayışlar ve gümüş kurukafa işaretleri parlıyordu. Kalçasındaki kısa alay hançerinin sapı, küçük pırlanta ve incilerle süslüydü. Fildişi kabzalı Baretta'yı da fabrikası onun için özel olarak yapmıştı. Tabanca kayışı isyan eden göbeği tutmak ister gibi sıkıştırılmıştı. Kont durup aşağıdaki ufak tefek çavuşa baktı. «Nasıl, Gino?»</p>

    <p class="calibre3">«İyi kontum. Sadece çenenizi biraz havaya kaldırın.»</p>

    <p class="calibre3">Kontun çenesi ikisini de pek üzmekteydi. Belirli açılardan bakılınca bu çene iki katmış gibi gözüküyordu. Kont, II Duce gibi sert bir tavırla çenesini havaya kaldırınca, altındaki gevşek deriler gerildi.</p>

    <p class="calibre3">Gino, «Bellissimo,» diye bağırarak deklanşöre bastı. Kont, Rolls'dan inerken çizmelerinin iyi parladığını düşünüyordu. Eldivenli sol elini kayışına sokup sağ kolunu kaldırarak faşist selamı verdi.</p>

    <p class="calibre3">Crespi onu karşıladı. «General sizi bekliyor, albay.»</p>

    <p class="calibre3">«Çağrılır çağrılmaz geldim.»</p>

    <p class="calibre3">Yüzbaşı dudak büktü. Kont sabah onda çağrılmıştı ve şimdi öğleden sonra üçtü. Albayın süslenmesi bu saate kadar sürmüştü. Banyo yapmış, tıraş olmuş, masaj yaptırmıştı ve şimdi bir gül bahçesi gibi kokuyordu. Yüzbaşı yine, maskara, diye düşündü. Crespi on yıl canla başla çalışma ve bağlılığı sayesinde yüzbaşı olabilmişti. Oysa bu adam kesenin ağzını açmış, Mussolini'yi Appeninler'in eteğindeki malikânesinde bir hafta ağırlamış, buna karşılık bir kıtanın başına geçirilmiş ve albay rütbesini almıştı. Altı ay öncesine kadar yaban domuzundan büyük bir hedefe ateş etmemişti albay. O zamana dek bir tabur muhasebeciye, bir bölük bahçıvana ve yatağında da bir birlik kaltağa emir vermişti. Tam anlamıyla bir soytarıydı işte. Yüzbaşı onu saygıyla selamlarken, Danakil'de sinekleri öldürürken resmini çektirirsin artık, diye düşünüyordu. Ya da Chaldi Kuyuları'nda deve tezeği koklarken...</p>

    <p class="calibre3">General Emilio de Bono albayın geldiğini görünce, rahat bir soluk alarak pencereden Etiyopya topraklarına bakmaktan vazgeçti. İki elini uzatarak yaklaştı. «Caro. Sevgili kont, gelmekle ne iyi ettin.»</p>

    <p class="calibre3">Kont eşikte durup faşist selamı vererek yaklaşmakta olan generalin şaşırıp durmasına neden oldu.</p>

    <p class="calibre3">«Ülkemin ve kralımın emrinde hiçbir özveriyi fazla bulmam.» Aldo Belli kendi sözleri yüzünden heyecanlanmıştı. Bunları mutlaka anımsamalıydı. Tekrar kullanabilirdi.</p>

    <p class="calibre3">General telaşla, «Evet, tabii,» diye kabul etti. «Hepimizin böyle düşündüğünden kuşkum yok.»</p>

    <p class="calibre3">«General De Bono, bana emir vermeniz yeterlidir.»</p>

    <p class="calibre3">«Teşekkürler, caro mio. Ama önce bir kadeh Maderia ve bir bisküvi, ha?» Görevin acılığını bunlarla giderecekti. General, Danakil topraklarına birini yollayacağı için çok üzülüyordu. Asmara bu kadar sıcakken, kimbilir orası nasıl yanardı? Hem Crespi'nin böyle siyasi nüfuzlu birini seçmesine izin verdiği için de endişeliydi. Hemen konuyu açarak konta daha fazla hakaret edemezdi.</p>

    <p class="calibre3">General operadan ve türlü şeylerden söz etti. Ancak akşamüzeri kendisini zorlayacak bu acı konuya girdi ve özür diler gibi gülümseyerek emir verdi.</p>

    <p class="calibre3">Kont, «Chaldi Kuyuları,» diye tekrarlarken birden değişti. Ayağa fırlayarak Maderia kadehini devirdi. Karnını içeriye çekip soylu çenesini havaya kaldırarak odada bir aşağı bir yukarı dolaşmaya başladı. Şarap cesaretini arttırdığı için haykırdı. «Onursuzluktan önce ölüm.»</p>

    <p class="calibre3">General, «Böyle bir şey olmayacağını umarım, caro mio,» diye mırıldandı. «Senden bütün istediğim çevresinde kimsecikler bulunmayan su başında yerleşip orayı tutman.»</p>

    <p class="calibre3">Fakat Kont onu duymamışa benziyordu. Siyah gözleri pırıl pırıldı. «Kendimi göstermem için bana bu fırsatı sağladınız. Size minnet duyuyorum. Ölene kadar dayanacağıma güvenin.» Kont aklına yeni gelen bir şey yüzünden durdu. «Beni zırhlı birlik ve uçaklarla destekleyeceksiniz, değil mi?» Sesi endişeliydi.</p>

    <p class="calibre3">Buna gerek olmayacağını sanıyorum, caro.» Bu kadar ölüm ve onur sözünden sıkılmıştı. Fakat kontun alınmasını da istemiyordu. «Direnmeyle karşılaşacağını sanmıyorum.»</p>

    <p class="calibre3">Kont gitgide artan bir telaşla sordu. «Ya karşılaşırsam?»</p>

    <p class="calibre3">«Telsizin var, caro. Benden her türlü yardım isteyebilirsin.»</p>

    <p class="calibre3">Kont bir an düşünüp bunu akla yakın buldu. Yine gözlerinde kahramanlık pırıltısı belirdi. «Bizimkisi zaferdir!» diye haykırınca general de olanca sesiyle onu taklit etti.</p>

    <p class="calibre3">Birden kont dönerek kapıya gitti, açıp seslendi. «Gino!»</p>

    <p class="calibre3">Siyah saçlı, ufak tefek çavuş hızla odaya girerken telaşla boynuna takılı fotoğraf makinesinin objektifini ayarlıyordu.</p>

    <p class="calibre3">Aldo Belli yaşlı adamı pencerenin önüne götürdü. «Generalin itirazı yoktu, değil mi? Burada ışık daha iyi.» Kont, De Bono'nun elini yakaladı.</p>

    <p class="calibre3">«Daha yaklaşın lütfen. Biraz gerileyin, general. Kontu kapatıyorsunuz. Mükemmel. Çenenizi biraz kaldırın, kontum. Bello!» Gino böylece sivri, beyaz sakallı generalin şaşkın yüzünün resmini çekti.</p>

    <p class="calibre3">Kara Gömlekliler'in Afrika kıtasındaki savaş birliklerinin en kıdemli subaylarından biri, otuz yıl orduda hizmet görmüş, iki savaşa katılmış olan Binbaşı Castelani'ydi. Binbaşı tam bir askerdi ve gözde alaydan ayrılıp bu beceriksiz askerlerin olduğu yere verilmesine de çok itiraz etmişti. Fakat emir generale aitti. Kontu yönetecek ve ona akıl verecek iyi bir subaya gereksinme olduğunu düşünmüştü general. Yüzü güneşten iyice yanıp çizgilenmiş, kır saçları kısacık kesilmiş binbaşı iriyarı bir adamdı. Orta bir rüzgârda sesi bir mil öteden duyulurdu.</p>

    <p class="calibre3">Binbaşının tek başına gayreti sayesinde kıta şafaktan bir saat önce yola çıkacak hale geldi. Motorlu taşıtlara bindirilmiş dokuz yüz altmış adam Asmara'nın anayoluna dizildiler. Kamyonlardaki sessiz askerler sabahın soğuğu yüzünden kaputlarına sarınmışlardı. Motosikletli öncüler araçlara yan binmiş, yeni cilalandığından pırıl pırıl olan Rolls Royce komutan arabasının iki yanında bekliyorlardı. Sadece arabanın sürücüsü yerindeydi. Güneş çıktıktan kısa süre sonra askerler kaputlarını sırtlarından atmak zorunda kaldılar. Güneş gitgide yükseliyor ve adamlar öküz gibi sabırla bekliyorlardı. Binbaşı Luigi Castelani öğleden biraz önce albayın bulunduğu yere bir haberci daha yolladı. Bu kez ona kontun yataktan kalktığı ve tuvaletini tamamladığını bildirdiler. Biraz sonra kıtaya katılacaktı. Binbaşı eski savaşçılara özgü şekilde küfrü bastıktan sonra öğle güneşinden yanan kamyonları teftiş etti. Taşıtlar yarım millik yolu kaplamışlardı.</p>

    <p class="calibre3">Kont tıpkı yeni doğan bir güneş gibi çıktı ortaya. Pırıl pırıldı ve yanında iki yüzbaşısı vardı. Kontun hazırlatmış olduğu savaş sancağını da önden giden bir asker taşıyordu. Bayrak bir Roma lejyonunun kartallarıyla sallanan ipek püsküllerden oluşmuştu.</p>

    <p class="calibre3">Mis gibi kolonya kokan kont pek neşeliydi. Gino subaylarına sarılan kontun birkaç iyi pozunu saptadı. Kont erlere baba şefkatiyle gülümseyip binbaşıya, «Ne harika savaşçılar,» dedi. «Çok duygulandığım için şarkı söyleyeceğim.»</p>

    <p class="calibre3">Luigi Castelani yüzünü buruşturdu. Albay sık sık duygulanıp şarkıya başlardı, italya'nın en ünlü öğretmenlerinden ders almış ve delikanlılığında opera sanatçısı olmayı istemişti. Kont kollarını iki yana açıp başını geriye atarak kalın bariton sesiyle faşistlerin yürüyüş marşı olan La Giovinezza'yı söylemeye başladı. Çaresiz subaylar da ona katıldılar.</p>

    <p class="calibre3">Şarkı sona erince Kont, «Yeter!» diye bağırdı. «Hareket zamanı geldi. Haritalar nerede?» Subaylarından biri harita çantasıyla öne koştu.</p>

    <p class="calibre3">Luigi Castelani ustalıkla araya girdi. «Albayım, yolda işaretler var ve iki yerli rehber...»</p>

    <p class="calibre3">Kont ona aldırmadı ve Rolls'un parlayan kaportasına serilen haritalara şöyle bir baktıktan sonra başını kaldırarak iki yüzbaşıya emir verdi. «İki yanımda olacaksınız. Binbaşı Vita, sen de buraya! Yüzleriniz sert olsun ve objektife bakmayın.» Kolunu kaldırıp dört bin mil güneyde kalan Johannesburg yönünü işaret ederek Gino'nun bu pozu saptaması için bekledi. Daha sonra Rolls'un arkasında ayakta durup emir verir gibi Danakil çölünü işaret etti.</p>

    <p class="calibre3">Luigi Castelani bunun hareket emri olduğunu sanarak haykırdı ve kıta hemen harekete geçti. Bütün askerler kamyonlarına atlayıp yerlerini aldılar. Ama dokuz yüz altmış adam kamyonlara binince albay yine Rolls'dan indi. Çünkü araba tam gazinonun önünde duruyordu. Burası İtalyan hükümetinin izniyle çalışan bir yerdi. Kadınsız bu çevrede on binlerce genç adama hizmet etmek üzere İtalya'dan buraya kızlar getiriliyordu. Bu kadınlardan pek azında anlaşmayı yenileyecek hal kalıyor ve hiçbiri de buna gereksinme duymuyordu zaten. Drahoma için büyük para biriktiren kızlar koca bulmak için vatanlarına dönüyorlardı.</p>

    <p class="calibre3">Kızların odaları yola bakıyordu. Genellikle ikindiye doğru yataktan kalkan kızlar bağırtı çağırtılar ve silah şakırtıları yüzünden vakitsiz uyanmışlardı. Sırtlarıpda parlak renkli incecik geceliklerle ikinci kat terasına çıkmışlar, onlar da heyecanlanarak subaylara öpücükler yollamaya, kıkır kıkır gülmeye başlamışlardı. Kızlardan birinin elinde bir şişe soğutulmuş Lacrima Cristi şarabı vardı. Bunun albayın sevdiği içki olduğunu tecrübelerine dayanarak bilen kız, şişeyi kaldırarak adamı içeriye davet etti.</p>

    <p class="calibre3">Albay birden şarkı söyleme ve heyecanın kendisini susattığını hissetti. Neşeyle, «İngilizlerin ata atlamadan önce yaptıkları gibi biz de birer kadeh içelim,» diyerek yüzbaşılardan birinin omzuna vurdu. Subayları hevesle onu izleyerek gazinoya girdiler. Saat beşten biraz sonra yarı sarhoş bir genç subay gazinodan çıkarak albaydan binbaşıya haber götürdü. «Yarın sabah şafakta hiç gecikmeden yola koyulacağız.»</p>

    <p class="calibre3">Kıta ertesi sabah onda Asmara'dan ayrıldı. Albayın midesi bozulmuş ve canı da sıkkındı. Bir gece önceki eğlencede iş çığırından çıkmıştı. Sesi kısılana kadar şarkı söylemiş, fazla Lacrima Cristi içmiş, daha sonra da iki kızla yukarıya çıkmıştı.</p>

    <p class="calibre3">Kontun üzgün görünmesine dayanamayan Çavuş Gino neşelenmesini sağlamaya çalıştı. Bir gün önceki savaşçı ruhunu canlandırmak istedi. «Düşünün, kontum. İtalyan ordusundan ilk olarak sadece biz düşmanın karşısına çıkacağız. Acımasız, kana susamış kızıl barbarlarla ilk biz karşılaşacağız.»</p>

    <p class="calibre3">Kont söylenen şekilde bunu düşündü. Düşündükçe de midesi bulanmaya başladı. Birden öncü İtalyan güçlerini oluşturan 360.000 adamdan Etiyopya'ya saldırmak için en öne kendisinin geçirilmiş olduğunu anladı. Adowa felaketiyle ilgili hikâyeleri anımsadı. Bunlardan biri hepsinden korkunçtu. Bu adamlar tutsakları hadım ediyorlardı. Birden terlediğini hissetti. Şoförüne, «Dur!» diye haykırdı. «Hemen dur.»</p>

    <p class="calibre3">Kentin merkezinden sadece iki mil uzakta, öndeki arabanın ani duruşu yüzünden askeri güçler birbirine girdi. Binbaşı, komutanının telaşlı feryatlarını duyarak koşunca, hareket kolunda değişiklik yaptığını anladı. Komutanın arabası güçlerin tam ortasında yer alacak, iki yanında da altı motosikletli bulunacaktı. Bunu yapabilmek tam bir saat aldı, sonra kıta güneybatıdaki bomboş, kızgın topraklara doğru ilerledi.</p>

    <p class="calibre3">Kont Aldo Belli, Rolls'un deri kaplı koltuğunda daha rahattı şimdi. Barbarların kendisinden önce hadım edebilecekleri ve bıçaklarını körletecekleri tam dört yüz seksen kişinin arkasında olması onu sevindiriyordu.</p>

    <p class="calibre3">Kont ertesi sabah neşesine kavuşur gibi oldu. Sabah erken, yani saat dokuzda kalkarak subaylarının germiş olduğu tentenin altında iştahla kahvaltı etti. Sonra Rolls'un arkasına yerleşip yumruğunu sıkarak ilerlemeleri için emir verdi. Düş kırıklığına uğramış binbaşı bile o gün iyi yol alacaklarını sanmaya başlamıştı.</p>

    <p class="calibre3">Dönen tekerlekler otluk toprakları geride bıraktılar. Sağda yükselen dağlar artık açık mavi renkli gökyüzüne karışır gibiydi. Çöle geçiş kolay fark edilmedi. Akasya ağaçları arasındaki açıklık gitgide artmaya ve ağaçlar bodurlaşmaya başladı. Sonunda bunların yerini gri renkli, bodur, uzun dikenli ağaçlar aldı. Toprak kuruyup çatlamıştı. Bulutsuz gökyüzü onları tümüyle içine almış gibiydi.</p>

    <p class="calibre3">Albayın canı sıkılıyordu ve rahatsız olmuştu. O bile burada büyük düşman güçlerinin bulunmadığını anlamıştı. Onun için de cesaretiyle birlikte sabırsızlığı da geri geldi.</p>

    <p class="calibre3">Guiseppe'ye, «Öne git,» diye emir verdi. Rolls hızlanarak kamyonların yanından geçerken de kont, Castelani'yi neşeyle selamladı. Binbaşıyı arkada kaşlarını çatıp kendi kendine homurdanırken bıraktı.</p>

    <p class="calibre3">İki saat sonra Castelani yetiştiğinde, Kont Rolls'un pırıl pırıl kaportasına oturmuş, dürbünüyle bakıyor ve Gino'ya Männlicher av tüfeğini bir an önce deri kılıfından çıkarması için ısrar ediyordu. Tüfeğin kabzası cilalı cevizdi. Mavimsi çeliğin üstünde de altın işlemeyle yapılmış av sahneleri vardı. Silahçılığın bir şaheseriydi bu.</p>

    <p class="calibre3">Kont dürbününü indirmeden Castelani'ye, anteni uzatmasını ve General De Bono'ya kıtanın o ana dek çok iyi yol aldığını ve kısa süre sonra Sardi Geçiti'ne giden bütün yolları keseceklerini bildirmesini emretti. Binbaşıya ayrıca kamyonlardan bir daire oluşturmasını ve buz makinesini de çalıştırmasını söyledi. Kendisi de bu arada dikkatle baktığı yönde bir araştırma yapacaktı.</p>

    <p class="calibre3">Gözetlediği açık kahverengi hayvanlar bir mil kadar uzaktaydılar ve uzun, koyu renk boynuzları seçilebiliyordu. Gino tüfeği doldurunca, kont şoförün yanına atladı. Ayakta durup ön camı tutarak subaylarına faşist selamını verdi ve araba hızla uzaklaştı. Kalın dikenli bodur ağaçların arasından geçerek sürünün peşinden gitti.</p>

    <p class="calibre3">Beisa oriksi büyük ve çok güzel bir çöl antilopuydu. Sürüde sekiz hayvan vardı ve Rolls yarım milden fazla yaklaşınca hayvanlar tehlikeyi sezerek kaçtılar. Engebeli topraklarda hızla giderlerken vücutlarının rengi topraklara uyduğu için iyi gizleniyorlardı, fakat uzun, sivri, siyah boynuzları birer bayrak direği gibi dimdikti. Rolls hızla yaklaşıyor, kont mavi arabasının yanlarını çizen dikenlere aldırmadan şoföre daha hızlı gitmesini söylüyordu. Kontun pek çok zevki arasında avlanmak da vardı. Malikânelerinde geyik ve yaban domuzları özellikle yetiştirilirdi, ama Afrika'ya geldiğinden beri ilk kez böyle büyük av hayvanı görüyordu. Zıplayan, homurdanan araba son hayvanla aynı hizaya geldi. Koşan oriks başını çevirip bakmadı ve daha güçlü arkadaşlarının peşi sıra gitti. En önde iki erkek vardı. Dişiler ve iki genç erkek de onları izlemekteydiler.</p>

    <p class="calibre3">Kont, «Dur!» diye bağırınca şoför frene bastı ve araba toz bulutu içinde hareketsiz kaldı. Kont açık kapıdan fırlayıp arka arkaya ateş etti. İlk kurşun boşa gitti. İkincisi sondaki hayvanın omzuna saplandı. Genç oriks kırılan boynunun üstünde takla atıp yere devrilerek öylece kaldı.</p>

    <p class="calibre3">Kont haykırdı. «Yola devam!» Hayvanlar uzaklaşmışlardı fakat Rolls kısa süre içinde onlara yetişti. Yine tüfek patladı. Kont hayvanları devirerek ilerliyordu. Sonunda sadece yaşlı bir oriks kaldı. O da kurtulmak için batıya, dikenlerin sık olduğu engebeli topraklara doğru koşuyordu.</p>

    <p class="calibre3">Bir saat ve pek çok mil sonra kontun sabrı kalmadı. Başka bir vadinin yanında arabayı durdurup itiraz eden Gino'ya hazırolda durmasını, tüfeğe destek olarak omzunu kullanacağını söyledi. Kont sessiz çölde kurşunları yağdırmaya başladı, ama hayvan hâlâ can havliyle koşuyordu. Küfürler savuran kont bir kurşun daha sıktı ve bunun hayvana isabet ettiğini gördüler. Beisa oriksi çaliların arasında kayboldu. Rolls'u dar geçite sokup arka çamurluğunu sıyırarak ve büyük gümüş tekerlek göbeğini ezerek antilopun yan yattığı yere geldiler. Kont heyecanından tüfeğini arkada bırakıp daha Rolls durmadan dışarıya fırladı. Baretta'sını kılıfından çekerek Gino'ya, «Hayvanı öldürdüğüm anı sapta,» diye emir verdi.</p>

    <p class="calibre3">Kurşun hayvanın kalça hizasında belkemiğini parçalamış ve arka kısmın felç olmasına yol açmıştı. Soluk bej kalçadan kanlar yere akıyordu. Kont yüzünde koyu çikolata rengi çizgiler bulunan ve şahane boynuzları olan hayvanın yanında poz verip silahını da ona doğru çevirdi.</p>

    <p class="calibre3">O anda antilop son bir çabayla doğruldu ve acıdan sulanmış gözlerini kontun yüzüne dikti. Beisa, Afrika'nın en saldırgan hayvanlarındandı. Kılıç gibi boynuzlarıyla aslanı bile öldürebilirdi. Bu yaşlı erkek iki yüz yirmi kilo kadar vardı ve omuz yüksekliği yüz yirmi santim, boynuzları da bir metreye yakındı.</p>

    <p class="calibre3">Antilop burnundan sert bir ses çıkarınca, kont ona çevirdiği tabancayı unuttu ve umutsuzlukla Rolls'a girip güvene kavuşmak istedi. Hayvanın hemen on beş santim önünde olan adam kendini can havliyle arka koltuğa atıp yere çömeldi ve kollarıyla başını korumaya çalıştı. Bu sırada antilop Rolls'un yanına vuruyordu. Öldürücü boynuzlarıyla kapıyı çöktürmüş ve boyaları da sıyırmıştı.</p>

    <p class="calibre3">Gino adeta yere basınç yaparak toprağın içine gömülmeye çalışıyor, bir yandan da acınacak sesle inliyordu. Şoför yerinde donup kalmıştı. Hayvan Rolls'a her vuruşunda adam şiddetle başını ön cama çarpıyor ve, «Onu vur, kontum, canavarı vur,» diye yalvarıyordu.</p>

    <p class="calibre3">Kontun poposu havaya kalkmıştı. Rolls'un arka koltuğunun biraz yukarsında kalıyordu. Vücudunun görünen tek parçası buydu. O da birinin kendisine tüfek vermesi için feryat ediyor ama başını kaldırıp silahını aramıyordu. Antilopun belkemiğini kıran kurşun yukarıya gidip cigerini de parçalamıştı. Yaralı hayvanın şiddetle saldırması bir atardamarın yırtılmasına neden oldu. Hayvan içler acısı bir sesle böğürürken burun deliklerinden kan püskürdü ve yere yığılıp kaldı.</p>

    <p class="calibre3">Bunu izleyen uzun sessizlikte kontun soluk yüzü yavaş yavaş arka kapının üstünde belirdi. Bir süre korkuyla leşe baktı. Onun hareketsizliği yüreklenmesini sağladı. Usulca tüfeğine uzanarak hareketsiz hayvanı kurşun yağmuruna tuttu. Elleri çok titrediği için kurşunlardan bazıları Gino'nun yattığı yerin yakınından geçti. Çavuş inleyerek bir köstebek gibi toprağı kazıp içine girmeye yeltendi.</p>

    <p class="calibre3">Sonunda antilopun öldüğüne inanan kont arabadan inerek yakındaki çalılığa gitti. Fakat bacakları eğrilmiş gibiydi ve bir tuhaf yürüyordu. Çünkü markalı ipek çamaşırlarını ıslatmıştı.</p>

    <p class="calibre3">Biraz hasar görmüş olan Rolls akşam serinliğinde kampa döndü. Vurulan antiloplar kaportanın ve çamurlukların üstlerine bağlanmıştı. Kont askerlerin alkışına cevap vermek için avcı Nemrud'muş gibi ayağa kalkarak zaferle durdu.</p>

    <p class="calibre3">Onu General De Bono'nun yolladığı haber bekliyordu. Bu bir paylama değildi. General bu kadar ileri gitmezdi. Ancak general kontun o zamana dek gösterdiği gayret yüzünden minnet duymakla birlikte, yine de bir çaresini bulup daha fazla yol almasını istiyordu.</p>

    <p class="calibre3">Kont ona 'Zafer bizimdir' diye biten beş yüz kelimelik bir yanıt gönderdikten sonra subaylarıyla buzlu şarap içip kızarmış antilop ciğeri yemeye gitti.</p>

    <p class="calibre3">Kaptan Papadopoulos, Hirondelle'in seyrini yardımcılarına bırakarak beş günü alçak tavanlı kamarasında oturup Binbaşı Gareth Swales'le kumar oynayarak geçirdi. Cin rummy oynamalarını Gareth önermiş, böylece vakit öldüreceklerinden söz etmişti, ama kaptan artık durmadan Gareth'in kazanmasında bir gariplik olduğunu düşünüyordu. Araçlarla dört yolcunun navlun bedeli iki yüz elli sterlindi. Kaptanın zararı da bu miktarı henüz geçmişti. Gareth adama dostlukla gülümseyerek altın rengi bıyığını düzeltti. «Neden oyuna biraz ara vermiyoruz, sevgili Papa? Biraz güverteye çıkıp dolaşsak, ha?»</p>

    <p class="calibre3">Gareth verdiği yol parasını geri almakla düşündüğü görevi yerine getirmişti. Artık Jake'le Vicky'nin oturduğu açık güverteye dönmek istiyordu. Onların arasındaki yakınlıktan rahatsız olmaya başlamıştı. İkisinin baş başa güldüklerini görmüştü ve bu daima kötüye işaret ederdi. Bununla birlikte Gareth işlerini sıraya koyardı hep. İlk işinin de Papadopoulos'tan parasını geri almak olduğunu düşünmüştü. Bunu yaptığına göre Vicky'nin yanına gidebilirdi.</p>

    <p class="calibre3">«Çok eğlendim, Papa.» Doğrularak kirli kâğıt paraları arka cebine soktu ve boş eliyle de bozukları topladı.</p>

    <p class="calibre3">Kaptan Papadopoulos, Arapların giydiği türden uzun entarisinin içine elini sokup kabzası işlemeli, ucu kıvrık ve pek sivri bir bıçak çıkardı. Bıçağı avucunda sallayarak parlak tek gözüyle Gareth'e soğuk soğuk baktı. «Kartları dağıt!» Gareth sakin sakin gülümseyerek yerine çöktü. Kartları aldı. Papadopoulos'un bıçağı entarisinin içinde kayboldu ve kaptan yine dikkatle onun kartları karıştırmasını izledi.</p>

    <p class="calibre3">Köle gemisi Afrika boynuzunun ucunu geçmiş ve Guardaful Burnu'nu da dönmüştü. Artık Aden Körfezi'ni aşıp beş yüz mil kadar batıya, Fransız Somalisi'ne gideceklerdi.</p>

    <p class="calibre3">Bir süre sonra Hintli yardımcı gelerek korkuyla kaptana bir şeyler fısıldadı.</p>

    <p class="calibre3">Gareth, «Bu adamın derdi nedir?» diye sordu.</p>

    <p class="calibre3">«İngilizler.»</p>

    <p class="calibre3">Jake Burton, Sarsak'ın motor kapağını örterek arabanın çamurluğunda oturan Vicky Camberwell'e güldü. Saçları rüzgârdan dağılmış, son günlerde güneşten kolları ve yüzü bronzlaşmaya başlamış olan genç kadının gözlerinin altında yorgunluktan oluşan gölgeler kaybolmuştu. Neşeli, tasasız bir genç kıza benziyordu artık.</p>

    <p class="calibre3">Jake kollarına bulaşan makine yağlarını amonyakla sildi. «Elimden gelen bu kadar. Ama harika işliyor şimdi.» Bir an göz göze geldiler.</p>

    <p class="calibre3">Vicky ona gülümsedi ve o anda adamın eğilip kendisini öpeceğini sezdi. Tatlı bir kararsızlığa kapıldı. Jake'e küçük bir cesaret vermesi iki erkeğin kapışmasına neden olacaktı. Bu da yolculuğu ciddi şekilde tehlikeye atabilirdi. O anda Jake'in dudaklarının kalınca ve biçimli olduğunu da fark etti.</p>

    <p class="calibre3">Ama aynı anda Hirondelle 'de çılgınca bir çalışma başladı. Kaptan yardımcısı bağırıp eteklerini uçurarak koştu. Vicky, Jake'in kolunu tutarak, «Ne oluyor?» diye sordu.</p>

    <p class="calibre3">Amerikalı söylendi. «Bela!» Kamara kapısı açılarak Papadopoulos örgüsünü sallaya sallaya dışarı fırladı. Adamın sağ elinde hâlâ kartlar vardı. «Bir kart daha gelse Cip yapacaktım!» diye bağırarak iskambilleri rüzgâra savurdu. Yardımcısını yakaladığı gibi bir şeyler söyledi. Sonra onu bırakıp direkteki adamına Arapça seslendi. Jake konuşmayı dikkatle dinledi.</p>

    <p class="calibre3">«Bir İngiliz savaş gemisi. Dauntless galiba.»</p>

    <p class="calibre3">Vicky, «Sen Arapça biliyor musun?» diye sorunca da adam sinirli bir tavırla onu susturup tekrar dinledi.</p>

    <p class="calibre3">«Destroyer bizi görmüş. Rotasını değiştirerek bizi yakalamaya geliyor.» Jake gözlerini kısarak güneşe bakıp yine tartışmaları dinlemeye devam etti.</p>

    <p class="calibre3">Gareth Swales, «İkiniz eğleniyor musunuz bari?» diye gülümserken, gözlerini Jake'in kolunu tutan Vicky'nin eline dikti. İngiliz kamaradan bir panter gibi sessiz sedasız çıkmıştı.</p>

    <p class="calibre3">Vicky suçluluk duyarak elini çekti ama hemen pişman oldu. Gareth Swales'e bir borcu yoktu. Adamın bakışına kafa tutar gibi cevap verip başını çevirince Jake'in gitmiş olduğunu gördü.</p>

    <p class="calibre3">Gareth kaptan güvertesine seslendi. «Ne oldu, Papa?»</p>

    <p class="calibre3">Kaptan kükredi. «Senin Tanrı'nın belası Kraliyet Donanman. Olan o!» Yumruğunu kuzey ufkuna doğru salladı. «Dauntless \ Aden üssünde kalan bu gemi köle taşıyanların yolunu kesiyor.»</p>

    <p class="calibre3">«Gemi nerede?» Yüzü değişen Gareth hemen küpeşteye gitti.</p>

    <p class="calibre3">«Destroyer hızla geliyor. Neredeyse ufukta belirir.» Papadopoulos, Gareth'e arkasını dönüp adamlarına bağırarak emirler verdi. Onlar da hemen güverteye koşup ilk zırhlı arabanın çevresine toplandılar. Bu, bağlandığı yerde hafif hafif sallanan Domuz Priscilla'ydı.</p>

    <p class="calibre3">Gareth, «Ne yapıyorsun?» diye sordu.</p>

    <p class="calibre3">Gemimde silah yakalarlarsa başım belaya girer. Silah olmazsa bela da olmaz. Adamlarının büyük beyaz aracı bağlayan halatlara saldırmalarına baktı. «Aynı şeyi kölelere de yaparız. Zincirleri olduğu için hemen denizin dibini boylarlar.»</p>

    <p class="calibre3">«Bir dakika dur. Bu yükü götürmen için sana bir servet verdim.»</p>

    <p class="calibre3">«O servet şimdi nerede, binbaşı?» Kaptan alay eder gibi haykırıyordu. Ceplerimde bir şey yok. Seninkiler nasıl?» Yine adamlarına dönerek acele etmelerini söyledi.</p>

    <p class="calibre3">Birden Domuz Priscilla'nın tareti açıldı ve Jake Barton'un başıyla omuzları dışarıya çıktı. Saçları rüzgârda uçuşan adamın kollarında bir Vickers makinelisi vardı. Tarette dengesini bularak durdu. Vickers'i sol kolunun altına sıkıştırdı. Sağ elinde de bir tabanca belirdi. Omzuna da bir fişeklik takmıştı.</p>

    <p class="calibre3">Bir şarjörü kaptanın başının biraz yukarsına boşalttı. Rum korkuyla uluyarak hemen güvertede yere kapandı. Adamları da tavuklar gibi etrafa kaçıştılar. Jake taretteki yerinden onlara adeta şefkatle baktı. «Birbirimizi anlıyoruz sanırım, kaptan. Bu araçlara kimse el sürmeyecek. Gemini kurtarman için tek çare İngilizlerden daha hızlı gitmendir.»</p>

    <p class="calibre3">Yüzü hâlâ güverteye yapışık olan kaptan cevap verdi. «Destroyer saatte otuz mil yapıyor.»</p>

    <p class="calibre3">Jake, ne denli çok konuşursan o kadar az zamanın kalır,» dedi. «Yirmi dakika sonra hava kararacak. Tornistan et ve hava kararana dek öyle git.»</p>

    <p class="calibre3">Kaptan pek güvenmeyerek ayağa kalktı. Tek gözünü kırpıştırıp üzüntüyle ellerini ovuşturdu.</p>

    <p class="calibre3">Jake dost bir tavırla seslendi. «Haydi poponu kımıldat.» Yine kaptanın tepesinde bir yere ateş etti.</p>

    <p class="calibre3">Kaptan tekrar güverteye kapaklanıp adamına Hirondelle'in yaklaşan İngiliz savaş gemisinden uzaklaşması için yeni rotayı bağırdı.</p>

    <p class="calibre3">Tekne yeni rotasına girince Jake, Gareth'i yanına çağırıp makineliyi verdi. «Ben o Rumla uğraşırken bu serserilere göz kulak olmalısın. Vicky, Greg siz de bu arada zırhlı arabalara girin.»</p>

    <p class="calibre3">Gareth, «Makineliyi nereden buldun?» diye sordu. «Onların sandıklarda olduğunu sanıyordum.»</p>

    <p class="calibre3">Jake sırıttı. «Daima yanımda güven verecek bir şeyler olmasını isterim.» Gareth de tabakasından iki yaprak sigarası seçip yakarak birini arkadaşının dudaklarının arasına sıkıştırdı.</p>

    <p class="calibre3">«Tebrikler. Artık neden ortak olarak seni seçtiğimi iyi anlıyorum.»</p>

    <p class="calibre3">Jake gidip ana direğin üstündeki gözcü yerine çıkarak teleskopla yaklaşan gemiye baktı. Savaş gemisiyle aralarında sadece on mil olmasına rağmen, hava kararmakta olduğu için Hirondelle'ı seçmek zorlaşmıştı. Ayrıca deniz de çalkantılıydı ve Jake'in arkasında kalan, batmakta olan güneş doğuyu esrarlı, mavimsi bir renge boyuyordu.</p>

    <p class="calibre3">Birden karanlıklarda kalan savaş gemisinden bir ışık göz kırpmaya başladı ve Jake acele sorulan soruyu anladı. «Kimliğini açıkla.» Kendi kendine gülen Jake beyaz yelkenli Hirondelle'ı destroyerin iyi gördüğünü düşündü. Hız yerine görünmezliği denemenin zamanı geldiğini anlamıştı.</p>

    <p class="calibre3">Destroyer yine işaret veriyordu. «Dur, yoksa ateş açacağım.»</p>

    <p class="calibre3">Jake öfkeyle, «Namussuz korsanlar,» diye homurdanarak aşağıya bağırdı. «Bütün yelkenleri kaldırın.» Loşlukta kendisine bakan Rumun soluk yüzünü seçti ve adamların direklere tırmandıklarını da gördü.</p>

    <p class="calibre3">Jake sonsuz gibi görünen karanlık denizde pek küçük duran destroyere baktı ve baştaki toptan çıkan ateşi fark etti. Işığı bir gümbürtü izledi.</p>

    <p class="calibre3">Yelkenleri indirmek için uğraşan adamlar ateş edildiğini duyunca donup kalmışlardı. Sonra birden deli gibi çalışmaya başladılar. Parıldayan beyaz yelkenler hemen gözden kayboldu.</p>

    <p class="calibre3">Jake yine destroyere baktı. Birkaç saniye araştırdıktan sonra onu bulabildi. Acaba yelkenlerin kaybolmasına ne anlam verdiler, diye düşündü. Belki de Hirondellé'in 'dur' emrine uyduğunu sandılar. Teknede ayrıca uskur olduğunu bilmiyorlar... İngilizlerin artık Hirondelle'i göremediklerinden kuşku yoktu. Kocaman bir piramidi andıran yelkenler kaldırılınca koyu renk tekne görünmez olmuştu. Son birkaç dakikayı sabırsızlıkla bekleyerek geçirdi. Sonra aşağıdaki kaptana Hirondelle'in rotasını değiştirmesini ve ilk yolunu izlemesini söyledi. Böylece üzerlerine gelen destroyerin yanından geçip kaçacaklardı.</p>

    <p class="calibre3">Tropik gecesi iyice çöktüğünde Jake eski rotayı uyguluyordu. Gözleriyle karanlıkları yarmaya çalışıyor ve destroyer kaptanının numarayı anlayıp yolunu kesmesinden korkuyordu. Her an savaş gemisi karşılarına dikilebilirdi.</p>

    <p class="calibre3">Sonra birden en az altı mil geride beyaz ışıkları görerek rahatladı. Destroyerin kaptanı numaraya inanmış ve Hirondellë'in yelkenlerini topladığı yerde durup beklediğini sanmıştı. Jake başını arkaya atarak güldü. Sonra yine güvertedekilere emirler yağdırmaya başladı. Destroyer hâlâ geride ışıklarını yakmış, köle gemisini araştırırken Hirondelle uzaklaştı.</p>

    <p class="calibre3">Saatlerce direkteki gözcü yerinde kalan Jake aşağıya indiğinde sert rüzgâr ve yağmur yüzünden iliklerine kadar donmuştu. Kaptan onu kardeşiymiş gibi karşılayıp kucakladı. Vicky de hemen ona dumanlan tüten bir maşrapa kahve getirdi. Gareth bütün gece makineli tüfekle mürettebatı tehdit ettiği taretin kapağını açarak dışarı çıktı ve gelip diğer kahve maşrapasını Vicky'den aldı. Jake'e bir yaprak sigarası ikram etti ve birlikte küpeşteye gittiler.</p>

    <p class="calibre3">İngiliz, Jake'in sigarasını yakarak, «Hep seni önemsemeyerek aynı yanılgıya düşüyorum,» diye güldü. «İriyarı olduğun için seni aptal sanıyorum.»</p>

    <p class="calibre3">Jake hafifçe gülümseyip, «Bu yanılgıdan kurtulacaksın,» dedi. İkisi de aynı anda dönerek yumurta pişirmekte olan Vicky'ye baktılar. Ve birbirlerini çok iyi anladılar.</p>

    <p class="calibre3">Genç kadın öğleüzerine doğru onları uyandırdı. İkisi de uykusuz geçirdikleri geceyi telafi etmek için arabaların gölgesine girip battaniyelerine sarınarak yatmışlardı. Yine de itiraz etmeden Vicky'nin peşi sıra başa gittiler. Üçü orada durup aslan rengi alçak sahile baktı. Vicky o zamana dek böyle kasvetli bir manzara daha görmediğini düşünüyordu. Bu sahili okuyucularına anlatacak sözleri kafasında tasarlamaya başlamıştı.</p>

    <p class="calibre3">Gregorius da onlara katıldı. Batılı kılığını çıkarmış ve törelere uygun olan shamma'yla dar bir pantolon giyerek yine Afrikalı olmuştu. Sık, kıvırcık siyah saçlı, çikolata rengi yüzlü gencin gözleri vatanına dönen bir sürgününkiler gibi parlıyordu. «Sis fazla olduğu için dağları göremezsiniz,» diye açıkladı. «Fakat bazen şafakta hava serin olduğunda...» Özlemi, ışıltılı gözlerinden, biçimli kalın dudaklarından okunuyordu.</p>

    <p class="calibre3">Gemi sahile yaklaşarak ilerledi. Orada su çok berrak olduğu için dokuz metre aşağıda kalan mercan kayalıklarını rahatlıkla görebiliyorlardı. Bir saat kadar sahile paralel olarak gittiler. Grup küpeşteye dayanıp durmuş, kızılımsı altın kıyıya adeta büyülenmiş gibi bakıyordu. Sadece Jake onlardan ayrılıp yükü indirme hazırlıklarını yaptı. Geri döndüğünde birden önlerinde derin bir koy belirmişti.</p>

    <p class="calibre3">Gregorius, «Zincirler Koyu,» derken hepsi de buraya neden bu adın verildiğini anladı. Çünkü geride rüzgârdan korunan liman ve bunun arkasında da kölelerin satış merkezi olan Mondi kentinin kalıntıları vardı.</p>

    <p class="calibre3">Gregorius işaret ederek onlara eski kenti gösterdi. Burada sadece suyun kenarına kadar inen taş bloklar ve kırık kayalar vardı. İyice yaklaştıkları için eski sokakları ve damsız evleri seçmeye başladılar.</p>

    <p class="calibre3"><i class="calibre4">Hirondelle</i> demir atıp ağır ağır yaklaştı. Jake yükü boşaltmak için son hazırlıklarını da tamamlamıştı. Küpeştenin yanında duran Gareth'in yanına giderek, «Birimizin sahile kadar yüzmesi gerekiyor,» diye açıkladı.</p>

    <p class="calibre3">Gareth hemen yazı tura atmalarını önerdi ve Jake itiraz etmeden para elinde belirdi. Jake kaderine razı oldu. «Yazı!»</p>

    <p class="calibre3">«Talihin yok, evlat. Köpekbalıklarına sevgilerimi söyle.» Gareth gülümseyerek bıyığını sıvazladı.</p>

    <p class="calibre3">Jake aşağıya indirilen halatlarla bağlı sala tutunmuştu. Sal suyun yüzünde durunca Jake küpeşteye dayanmış merakla kendisini seyreden Vicky'ye güldü. «Bu parlak manzaradan kör olmak istemiyorsan gözlerini kapat.» Kadın bir an durumu anlayamadı, ama Amerikalı gömleğini sıyırıp pantolonunun düğmelerini açınca durumu kavrayarak arkasını döndü.</p>

    <p class="calibre3">İnce bir halatın ucunu beline bağlayan Jake kıyıya doğru yüzdü. Merakı utancını yenen Vicky de o ara usulca çıplak adama baktı. Aynı anda Jake'in bağlı olduğu halatı boşaltmakta olan Gareth Swales'in kaşını alayla kaldırarak kendisini süzdüğünü de fark etti. Utancından kızararak yazı makinesiyle özel çantasının Sarsak'a konulup konulmadığına bakmaya gitti.</p>

    <p class="calibre3">Jake kıyıya varınca, halatı oradaki taş bloklardan birine sıkıca bağladı. O sırada vinç de zırhlı araçlardan ilkini yandan indiriyordu. Her adam işini ustalıkla görmekteydi. İlk taşıt sala bağlandı. Bu iş tamamlanınca kıyıya bağlı halatla salı çektiler.</p>

    <p class="calibre3">Sal, sarı kumlara oturur oturmaz Jake taşıta atlayınca, Greg de aracın halatlarını çözdü. Amerikalı motoru işleterek taşıtı karaya sürerken, salı tekrar yüklemek üzere geri çektiler.</p>

    <p class="calibre3">Hızla ve güvenle çalışıyorlardı ama yine de saatler çabucak geçti. Sandıklar ve varillerden oluşan son yükün üstüne Vicky oturdu ve salı sahile çekerlerken geminin Diesel motoru çalıştı. Kaptan demir aldırarak salın halatlarının çözülmesini emretti.</p>

    <p class="calibre3">Vicky kumsala ayak bastığı sırada Hirondelle yelken açmış uzaklaşıyordu. Dördü kıyıda durup arkasından baktılar. Hiçbiri el sallamadı ama yine de geminin uzaklaşmasına üzülmüşlerdi. Mürettebatı korsanlardan oluşan bu pis köle gemisi her şeye rağmen onların dış dünyayla olan son bağlantılarıydı.</p>

    <p class="calibre3">Jake onları kapıldıkları yalnızlık duygusundan kurtardı. «Haydi çocuklar, kamp kuralım.»</p>

    <p class="calibre3">Kent kalıntısıyla deniz arasındaki kumsaldaydılar. Akşam rüzgârı toz ve kumları uçuruyordu.</p>

    <p class="calibre3">Jake kalıntıların altında güvenli bir yer buldu. Arabaları oraya çektiler. Jake'le Greg araçların yakıt ve yağına bakarken, Gareth bir taş dur varın önünde ateş yaktı. Vicky de kent kalıntılarını dolaşmaya çıktı. Ama fazla gidemedi. Yüzyıl önce yakılan bu kentin kalıntısından tehditle karışık bir azap yükselir gibiydi. Dar bir yoldan geçerek bir alana çıkınca, burasının köle kentinin satış alanı olduğunu sezdi. Tutsakların duyduğu acılar buraya yerleşip kalmıştı sanki. Acaba bu duygularımı kâğıda geçirebilecek miyim, diye düşündü. Yine büyük bir açgözlülük yüzünden bir ulusu zincire vurmak istiyorlar. Yine yüz binlerce insan, bu kentin yaratmış olduğu acıları öğrenmek zorunda kalacak. Bunları yazmalıyım...</p>

    <p class="calibre3">Çok hafif bir ses düşüncelerden sıyrılmasına neden oldu. Yere bakınca korkuyla titreyerek geriledi. Kıskaçları bir ıstakozunkini andıran morumsu renkli, parmak boyundan uzun bir akrep kocaman iğnesini kaldırmış, çizmesinin burnuna vurmaya hazırlanıyordu. Vicky telaşla dönerek kıyıya gitti. Kapıldığı dehşet kanını dondurmuştu. Onun için yıkık duvarın dibinde gürül gürül yanan ateşe minnetle yaklaştı. Gareth yanında çömelip ellerini ateşe uzatan kadına bakarak, «Ben de seni aramaya geliyordum.» Dedi. Tek başına dolaşman doğru değil:»</p>

    <p class="calibre3">«Kendime bakmasını bilirim.» Vicky'nin sesinde gitgide belirginleşen bir aksilik vardı.</p>

    <p class="calibre3">«Bunu kabul ediyorum.» Erkek onu yatıştırmak için güldü. «Bazen bunu çok iyi başardığını da düşünüyorum.» Elini cebine soktu. «Ateş yakmak için yeri kazarken bunu buldum.» Uzattığı kırık halkayı andıran şey ateşin ışığında parladı. Yılan biçimi bir bilezikti bu.</p>

    <p class="calibre3">Vicky öfkesinin uçup gittiğini hissetti. Bileziği aldı. «Oh, Garry, ne kadar güzel. Altın mı bu?»</p>

    <p class="calibre3">«Öyle sanırım.»</p>

    <p class="calibre3">Vicky kalın bileziği koluna takarak baktı.</p>

    <p class="calibre3">Gareth onu seyrederken hiçbir kadının armağana karşı koymadığını düşünüyordu. «Bu bilezik güzelliğiyle ve kendisine deli gibi âşık erkeklere acımasıyla tanınan bir prensesinmiş. Onun için bileziğin sana yaraşacağı kanısına vardım.»</p>

    <p class="calibre3">Vicky, «Oh, benim için,» diye içini çekti ve dayanamayarak adamın yanağını öpmek üzere eğildi. Birden Gareth dönüp dudaklarını onun dudaklarına bastırınca da şaşırdı. Bir an geri çekilmeyi istedi ama bunun için uğraşmaya değmeyeceği kanısına vardı. Düşünülecek olursa bu harika bir bilezikti.</p>

    <p class="calibre3">Fırtına lambasının ışığında Jake'le Greg Domuz Priscilla'nın kaportasına yaymış oldukları haritayı inceliyorlardı. Genç izleyecekleri yolu gösteriyordu.</p>

    <p class="calibre3">Jake birden başını kaldırınca, otuz adım ötedeki ateşin önünde sarılıp kalan kadınla erkeği gördü. Kalbinin hızla çarpmaya başladığını, boynunun yandığını hissediyordu. «Gidip kahve içelim,» diye söylendi.</p>

    <p class="calibre3">Gregorius itiraz etti. «Bir dakika. Önce sana çölün neresinden geçeceğimizi göstermeliyim.» Parmağıyla haritada bir yönü işaret ederken birden yalnız olduğunu anladı. Jake ateş başındaki sahneye engel olmak için onun yanından ayrılmıştı.</p>

    <p class="calibre3">Vicky şafak vakti uyandığında, bütün gece tüyler ürpertici sesler çıkararak uluyan rüzgârın çok hafiflemiş olduğunu fark etti. Üstü kum içinde kalmış olan battaniyesini sıyırdı. Kum taneleri saçlarına, dişlerinin arasına girmişti. Erkeklerden biri horluyordu. Fakat battaniyelere sıkıca sarılmış üç adamın hangisinin horladığını anlayamadı. Kalkıp tuvalet çantasını, havlusunu ve temiz çamaşırlarını aldı. Kamptan uzaklaşıp kum tepesini inerek sahile gitti. Etraf hareketsizdi. Henüz gizlenen güneşin ışınları dümdüz suları pembemsi bir renge boyamıştı. Vicky bir gün önce duyduğu sıkıntının kaybolduğunu anladı. Soyunup pembe sulara girdi. Suyun soğukluğu önce kaslarının gerilmesine neden oldu ama sonra zevkle derin bir soluk alarak oturdu. Boğazına kadar suya battı. Bir gece önceden kalan toz ve kumları gidermek için yıkanmaya başladı.</p>

    <p class="calibre3">Daha sonra çabucak giyinip kirli çamaşırlarını havluya sardı. Islak saçlarını tarayarak kum tepesine tırmandı. Dorukta saçında tarakla öylece kalarak hayranlıkla içini çekip batıya baktı. Gregorius'un söylediği gibi, doğan güneşin ilk ışınları manzaraya bir dekor havası vermişti. Yüzlerce mil uzunluğundaki düzgün çöl birden kısalmış ve dimdik yükselen topraklar sanki elini değdirebilecekmiş gibi yaklaşmıştı. Kendisini toplayan kadın tepeden inip kampa gitti. Jake ateşin üstüne koyduğu domuz pastırması ve fasulye dolu tavadan başını kaldırarak ona gülümsedi. «Kahvaltı için beş dakika.» Kadının teneke tabağına yiye cek doldurup uzattı. «Sıcaktan rahatsız olmamak için geceleri yol almayı düşündüm ama engebeli yerlerde arabaları parçalamayı göze alamayız.»</p>

    <p class="calibre3">Vicky tabağı alarak büyük iştahla yemeğini yemeye başladı. Sadece bir ara ateşin yanına yaklaşan Gareth Swales'e bakmak için durdu. Adam tıraş olmuş ve pırıl pırıl temizdi. Yakası açık, tertemiz bir gömlek ve kolay yırtılmayan, pahalı tür tüvitten bir golf pantolonu giymişti. Kalın altlı spor ayakkabıları ayna gibiydi. Jake neşeli bir kahkaha attı. «Tanrım, golf oynamaya mı gidiyorsun?»</p>

    <p class="calibre3">Gareth, Jake'in solmuş köstebek derisi ceketine, derisi sıyrılmış botlarına ve kolu yırtılmış kareli gömleğine bir göz attı. «Kılığın aldığın terbiyeyi gösterir. Afrika'ya geldik diye yerliler gibi mi dolaşacağız?» Sonra Greg'e bakarak tatlı tatlı gülümsedi. «Sakın alınma. Sen bu kılıkta çok iyisin.»</p>

    <p class="calibre3">Shamma'sını giymiş olan Gregorius, kahvaltı tabağından başını kaldırıp bu gülüşe karşılık verdi. «Doğu Doğudur. Batı da Batı.»</p>

    <p class="calibre3">Gareth, «İhtiyar Wordsworth işini biliyormuş,» diyerek kaşığı tavaya soktu.</p>

    <p class="calibre3">Birbirlerinin tozunu yutmamak için arabaların arasına iki yüzer metre kadar açıklık bırakmışlardı. Rüzgâr hiç kesilmemekle birlikte gitgide artan sıcağa engel olamıyordu. İki saat süreyle yumuşak, sarı topraklar onlara ciddi bir engel çıkarmadı. Fakat lastikler fazla derine battığı için ancak on mil hızla gidiyorlardı. Birinci vitese takılı motorlardan gıcırtılı sesler yükseliyordu. Daha sonra toprak sertleşti. Fakat burası da çok taşlıktı. Arabalar bu tehlikeli yerde zıplayıp sallanırken hızları daha da düştü. Üstelik buradaki kapkara taşlar sıcağı yansıtıyordu. Vicky dahil hepsi de soyunup çamaşırlarıyla kalmışlardı. Yine de durmadan terliyorlardı. Vücutlarından süzülen terler anında kuruyordu. Arabaların güneşte kalan kısımları beyaza boyalı olmasına karşın iyice kızmıştı. Bunlara dokunanın parmakları su topluyordu.</p>

    <p class="calibre3">Öğleden bir saat önce Domuz Priscilla radyatörünün valfından havaya şiddetle su buharı püskürttü. Jake hemen motoru kapatıp yarı çıplak, taretten dışarıya tırmandı. Eliyle gözlerine siper alarak sıcak dalgası yüzünden şeklini kaybeden düzlüklere baktı. Ufuk gözükmüyordu. Birkaç yüz metre ilersi de öyle. Hatta arkasından gelen taşıtlar bile gerçekdışı birer canavarı andırıyordu. Diğerleri yaklaşınca seslendi. «Kontakları kapatın. Böyle gidemeyiz. Makine yağı su gibi inceldi. Yola devam edersek yatakları yakarız. Biraz soğumalarını bekleyeceğiz.»</p>

    <p class="calibre3">Hepsi de memnunlukla taşıtlardan çıkıp şasinin gölgesine sığınarak köpekler gibi solumaya başladı. Jake de elinde kan kadar sıcak su dolu yirmi litrelik tenekeyle teker teker yanlarında durarak onlara içebilecekleri kadar su verdi. Sonra Vicky'nin yanındaki battaniyeye çöküp kaldı. «Kendi arabama dönemeyecek kadar sıcak,» diye açıkladı. Vicky bu sözleri iyi niyetle karşıladı ve sadece başını sallayıp yarı açık bluzunun bir düğmesini ilikledi.</p>

    <p class="calibre3">Jake tenekedeki suyla mendilini ıslatarak ona uzattı. Vicky boyun ve yüzünü silip zevkle içini çekti. «Burası uyuyamayacak kadar sıcak, Jake,» diye mırıldandı. «Beni eğlendir. Yani konuşalım.»</p>

    <p class="calibre3">«Neden söz edelim?»</p>

    <p class="calibre3">«Senden. Bana Teksas'ın hangi bölgesinden geldiğini anlat.»</p>

    <p class="calibre3">«Her tarafından. Babam nerede iş bulursa orada çalışırdı.»</p>

    <p class="calibre3">«Baban ne iş yapardı?»</p>

    <p class="calibre3">«Sığırlara bakardı ve at terbiye ederdi.»</p>

    <p class="calibre3">«Zevkli olmalı.»</p>

    <p class="calibre3">Jake omuz silkti. «Ben motorları atlara yeğlerim.»</p>

    <p class="calibre3">«Sonra?»</p>

    <p class="calibre3">«Sonra savaş oldu ve tankları sürmeleri için teknisyenlere gereksinme duydular.»</p>

    <p class="calibre3">«Daha sonra» Neden vatanına dönmedin?»</p>

    <p class="calibre3">«Babam ölmüştü. Üstüne bir sığır devrilmiş. Onun eski eyeriyle battaniyesini almak için bu yolculuğa değmezdi.»</p>

    <p class="calibre3">«Bana düşünden söz et Jake.»</p>

    <p class="calibre3">«Düş mü?»</p>

    <p class="calibre3">«Herkesin bir düşü vardır.»</p>

    <p class="calibre3">Erkek üzgün üzgün gülümsedi. «Hayalim...» Durakladı. «Bir düşüncem var. Bir motor. Barton motoru. O burada.» Parmağıyla alnına vurdu. «Bunu yapmak için sadece para gerekli. On yıldır yapmaya çalıştım. İki kez de başaracak gibi oldum.»</p>

    <p class="calibre3">«Belki bu yolculuktan sonra başarırsın.»</p>

    <p class="calibre3">«Belki... Pek çok kez bunu yapacağıma güvendim ama gerçekleştiremediğim için artık kesin iddiaya girişemem.»</p>

    <p class="calibre3">Genç kadın, «Bana motoru anlat,» deyince Jake hafif sesle fakat hevesle on dakika kadar konuştu. Vicky onun birden çok mutlu olduğunu gördü.</p>

    <p class="calibre3">«Sadece küçük bir atölyeye gereksinmem var. Batıda bir yerde. Forthworth'ü düşündüm.» Birden susup kadına baktı. «Özür dilerim fazla gevezelik ettim galiba.»</p>

    <p class="calibre3">Vicky atıldı. «Yok, dinlemekten zevk aldım, Jake. Bunu başaracağını umarım.» «Teşekkürler.» O sıcakta bir süre dost bir sessizlik içinde oturdular. Sonunda erkek, «Ya senin düşün nedir?» diye sordu.</p>

    <p class="calibre3">Vicky hafifçe güldü. «Bir kitap. Bir roman. Yıllardır bunu düşünüyorum. Kafamda belki yüz kez yazdım. Bütün yapacağım zaman bulup kâğıda geçirmek.» Susup yine güldü. «Bu sana bayat bir söz gibi gelecek belki ama çocukları ve bir yuvayı özlüyorum. Çok uzun süreden beri yollardayım.»</p>

    <p class="calibre3">Jake başını salladı. Ne demek istediğini anlıyorum.» Sesi düşünceliydi. «Senin düşün benimkinden daha güzel.»</p>

    <p class="calibre3">Gareth Swales onların mırıltılarını duyarak dirseğinin üstünde doğruldu. Bir süre kızgın siyah taşlarla dolu on iki metreyi aşıp onların yanına gitmeyi düşündü. Ama bu çabası bile onu fazlaca yorduğu için sırtüstü yatıp kaldı.</p>

    <p class="calibre3">Jake ancak beşten sonra motorları çalıştırabileceklerine karar verdi. Raflara takılı tenekelerden araçlara yakıt koyduktan sonra yine tek sıra halinde yola çıktılar. Çok ağır gidiyorlardı ve engebeli yerde her taş araca da, sürücüsünü de fena sarsıyordu.</p>

    <p class="calibre3">İki saat sonra siyah kayalarla dolu düzlük sona erdi ve bunun gerisinde uzanan kırmızı, alçak kum tepelerini gördüler. Jake sevinerek hızını arttırdı. Akşamüstü hava kararırken rüzgâr da durdu fakat hava hâlâ sıcaktı. Gece, sadece kuzey yarımküresinin alacakaranlığını bilenler için çok ani bastırdı. Jake o gün yirmi milden az yol aldıklarını biliyor ve durmayı istemiyordu. Hem gece olduğu için motorların ısısı düşmeye başlamış, bu da sürücülerin sakinleşmesine yol açmıştı. Jake, Orion'a bakarak yönü saptadı. Başını çevirince diğerlerinin de kendisini izlediklerini gördü. Farlar sayesinde yüz metre kadar ilersini görebiliyor ve sık diken kümelerinden kaçabiliyordu.</p>

    <p class="calibre3">Jake o gün ilk kez arabayı üçüncü vitese taktı. Araç hevesle ileriye atıldı, ama yüz metre gidince dümdüz duran tuzlu kum tabakası çöktü ve taşıt yarıya kadar kuma gömüldü. Bu arada Jake de başını çelik güneşliğe çarptığı için sersemlemişti.</p>

    <p class="calibre3">Kendine gelip kontağı kapatana dek motor hızla çalışarak feryat eder gibi sesler çıkardı. Jake güçlükle taretten çıkarak arkadaki araçlara durmalarını işaret etti. Sonra inip üzgün üzgün kuma iyice batmış olan arabaya baktı. Gareth de yanına gelerek hasarı inceledi. Jake, bir şaka yapsın hele, diye düşünerek yumruklarını sıktı.</p>

    <p class="calibre3">«Yaprak sigarası?» Gareth ona tabakasını uzatıyordu ve Jake öfkesinin biraz hafiflediğini hissetti. İngiliz devam etti. «Gece kamp yapmak için uygun bir yer. Arabayı kurtarmak için sabah bir şeyler yaparız.» Jake'in omzuna vurdu. «Gel, sana sıcak bir bira ikram edeyim.»</p>

    <p class="calibre3">Jake, İngilizin sezme gücüne hayret ederek başını salladı. «Bir şey söylemeni bekliyordum. Bunu değil herhangi bir şey söylemeni.»</p>

    <p class="calibre3">Gareth, «Bunu bilmediğimi mi sanıyorsun, evlat?» diye gülerek karşılık verdi.</p>

    <p class="calibre3">Kont Aldo Belli sabah Chaldi Kuyuları'na doğru yola çıkmak için kesin karar vererek çadırına çekilmişti. Generalin ricaları ona dokunmuştu. Uyumaya hazırlanırken artık hiçbir şeyin kendisine engel olmayacağını düşünüyordu. Fakat gece karanlıkta uyandığında içmiş olduğu Chianti yüzünden bağırsaklarının rahatsızlık verdiğini hissetti. Önemsiz biri olsaydı hemen çadırdan çıkar ve bu sorunu hallederdi. Ama kont her şeyi en iyi şekilde yapardı. Onun için başını yastıklarına dayayıp yatarak olanca sesiyle bağırdı. Birkaç dakika içinde de saçları karışmış, gözlerinden uyku akan, üstüne devetüyü bir ropdöşambr giymiş olan Gino, elinde bir lambayla çadıra girdi. Onu kontun özel valesi ve habercisi izledi. Kont istediğini anlatınca ona bağlı olan adamlar yatağın yanına toplandılar. Gino sanki hastaymış gibi yatan kontun kalkmasına yardım etti. Vale üstüne kırmızı ejderhalar işlenmiş, mavi kapitone, Çin ipeği bir ropdöşambrı adama giydirdi. Sonra eğilip ayaklarına da buzağı derisinden yapılmış terlikleri geçirdi. Yaver de koşup kontun özel muhafızını tekmeleyerek uyandırdı.</p>

    <p class="calibre3">Kont çadırdan çıkınca ellerinde lambaları ve silahları olan adamlar onun kullanması için özel olarak kazılmış çukura gittiler. Önce Gino üstüne sazdan bir dam yapılmış tuvalete girip yılan, akrep ve haydut olup olmadığına baktı. Ancak dışarıya çıkıp tuvaletin güvenli olduğunu söyleyince kont oraya girdi. Adamlar dışarda saygıyla beklerken, birden toprakları sarsan, gökyüzünü titreten bir ses duydular. Bu bir erkek aslanın dehşet verici kükremesiydi.</p>

    <p class="calibre3">Kont tuvaletten fırladı. Lambanın ışığında bembeyaz kesilmiş yüzü parlıyordu. «Aman Tanrım!» diye bağırdı.</p>

    <p class="calibre3">«Neydi o?»</p>

    <p class="calibre3">Kimse ona cevap veremedi. Aslında kimse bu soruyla ilgilenmemişti. Kont hızla açık hava karargâhına giden askerlere yetişmek için koşmak zorunda kaldı. Ancak kendi aydınlık, güvenli çadırına girip subaylarını da çevresine toplayınca nabzı normale döndü. Subaylardan biri de yerli rehberlerden birini çağırtıp bütün kıtanın endişelenmesine neden olan o korkunç sesleri sormayı önerdi.</p>

    <p class="calibre3">Kont, «Aslan mı?» diye bağırdı. «Aslan ha!» Birden gecenin şekilsiz korkularından sıyrıldı. Çünkü artık doğuda hava ışımaya başlamış ve kontun içinde avcılara özgü şiddetli duygular güçlenmişti.</p>

    <p class="calibre3">Tercüman açıkladı. «Albayım, aslanlar sizin çölde bıraktığınız antilop leşlerini yiyorlarmış sanırım. Kan kokusu onları çekmiş.»</p>

    <p class="calibre3">Kont bağırdı. Gino, Mannlicher'i getir ve sürücüye söyle Rolls'la çadırımın önünde hazır olsun.»</p>

    <p class="calibre3">Binbaşı Luigi Castelani, «Albayım,» diye itiraz etti. «Verdiğiniz emre göre şafakla birlikte yola çıkacaktı.»</p>

    <p class="calibre3">Albay gürledi. «Emri değiştirdim!» O anda şatosunun kütüphanesindeki XIV. Louis stili yazı masasının önüne serilmiş olan harika bir aslan postu belirmişti gözlerinin önünde. Aslanın ağzının iyice açılarak korkunç beyaz dişlerinin görünmesini isteyecekti. Buna korkunç sarı cam gözler de takılacaktı. Ama açık ağız ve kocaman sivri dişler, birden sinirlerini sarsan antilopla karşılaşmasını anımsamasına neden oldu.</p>

    <p class="calibre3">«Binbaşı,» diye emretti. «Yirmi adam ve onları taşıyacak bir kamyon istiyorum. Erler tam teçhizat olacak ve her birine yüz mermi verilecek.» Kont budalaca tehlikelere atılmak niyetinde değildi artık.</p>

    <p class="calibre3">Aslan altı yaşında tam olgun bir erkekti ve çölde görülen pek çok leo panthera gibi orman aslanlarından da iriydi. Omuz yüksekliği bir metreyi buluyordu; ağırlığı yüz doksan kilodan fazlaydı. Akşamüstü güneşi hayvanın kızılımsı bej tüylerini parlatıyor, yelesini de altından bir haleye dönüştürüyordu. Bu yele çok gür ve uzundu. Omuzlarının altına kadar uzanıyor, adeta yeri süpürecekmiş gibi karnının altına doğru iniyordu.</p>

    <p class="calibre3">Hayvan başını önüne eğmiş, iki yana sallanarak ve zorlukla adım atarak yürüyordu. Her soluk verişte hırıltıyı andıran bir ses çıkarmaktaydı. Zaman zaman durup belinin altındaki yaranın üstüne toplanmış sineklerden oluşan mavi bulutu kapmak için ağzını açıp kapıyordu. Sonra açık renk, sulu kanın sızdığı yarayı yalıyordu.</p>

    <p class="calibre3">Mannlicher'in 9.3'lük mermisi, kaçmak için dönerken sırtına, alt kaburganın beş santim aşağısına saplanmıştı. Dokuz tonluk bir güçle vuran bu mermi aslanın devrilip tozlar içinde yuvarlanmasına neden olmuştu. Bakır kovanlı mermide yumuşak, genişleyen kurşun vardı. Bu, aslanın karın zarını yarmış, bağırsakları parçalamış ve dört büyük karın damarını koparmıştı. Mermi böbreklerin yakınından geçerek her ikisine de iyice zarar vermiş, sonra kalça kemiğine gömülüp kalmıştı.</p>

    <p class="calibre3">İlk korkunç darbeden sonra aslan yuvarlanıp ayağa kalkmış ve vücudunu yassıltarak hızla koşup çalılığın içine gizlenmişti. Daha sonra atılan bir düzine kadar kurşun ona isabet etmemişti.</p>

    <p class="calibre3">Yedi aslandan oluşmuş bir sürüydü; ondan yaşlı bir erkek, gebe olan iki dişi, henüz ergenliğe erişmemiş üç de genç hayvan vardı. Uzun süre devam eden o korkunç ateşten sadece bu yaralı aslan kurtulabilmişti. Şimdi yürürken karın boşluğunda pıhtılaşan kanlar ileri geri sallanıyordu. Hareketleri iyice ağırlaşmıştı ama susuzluğu ilerlemesine neden olmaktaydı. Susuzluk tüm vücudunu yakan bir acıydı. Awash Irmağı'nın aşağıda kalan gölcükleri de on mil kadar ilerde bulunuyordu.</p>

    <p class="calibre3">Ön tarafı bataklığa saplanan Domuz Priscilla'yı ancak saatler süren bir uğraşmadan sonra kurtaran grup, öğleye doğru yola çıkmaya hazırlandı. Jake, «Awash'ın alt kısmına hava karırken erişebilir miyiz?» diye sorunca, Greg başını kaldırıp güneşe baktı. Ancak ondan sonra düşüncesini açıkladı.</p>

    <p class="calibre3">«Eğer daha fazla vakit kaybetmezsek erişebiliriz.»</p>

    <p class="calibre3">Yine pusulaya göre bir yön çizip bataklıkların çok açığından geçerek batıya doğru gittiler. Bu kez Gregorius rehberlik ediyordu. Bir süre yol aldıktan sonra birden Etiyopya'nın kuru otlarla örtülü kırlarına geldiler. Büyük çöl arkalarında kalmıştı. Güneşin rengini soldurduğu incecik otlar yine de kırağla kaplıymış gibi gümüşümsü gümüşümsü parlıyorlardı. Dört taşıt bu otluk yerden hızla geçti. Zaman zaman bir karınca yuvası yüzünden sarsılıyor ve ilerlerken karşılarına çıkan diken kümelerini eziyorlardı.</p>

    <p class="calibre3">Günün son ışıkları kaybolurken Jake gece molası vermeyi uygun buldu. Önlerindeki düz topraklar bir mucize olmuşçasına açılmıştı. On beş metre kadar aşağıda kalan Awash Irmağı'nın koca kayalarla dolu yatağına bakıyorlardı. Park ettikleri taşıtlardan inerek gidip uçurumun kenarında durdular.</p>

    <p class="calibre3">Gregorius, «İki yüz metre ötesi Etiyopya,» dedi.«Vatanımın topraklarına son ayak bastığımdan beri iki yıl geçti.» Duygularını engelleyerek anlatmaya devam etti. «Bu ırmak Addis Ababa yakınlarındaki yüksek topraklardan başlar ve bir uçurumdan alçak topraklara iner. Orada da çöle girip kaybolur. Hâlâ Fransız bölgesindeyiz. İlerde Etiyopya var ve İtalyan Eritresi de iyice kuzeyde kalıyor.»</p>

    <p class="calibre3">Gareth onun sözünü kesti. Chaldi Kuyuları ne kadar uzakta?» Onun için Chaldi Kuyuları yolculuğun sonu ve bir küp altın bulacağı yerdi.</p>

    <p class="calibre3">Gregorius omuz silkti. «Belki kırk mil.» Jake uçurumun dibinde sığ gölcüklerin hâlâ gümüşümsü ışıkla parlamasına bakarak mırıldandı. «Buradan nasıl geçeceğiz?»</p>

    <p class="calibre3">Greg, «Irmağın üst tarafında Jibuti'ye giden eski bir deve yolu vardır,» diye açıkladı. Kıyıda tekerlekler batacak olursa çamurları biraz kazmamız gerekebilir ama karşıya geçebileceğimizi sanıyorum.»</p>

    <p class="calibre3">Gareth ona baktı. «Haklı olduğunu umarım. Geri dönmemiz gerekirse çok uzun yolumuz var demektir.»</p>

    <p class="calibre3">Vicky Campbell'in uçurumun dibinde gördüğü su bütün gece kafasından çıkmadı. Köpürerek akan suları, çağlayanları, üstü yosun kaplı kayaları, eğreltiotlarının gölgelediği serin gölü düşledi. Uyandığında bitkin ve huzursuzdu. Saçları terden alnına, ensesine yapışmıştı. Gökyüzündeki hafif bir ışık şafağın yakın olduğunu haber veriyordu. Sadece kendisinin uyanık olduğunu sanarak taşıta gidip havlusuyla tuvalet çantasını aldı ama yere atladığında bir çatırtı duydu ve kendi arabasının motorunun üstüne eğilmiş olan Jake'i fark etti. Ona gözükmeden kaçmaya çalıştı. Fakat adam birden doğrularak, «Nereye gidiyorsun?» diye sordu. «Sanki bilmiyormuşum gibi soruyorum ben de... Dinle Vicky, tek başına kamptan ayrılmanı istemiyorum.»</p>

    <p class="calibre3">«Jake Barton, o kadar pisim ki kendi kokumu duyabiliyorum. Hem hiçbir şey ve hiç kimse ırmağa gitmeme engel olamaz.»</p>

    <p class="calibre3">Jake durakladı. «Seninle geleyim.»</p>

    <p class="calibre3">Genç kadın, «Burası Folies Bergère değil, şekerim,» diye güldü. Jake genç kadınla tartışmaması gerektiğini öğrenmişti. Onun yarın kenarına giderek dik yamaçta kaybolmasını seyrederken, nedenini bilemediği bir endişeye kapıldı.</p>

    <p class="calibre3">Ayağını bastığı yerlerde topraklar ve taşlar kolaylıkla kayıp yuvarlandığı için, Vicky sabırsızlığına engel olarak dikkatli adımlarla suya doğru indi. Kısa süre sonra vahşi hayvanların açmış olduğu dar bir patikaya gelince, yürümesi kolaylaştı. Yumuşak toprakta ses çıkarmayan ayakları, beş parmaklı patileri izliyordu. Bu ayak izleri bir fincan tabağından daha büyüktü ve hayvanın ağırlığı yüzünden de epey derindi. Ama Vicky bunlara pek bakmadı ve zaten baksaydı da gördüğü izleri tanıyamazdı herhalde. Sığ gölcüklerin hafif pırıltılı suları onu bir fener gibi kendisine çekiyordu.</p>

    <p class="calibre3">Yarın dibine gelince ırmağın suyunun iyice kuruduğunu ve artık akmadığını anladı. Gölcükler çok sığ, durgun ve bir gün önceki güneşten dolayı hâlâ ılıktı.</p>

    <p class="calibre3">Vicky terden leke içinde kalmış olan bluzu ve üstünde ne varsa çıkararak sığ sulardan birine girdi. Su vücuduna değince de sevinçle içini çekti. Oturmuş haliyle su beline kadar çıkıyordu. Avuçlarına aldığı sularla yüzünü, omuzlarını, göğüslerini yıkayıp çölün tozuyla karışmış tuzlu terden kurtulmaya çalıştı. Sonra kıyıya gidip çantasından bir şişe şampuan aldı. Su kireçsiz olduğu için saçları hemen köpürdü. Saçlarını durulayıp bir havluyu başına türban gibi sararak çömeldi ve bütün vücudunu sabunladı. Kaygan köpükler ve sabunun kokusu ona büyük zevk veriyordu. Yıkanması bittiğinde ışık güçlenmişti. Vicky diğerlerinin kalktığını, hareket etmek için sabırsızlandıklarını biliyordu.</p>

    <p class="calibre3">Gölcüğü çevreleyen düz kayaya çıkarak durduğu sırada birden gözetlenmekte olduğunu hissetti. Ansızın dönerken, farkına varmadan çömelerek elleriyle göğüslerini ve kasıklarını örtmeye çalıştı.</p>

    <p class="calibre3">Ona bakan gözler vahşi bir sarı, gözbebekleriyse birer parlak siyah çizgiydi. Gözler hiç kırpılmıyordu ve bakış sabitti.</p>

    <p class="calibre3">Kocaman kırmızımsı altın rengi hayvan, uçurumun karşı yamacının yakınındaki düz bir kayanın üstünde yatıyordu. Ön ayaklarını çenesinin altına dayamıştı ve ondaki korkunç hareketsizlik tüyler ürperticiydi. Ama Vicky başlangıçta gördüğü şeyi anlayamadı.</p>

    <p class="calibre3">Sonra koyu renk yele ağır ağır kabardı ve zaten büyük olan kafanın abartılmış şekilde kocaman görünmesine neden oldu. Bunu bir metronom gibi düzenle ileri geri gitmeye başlayan kuyruk hareketleri izledi.</p>

    <p class="calibre3">Vicky birden gördüğü şeyi anladı. O anda da haykırmaya başladı.</p>

    <p class="calibre3">Jake kendi arabasının kontağındaki bozukluğu gidermişti. Motor, kapağını kapatıp ellerindeki makine yağını silmek için amonyak şişesini aldığı anda çığlığı duyarak düşünmeden koştu.</p>

    <p class="calibre3">Çok tiz, yüksek ve dehşet dolu olan çığlık, Jake'in kalbinin deli gibi çarpmasına neden olmuştu. İkinci feryat daha tizdi. Adam uçurumdan aşağı kayarak, koşarak indi. Çığlıklardan birkaç saniye sonra suyun kenarındaki düz kayalara erişmişti.</p>

    <p class="calibre3">Çıplak kadının suyun kenarında çömelip büzülmüş olduğunu gördü. İki elini de ağzına bastırmıştı. Vücudu beyaz ve ince, kalçaları dar fakat yuvarlak, uzun bacakları da biçimliydi.</p>

    <p class="calibre3">«Vicky, ne var?» diye haykırdı.</p>

    <p class="calibre3">Kadın ona dönerken, soğuktan ve korkudan dimdik olmuş, yuvarlak, iri göğüsleri sallandı. O heyecanlı anda bile Jake yine de bunu gördü. Sonra Vicky koşarak ona yaklaştı. Menevişli yeşil gözleri korkudan iri iri açılmıştı.</p>

    <p class="calibre3">«Jake, ah, Jake.» O anda adam, kadının arkasında kalan suyun orada bir hareketi fark etti.</p>

    <p class="calibre3">Aslanın yarası gece sertleşmiş ve arka kısmına inme inmiş gibi olmasına yol açmıştı. Parçalanan bağırsaklar karın boşluğuna zehir ve mikrop akıtıyordu. Bu yüzden hareketleri çok ağırlaşmıştı ve bir insan görünce gösterdiği doğal, öfkeli tepki bile saldırmasına neden olacak kadar güçlü değildi. Bununla birlikte insan sesi, kendisine bu korkunç, zonklayan acıyı veren avcıları anımsamasına yol açınca öfkesi birden kabardı. Az sonra nefret ettiği o iki bacaklılardan biri daha ortaya çıktı. Bütün bunlar arka kısmının uyuşukluğunu ve kımıldamasını engelleyen bitkinliği unutmasını sağladı. Aslan doğrularak kükredi.</p>

    <p class="calibre3">Jake dört adım koşarak Vicky'ye erişti. Genç kadın korunmak için onun boynuna sarılmaya çalışıyordu. Fakat adam buna imkân bırakmayıp onu sıkıca kolundan tuttuğu gibi yara inen yola doğru çevirdi. Etine batan parmaklar Vicky'nin kendini biraz toplamasına yardım etmişti.</p>

    <p class="calibre3">Jake, «Koş,» diye bağırdı. «Koşmaya devam et.» Sonra düz kayanın üstünden suya atlayan yaralı aslana karşı koymak için döndü. Ancak o zaman elinde bir şişe amonyak olduğunu fark etti. Aslan sığ suda hızla kendisine doğru geliyordu. Yaralarına karşın yine de çevik ve hızlı hareket etmekteydi. Hayvan çok yaklaştığı için Jake kıvrılan üst dudaktaki her tel sert bıyığı görebiliyor, boğazından yükselen hırıltılı sesi işitiyordu. Aslanın gelmesine izin verdi. Çünkü dönüp kaçmaya kalkışmak intihar demekti. Son anda bir beysbolcu gibi gerildi ve şişeyi fırlattı. Sadece içgüdüsüne dayanan bir hareketti bu. Çok da küçük olsa elindeki silahı kullanmıştı.</p>

    <p class="calibre3">Şişe uçup Jake'in durduğu kayaya saldırmak için atlayan aslanın alnına çarptı ve birden patladı. Yakıcı sıvı etrafa yayıldı. Amonyak aslanın gözlerine dolmuş, o anda kör olmasına yol açmıştı. Hayvanın burun deliklerine ve ağzına kaçan amonyak, koku alma duygusunu da yok edip birden sinir sistemini şoka uğrattı. Aslan bastığı yeri göremediği için kaydı ve yanan gözleri, boğazının verdiği acıyla kükreyerek sığ suya yuvarlandı; sırtüstü düşüp öylece kaldı.</p>

    <p class="calibre3">Jake kazandığı birkaç saniyelik avantajından yararlanarak öne koştu. Yerden beysbol topu büyüklüğünde bir taş alıp iki eliyle havaya kaldırdı. Suyun kenarında böyle durduğu sırada, aslan dengesini bularak görmeyen gözlerle saldırıya geçti. Jake taşı elinden bıraktı. Yukardan inen taş bir gülle gibi hayvanın kafatasını parçaladı ve boyun omurlarını kırdı. Aslan yan devrilerek yarı vücudu taşın üstünde, yarısı suda serilip kaldı.</p>

    <p class="calibre3">Jake harcadığı güç ve heyecan yüzünden kesik kesik soluyarak uzunca bir süre orada durdu. Sonra öne uzanıp parmak uçlarıyla aslanın sabit bakan altın gözlerini çerçeveleyen soluk, uzun kirpiklere dokundu. Yakıcı sıvı yüzünden altın gözler donuklaşmaya başlamıştı bile. Jake dokununca hayvan göz kırparak tepki göstermedi. O zaman aslanın ölmüş olduğunu anladı. Arkasını döndüğünde Vicky'nin kaçması için verdiği emri dinlememiş olduğunu gördü. Genç kadın bıraktığı yerde donup kalmıştı. Çıplak ve korunmasızdı. Jake bu yüzden ona yaklaşırken içinin sızladığını hissetti. Vicky hıçkırarak kollarına koştu ve şaşılacak bir güçle ona sıkıca sarıldı. Jake bu kucaklamanın sevgi değil, korku yüzünden olduğunun farkındaydı. Yine de kalp atışları düzene girer, kanındaki adrenalin azalırken iyice avantajlı duruma geldiğini biliyordu. Bir kadının canını kurtarırsan seni ciddiye alması gerekir, diye düşünerek sersem sersem gülümsedi. Tüm duyguları büyük tehlike yüzünden iyice hassaslaşmıştı. Sabunun parfümünü ve amonyağın pis kokusunu alıyordu. Kendisine sıkıca yapışan kadının vücudunu hissediyor, ellerinin altındaki cildin yumuşak sıcaklığını duyuyordu.</p>

    <p class="calibre3">Vicky, «Ah, Jake,» diye mırıldandığı anda genç adam kadına sahip olabileceğini anladı. Aslanın henüz sıcak leşinin yanında, Awash'ın siyah kayalarının üstünde o anda sevişebilirlerdi. Bundan emindi. Elleri Vicky'nin vücudunda kayınca hemen karşılık aldı. Kadın başını kaldırdı. Dudakları titriyordu ve Jake onun soluklarını ağzında duyuyordu.</p>

    <p class="calibre3">«Orada ne oluyor?» Gareth'in sesi loş uçurumun derinliklerinde yankılandı. Yukarda, onların tam tepesinde duruyordu. Koltuğunun altına Lee Enfield tüfeklerinden birini sıkıştırmış, aşağıya inmek üzereydi.</p>

    <p class="calibre3">Jake dönüp ihyan bedeniyle kadına siper oldu. Sonra çıplaklığını gizlemek için sırtından köstebek derisi ceketini çıkardı. Giysi kadının bacak üstlerinin ortasına kadar inmiş, koltukaltlarında kat kat olmuştu. Vicky hâlâ titriyordu; sesi de boğuk ve düzensizdi.</p>

    <p class="calibre3">Jake, Gareth'e seslendi. «Boşuna kaygılanma, zamanında gelemediğine göre şimdi sana ihtiyaç yok.» Kalça cebinden çıkardığı kocaman mendili Vicky ağlar gibi gülümseyerek aldı. Adam ona baktı. «Burnunu sil de ötekiler gelmeden önce külotunu giy.»</p>

    <p class="calibre3">Gregorius çok etkilendiği için birkaç dakika konuşamadı. Ülkesinde bir erkeğin tek başına ergin bir aslanı avlama, öldürme cesaretini göstermesi kadar değerli bir şey yoktu. Bunu başaran savaşçı, o günden sonra cesaretinin simgesi olarak aslanın yelesini takar ve herkesin saygısını kazanırdı. Aslanı silahla vuran erkeğe saygı duyuyordu. Aslanı mızrakla öldüren kimse daha da büyük saygı görürdü. Gregorius bir kaya parçası ve bir şişe amonyakla aslan öldürüldüğünü duymamıştı hiç.</p>

    <p class="calibre3">Genç adam aslanın postunu kendi elleriyle yüzdü, sonra bunu kuyulara gitmek için sabırsızlanan Jake'e götürdü. Ama o, değerli postu önemsemeyerek saygısızlık etti.</p>

    <p class="calibre3">«Jake, bu sayede bizimkiler arasında büyük bir ünün olacak. Nereye gidersen git, herkes seni parmağıyla gösterir.»</p>

    <p class="calibre3">«Tamam, Greg. İyi. Artık harekete geçer misin, lütfen?»</p>

    <p class="calibre3">Gregorius ıslak postu Jake'in arabasının kaportasına gerdi. «Bunun yelesinden sana bir savaş başlığı yapacağım. Yele taranınca harika durur.»</p>

    <p class="calibre3">Gareth alayla mırıldandı. «Jake'in şimdiki saçından daha iyi duracağı kuşkusuz. Bunun olağanüstü bir başarı ve Jake'in eşsiz bir adam olduğunu kabul ediyorum, ama onun da dediği gibi bir an önce buradan ayrılalım.»</p>

    <p class="calibre3">Arabalarına giderlerken Greg, Jake'e yaklaşıp aslanın kalça kemiğinden çıkarmış olduğu kurşunu yayılan türden bakır mermiyi gösterdi. Amerikalı durup bunu avucunda çevirerek dikkatle inceledi. «Dokuz milimetre ya da dokuz virgül üç... Askeri bir silah değil bu. Bir av tüfeği mermisi.»</p>

    <p class="calibre3">Greg ciddiydi. «Etiyopya'da bu mermiyi atacak bir silah bulunmaz. Yabancı bir tüfekten atılmış.» Jake mırıldandı. «Şimdilik bunu açıklama.» Kurşunu gence verdi.«Ama bu işi düşüneceğiz.»</p>

    <p class="calibre3">Gregorius dönerken çekine çekine konuştu. «Jake, aslan yaralanmış bile olsa, şimdiye dek duyduğum en kahramanca iş bu. Sık sık aslan avına çıktım ama bir tane bile öldüremedim.»</p>

    <p class="calibre3">Jake gencin hayranlığı karşısında duygulandı. Boğuk sesle gülerek elini onun omzuna vurdu. «Bundan sonraki aslanı sana bırakacağım.» .</p>

    <p class="calibre3">Kırda Awash Irmağı'nı izleyerek yol aldılar ve bir süre sonra eski kervan yoluna çıktılar. Burada Awash'ın dik kıyıları biraz alçalıyordu. Yıllarca buradan geçen yük hayvanları ve sürücüleri kırmızı topraklarda derin izler bırakmışlardı. Üç erkek güneşin alnında kazma ve kürekle çalışarak yoldaki çukurları doldurdu. O gece yorgunluktan bitkin düşüp su toplamış ellerinin acısını, sırtlarının ağrısını unutarak derin bir uyku çektiler.</p>

    <p class="calibre3">Sabah Gareth arabasına binde. İlk o geçecekti karşıya. Üstü başı kırmızı toprak içinde kalmış adam tarette dururken yine de zarifti. Jake'e gülerek, «Noli illigetimi carborundum,» diye bağırdı. Motor homurdandı ve araba yeni doldurulan yolda ilerleyerek karşı kıyıya erişti. Orada tekerlekler gevşek kırmızı topraklarda dönerek etrafa toz ve taş yağdırmaya başlayınca, Jake'le Greg gidip onu ittiler. Bu sayede araç yine hareket etti ve epey dik olan kıyıdan yukarıya çıktı. Gareth motoru kapatıp arabadan atladı. «Artık diğer arabaları halatlarla çekeriz,» diyerek durumu kutlamak için iki yaprak sigara çıkardı.</p>

    <p class="calibre3">Jake sigarayı alarak sordu. «Söylediğin Latince şey neydi?»</p>

    <p class="calibre3">Gareth, «Ailenin savaş çığlığı,» diye açıkladı. «Hastings'de, Agincourt'da, daha sonra da dünyanın türlü barında savaşan Swales'ler böyle bağırırlar.»</p>

    <p class="calibre3">«Ne anlama geliyor?»</p>

    <p class="calibre3">«Noli illigetimi carborundum mu?» Gareth yaprak sigaraları yakarken sırıttı. 'Piçlerin seni ezmesine izin verme' demektir.»</p>

    <p class="calibre3">Sonra diğer üç arabayı teker teker kıyıya indirdiler. Diğer kıyıdaki araca halatlarla bağladılar.</p>

    <p class="calibre3">Vicky arabayı sürdü, Gareth de karşı kıyıdaki taşıtı hareket ettirerek onu çekti. Greg'le Jake ise arkadan dayandılar. Böylece bütün taşıtlar Etiyopya topraklarına çıkarıldı. Ancak akşamüzerine doğru Sarsak'ın gölgesine soluk soluğa çöktüler. Dinlenip sigara ve sıcak çay içtiler. Gregorius, «Artık önümüzde hiçbir engel yok,» diye açıkladı. «Kuyulara gelene kadar açık topraklar göreceksiniz.» Sonra bembeyaz dişlerini göstererek güldü. «Etiyopya'ya hoş geldiniz.»</p>

    <p class="calibre3">Gareth ciddi ciddi cevap verdi. «Açıkçasını istersen dostum, şimdi Rue Daunou'daki Harry'nin barında oturmayı yeğlerdim. Karamela Sagud pamuk ellenme bir kese altını tutuşturduktan kısa süre sonra da böyle yapacağım zaten.»</p>

    <p class="calibre3">Jake birden ayağa kalkıp kendi arabasına koştu. Tarete çıkıp dürbününü aldı. Diğerleri endişeyle ayağa kalkarak onun dürbünle bakmasını izliyorlardı. «Atlı.»</p>

    <p class="calibre3">Gareth, «Kaç tane?» diye sordu.</p>

    <p class="calibre3">«Bir tek. Hızla bu yana geliyor.»</p>

    <p class="calibre3">Gareth gidip bir Lee Enfield alarak mermi doldurdu. Artık sıcak yüzünden adeta titreşen havada atlının dörtnala geldiğini görüyorlardı. Atla binicisi havada uçar gibi duruyor, sonra mucize olmuş gibi yere iniyor ve gitgide büyüyordu. Ancak çok yaklaşınca onu iyice seçebildiler. Gregorius heyecanla haykırarak yeni geleni karşılamak için güneşe çıktı. Binici kır küheylanın dizginlerini çekerek hayvanı şaha kaldırdı. Atını böyle birden durdurarak binicilikte usta olduğunu göstermişti. Sonra kendini eyerden yere atıp Greg'in açık kollarına koştu, ikisi birden sıkı sıkı sarıldılar. Kuş şakımasını andıran gülüşmeler ve konuşmalar oldu.</p>

    <p class="calibre3">Gregorius'la beyazlı yabancı el ele tutuşarak arabanın yanında bekleyenlerin yanına geldiler. Gareth, «Aman Tanrım, bir kadın daha,» diye mırıldandı. Hepsi esmer ciltli, simsiyah, uzun kirpikli iri kara gözleri olan, henüz yirmisine gelmemiş, orta boylu, ince kıza baktı.</p>

    <p class="calibre3">«Sara Sagud'u tanıtmama izin verir misiniz? Kendisi kuzenimdir. Amcamın en küçük kızı. Ayrıca Etiyopya'nın da en güzel kızı kuşkusuz.»</p>

    <p class="calibre3">Gareth gülümsedi. «Ne demek istediğini anlıyorum. Gerçekten öyle.»</p>

    <p class="calibre3">Greg hepsinin adlarını söyleyerek tanıştırırken kız gülümsedi. Soylu yüzü eski bir Mısır prensesini andırıyordu. Sonra bir çocuk gibi muzipçe güldü. «Awash'ı buradan geçeceğinizi biliyordum. Onun için karşılamaya geldim.»</p>

    <p class="calibre3">Greg de gururla ekledi. «Sara İngilizce bilir. Büyükbabam bütün çocuklarının ve torunlarının İngilizce öğrenmelerinde ısrar eder. İngilizleri pek sever de...»</p>

    <p class="calibre3">Vicky, «Güzel konuşuyorsunuz,» diye mırıldandı.</p>

    <p class="calibre3">Sara ona dönerek tekrar gülümsedi. «İngilizceyi Berbera'daki manastırda hemşirelerden öğrendim.» Bir yandan da Vicky'yi açık bir hayranlıkla süzüyordu. «Çok güzelsiniz, Miss Camberwell. Saçınız vadilerdeki otların renginde...» Genç kadın şaşırarak kızardı. O sırada Sara'nın dikkatini araçlar çekti. «Ah, bunlar da çok güzel. Arabaların geleceği duyulduğu günden beri kimse başka bir şeyden söz etmiyor. Bunlarla İtalyanları denize dökeceğiz. Hiç kimse savaşçılarımızın cesaretine güç katacak olan bu harika savaş makinelerinin önünde duramaz.» Jake'le Gareth'e döndü. «Etiyopyalılar adına size ilk teşekkür eden ben olduğum için onur duyuyorum.»</p>

    <p class="calibre3">Gareth, «Lütfen bunun sözünü bile etmeyin,» dedi. Bu zevk bize ait.» Kıza babasının yanında para getirip getirmediğini sormaktan kaçındı. Bunun yerine başka bir şey sordu. «Sizinkiler bizi kuyularda bekliyorlar mı?»</p>

    <p class="calibre3">«Büyükbabam, babam ve amcalarımla geldi. Özel muhafızı, yüzlerce Harari'li, kadınları ve hayvanlarıyla birlikte onu izlediler.»</p>

    <p class="calibre3">Jake söylendi. «Tanrım, büyük bir karşılama heyeti desenize...»</p>

    <p class="calibre3">Yolculuğun son gecesinde deve dikeni ağaçlarının altına kamp kurdular. Dört zırhlı aracın oluşturduğu kalenin içindeki ateşin başında güvenle oturarak konuştular. Sonunda sözler yorgunluktan kesilince, Vicky ayağa kalktı. «Kısa bir yürüyüş yapıp yatacağım.»</p>

    <p class="calibre3">Sara da kalktı. «Ben de sizinle geleyim.» Vicky'ye duyduğu hayranlığın iyice arttığı belliydi. Küçük bir köpek yavrusu gibi kadının peşi sıra gitti.</p>

    <p class="calibre3">Kamptan biraz uzaklaşarak iri yıldızlarla dolu gökyüzünün altında yan yana yere oturdular. Sara ciddi ciddi konuştu. «Jake de, Gareth de sizi çok fazla arzuluyor.»</p>

    <p class="calibre3">Kızın açık konuşması karşısında şaşalayan Vicky, rahatsız olarak güldü. «Yok canım.»</p>

    <p class="calibre3">«Ah, evet. Sizi görünce deliye dönüyorlar. Hangisini seçeceksiniz, Miss Camberwell?»</p>

    <p class="calibre3">«Tanrım, seçim yapmam mı gerekiyor?» Vicky hâlâ gülüyordu.</p>

    <p class="calibre3">Sara, «Hayır,» diye cevap verdi. «İkisiyle de sevişebilirsiniz. Ben olsam öyle yapardım.»</p>

    <p class="calibre3">«Öyle mi?»</p>

    <p class="calibre3">«Evet. Yoksa hangisini daha fazla beğendiğinizi nasıl anlarsınız?»</p>

    <p class="calibre3">«Doğru.» Vicky kahkaha atmamak için kendisini güç tutuyordu. Fakat bu mantık onu büyülemişti. Önerinin çekici bir yanı olduğunu kendi kendine itiraf ediyordu.</p>

    <p class="calibre3">«Gregorius'la evlenmeden önce yirmi erkekle sevişeceğim. Böylece hiçbir şeyi kaçırmamış olacak ve yaşlanınca da bu yüzden pişmanlık duymayacağım.»</p>

    <p class="calibre3">Vicky genç kız kadar ciddi sesle konuşmaya çalıştı. «Neden yirmi, Sara?» Neden yirmi üç ya da yirmi altı değil?»</p>

    <p class="calibre3">Sara ciddi ciddi, «Yok olmaz,» diye cevap verdi. «Beni hafif bir kadın sanmalarını istemem.» Vicky daha fazla dayanamayarak güldü.</p>

    <p class="calibre3">«Fakat siz... Önce hangisini deneyeceksiniz?»</p>

    <p class="calibre3">Vicky, «Benim yerime sen seçim yap,» diye önerdi.</p>

    <p class="calibre3">Sara mırıldandı. «Bu zor. Biri çok güçlü ve kalbi de sıcak. Diğeri pek yakışıklı ve çok da usta.» Başını sallayarak içini çekti. «Çok zor... Hayır, yerinize seçim yapamam. Size ancak büyük mutluluk dileyebilirim.»</p>

    <p class="calibre3">Bu konuşma Vicky'yi rahatsız etmişti. O gün çok yorulmakla birlikte uyuyamadı. Genç kızın kafasına soktuğu düşüncelerden sıyrılamıyordu. O sırada Sara'nın usulca yanından kalkarak uzaklaştığını gördü. Sara'nın belden yukarsı çıplaktı; beli ince ve göğüsleri dikti. Yıldızların ışığındaki vücudu cilalı abanoz gibi duruyordu. Gregorius da doğruldu. İkisi battaniyeleri alıp el ele tutuşarak uzaklaştılar ve Vicky'yi daha da huzursuz ettiler. Genç kadın uyuyakaldığı sırada Etiyopyalılar henüz geri dönmemişlerdi.</p>

    <p class="calibre3">Asmara'dan ayrıldıktan yedi gün sonra generalin yolladığı haber, Kont Aldo Belli'nin çok üzülmesine ve öfkelenmesine yol açtı. Kont subaylarına, «Bu adam bana maiyetinde biriymişim gibi davranıyor,» diye yakındı. Sarı kâğıdı titreyen ellerle tutarak boğuk bir sesle okudu.« 'Doğrudan doğruya emir veriyorum.' Yani bir istekte bulunmuyor.» Kâğıdı buruşturarak fırlatıp attı. Bir eliyle hançerinin kabzasını, diğeriyle tabancasını tutarak çadırda bir aşağı bir yukarı dolaşmaya başladı. «General yolladığım haberleri anlayamıyor sanırım. Durumumu gidip kendisine anlatmam gerekecek galiba.» Bunu düşündükçe gitgide heveslendi. Rolls Royce'un yumuşak koltuğu ve eşsiz motoru sayesinde dönüş yolculuğu pek rahatsız geçmezdi. Sonra Asmara'da biraz uygarlık vardı. Mermer banyoya girer, temiz çamaşırlar giyer, yüksek tavanIı serin odalarda oturup Roma'dan gelen gazeteleri okurdu. Gazinonun genç kadınlarıyla oyalanırdı. Birden bunlar kendisine pek çekici geldi. Sonra vurduğu hayvanların tuzlanması ve sandıklara yerleştirilmesiyle de ilgilenirdi. Aslan postlarına dikkat edilmesini ve bunlardaki pek çok kurşun deliğinin yamanmasını istiyordu.</p>

    <p class="calibre3">Kont birden, «Gino!» diye bağırınca, çavuş hemen çadıra dalıp fotoğraf makinesini kaldırdı.</p>

    <p class="calibre3">Kont sinirli bir tavırla makineyi itti. «Hayır, hayır! Şimdi olmaz. Generalle konuşmak için Asmara'ya gidiyoruz. Şoförüme haber ver.»</p>

    <p class="calibre3">Kont yirmi dört saat sonra Asmara'dan çok öfkeli döndü. General De Bono onu görevinden alarak Roma'ya göndereceğini kesinlikle söylemişti. Hatta sinsi sinsi gülen yaveri Yüzbaşı Crespi'ye de bu emri dikte etmeye başlamıştı bile. Kont bu tehlikeden henüz kurtulmuş sayılmazdı. On iki saat içinde gidip Chaldi Kuyuları'nı ele geçirmesi gerekiyordu. Yoksa beş gün sonra Massawa'dan Napoli'ye hareket edecek olan savaş gemisinde kendisine generalin ayırttığı ikinci sınıf kamaraya bindirilecekti.</p>

    <p class="calibre3">Kont Aldo Belli, Benito Mussolini'ye generalin küstah tutumunu ayrıntılarıyla açıklayan uzun bir telgraf yollayıp kıtasına döndü. Generalin, onun böyle bir şey yapacağını sezerek telgrafın gönderilmesine engel olduğundan haberi yoktu. Böylece kıta Chaldi Kuyuları'na doğru yeniden yola çıktı.</p>

    <p class="calibre3">Yüzlerce yıl önce yabani fil sürülerinin toplandığı bir yerdi Chaldi. Bu hayvanlar toprağın derinliklerinde su olduğunu sezerek dişleri ve ayaklarıyla oraları kazmışlar ve yeraltı gölüne erişmişlerdi. Avcılar fil sürülerini çoktan ortadan kaldırmışlardı ama yaban eşeği, antilop, deve ve o arada filleri öldüren insanlar, bu kuyuların açık kalmasını sağlamışlardı. Üç, dört kilometrekarelik bir yerde, bir düzine kadar böyle kuyu vardı. Sular çok derinde kaldığından güneş ışınları kuyunun bu kadar aşağısını etkilemiyordu. Maden tuzları, bol sular yüzyıllardır türlü canlının yaşamasını sağlamaktaydı. Hem doğa kuyuların olduğu yerde barış ilan etmiş gibiydi. İnsanlarla hayvanlar burada bir araya gelebiliyorlardı. Grimsi yeşil devedikenlerinin arasında yaban keçisi, deve, ahu, gerenuk, antilop ve büyük kudular birlikte su içiyorlardı.</p>

    <p class="calibre3">Öğle sessizliğinde dört zırhlı araba doğudan çıktı. Onları bekleyen kalabalık çok uzaktan motor homurtularını duymuştu. Jake her zamanki gibi öndeydi. Vicky de onu izliyordu. Üçüncü arabayı Greg sürüyordu; Sara da bu taşıtın taretindeydi. Kır atı uzun bir iple taşıta bağlamışlardı; küheylan arabanın peşi sıra koşuyordu.</p>

    <p class="calibre3">Jake bir ara dürbünüyle açık ormana baktı ve toz bulutu içinde yaklaşan insanları gördü. Yüksek sesle, «Tanrım!» dedi. «Yüzlerce kişi var.» Bir an endişelendi. Çünkü yaklaşanlar hiç de dosta benzemiyorlardı. Sonra nal seslerini duydu ve atına atlamış olan Sara hızla onun aracının yanından geçti. Yaklaşan adamlara büyük bir heyecanla bağırıyordu. Kızın bu davranışı Jake'i biraz yatıştırır gibi oldu.</p>

    <p class="calibre3">İlk sıra epey yaklaşmıştı. Toz bulutlarının arasında develer ve dörtnala koşan melez atlar gördü Amerikalı. Çılgın gibi bağıran, ellerindeki üstü çivi kakmalı, yuvarlak bronz kalkanları kaldıran adamlar birden iki kanada ayrıldılar ve taşıtların çevresini kuşatarak içindekileri iyice şaşırttılar. Adamların çoğu sakallıydı. Yer yer, başına aslan yelesi takmış olan, dünyaya cesaretini ilan eden savaşçılar da vardı. Bir yandan da Etiyopyalılara özgü şekilde, «Lulululu,» diye bağırıyorlardı.</p>

    <p class="calibre3">Profesyonel bir kaçakçı olan Gareth ellerindeki silahları görünce şaşırdı. En az yirmi tür antika tüfek saptamıştı. Hızla geçen süvariler silahlarını havaya boşaltarak onları selamladılar. Bu atlıları, katırlar ve merkeplerle gelen adamlar izledi. Onların arkasında da piyadeler, kadınlar ve çocuklar bağrışarak koşuyorlardı.</p>

    <p class="calibre3">Önde onların ilerleyebilmesi için Sara yolu açıyor, elindeki suaygırı derisi kırbacı sallayarak adamları uzaklaştırmaya çalışıyordu. Bu arada koşarak gelenlerden bir bölümü de zırhlı araçlara tırmanmaya yelteniyorlardı.</p>

    <p class="calibre3">İnsanlar ve hayvanlar gitgide daha yaklaşıyor, birbirlerini iterek sokuluyorlardı. Sonunda Sara'yı izleyerek ağır ağır açık ormandan geçip güçlükle kuyuların olduğu gölgeye çıkabildiler. Ama orada hareket etmeye olanak yoktu. Vadi insanlarla dolmuştu. Bazıları düşüp ayaklar altında eziliyorlardı. Dört sürücü taretlerden dışarıya endişeyle bakmaktaydı. Sara atının sırtından eğilip Jake'in arabasının kaportasına atlayarak hâlâ taşıta tırmanmaya çalışanları tekmeleyip yumruklamaya başladı. Jake onun gözlerindeki pırıltıyı görerek kızın pek eğlendiğini anladı. Sara'nın kırbacının sakladığını ve kurbanların bağrıştıklarını duyuyordu. Biran kızı durdurmayı düşündü ama bu çok tehlikeliydi. Bu gürültülü karşılamaya engel olmak için bir çare araştırarak çevresine bakınırken, ilk kez vadinin yan tarafındaki mağaraları fark etti. Bu karanlık yerlerden üzerlerinde üniformaya benzer giysiler olan adamların fırladıklarını gördü. At pantolonlu, bol haki tunikli, fişeklikler takmış adamlar yalınayaktı ve başlarına da türbanlar sarmışlardı. Ellerindeki tüfeklerin dipçikleriyle vurarak kalabalığın sakinleşmesini sağladılar.</p>

    <p class="calibre3">Sara boğuştuğu için soluk soluğa kalmıştı fakat bir yandan da mutlulukla gülümsüyordu. «Babamın muhafızları. Özür dilerim, Jake, ama bazen halkım böyle coşkuya kapılır.»</p>

    <p class="calibre3">Jake, «Öyle,» dedi. «Bunu fark ettim.»</p>

    <p class="calibre3">Muhafızlar araçların çevresini boşaltınca, dört sürücü mağaraların önündeki düzlüğe indi. Vicky, Jake'le Gareth'in arasına girmiş, Gregorius'un da arkasında duruyordu. Sara yanına gelip elini tutunca kendisini daha güvende hissetti.</p>

    <p class="calibre3">Kız, «Lütfen korkma,» diye fısıldadı. «Hepimiz dostunuz.»</p>

    <p class="calibre3">Vicky de ona güldü. «Az kalsın yanılacaktım, şekerim.» Kızın ince, esmer elini sıktı. O sırada mağaradan Etiyopya dilinde bir ilahi okuyan, parlak renkli cüppeler giymiş, ellerinde süslü fakat kaba, bronz haçlar taşıyan dört Kıpti rahibi çıktı. Onları inanılmayacak kadar zayıf bir adam izledi. Sarı kırmızı çizgili shamma'sı adamın üstünden sarkıyordu. Bacak ve kollarının da çok zayıf olduğu belliydi. Kafası kabak olduğu gibi, sakalı ve kaşları da yoktu. Gözleri kırışıklıklar arasında kaybolmuştu. Üstelik dişsizdi. Fakat bütün bunlara karşın bir genç gibi canlı adımlarla yürüyor ve küçük, siyah gözleri pırıl pırıl parlıyordu. Gareth onun en az sekseninde olduğunu düşündü.</p>

    <p class="calibre3">Gregorius öne çıkıp yaşlı adamın karşısında diz çökerken, Sara fısıldadı. «Büyükbabam Ras Golam. Kendisi İngilizce bilmez fakat büyük bir soylu ve Etiyopya'nın en cesur, en güçlü savaşçısıdır.»</p>

    <p class="calibre3">Ras onlara şöyle bir bakıp tüvit giysili Gareth Swales'i gözüne kestirdi. Öne atılarak birden İngilize sarıldı. Olanca sesiyle «Nasılsınız?» diye bağırdı. Bildiği tek İngilizce söz de buydu.</p>

    <p class="calibre3">Greg, Ras'ın kollarından kurtulmaya çalışan Gareth'e, «Büyükbabam İngilizleri çok sever,» diye açıkladı. «Bu yüzden oğullarını ve torunlarını İngiltere'ye yollamıştır.»</p>

    <p class="calibre3">Sara da gururla büyükbabasının göğsünü işaret etti. «Aldığı nişan sayesinde bir İngiliz lordu olmuş.» Ras bu hareketi görerek Gareth'i bıraktı, ona üç renk ipek kurdelenin ortasındaki Kraliçe Viktorya'nın minyatürünü gösterdi.</p>

    <p class="calibre3">Gareth şaşırdı. «Fevkalade, dostum. Fevkalade.» Ceketinin yakasını indirip saçlarını düzeltti.</p>

    <p class="calibre3">«Büyükbabam gençken kraliçeye önemli bir hizmette bulunmuş. Bu yüzden bir İngiliz lordu olmuş.» Susup büyükbabasının sözlerini dinledi, sonra çevirdi. «Babamdan, sizin de kraliçenin verdiği cesaret nişanına sahip, büyük bir savaşçı olduğunuzu duymuş.»</p>

    <p class="calibre3">Gareth alçakgönüllülükle mırıldandı. «Asında bu, V. George'un nişanı.»</p>

    <p class="calibre3">O sırada Lij Mikhael Sagud mağaradan çıktı. «Babam sadece Viktorya'yı bilir. Onun öldüğünü anlatarak boşuna dil tüketme.» Üçüyle el sıkıştıktan sonra dönüp Ras'ı dinledi. «Babam nişanını getirip getirmediğini soruyor. Yan yana düşmana saldırırken nişanını takmanı istiyor.»</p>

    <p class="calibre3">Gareth'in yüzü birden değişti. «Bir dakika dur, dostum.» Ömrü boyunca başka bir savaşa daha girmeye niyeti yoktu. Ama düşüncesini açıklayamadan Ras muhafızlarına bağırmaya başladı.</p>

    <p class="calibre3">Askerler zırhlı arabaların çevresini alıp silah ve mermi sandıklarını indirmeye başladılar.</p>

    <p class="calibre3">Sara, Vicky'yi kolundan çekerek usulca mağaralardan birine götürdü. «Hizmetçilerim yıkanman için sana su getirecekler,» diye fısıldadı. «Ziyafette güzel olmalısın. Belki bu gece hangisi olacağına karar veririz.»</p>

    <p class="calibre3">Karanlık basarken Ras Golam'ın tüm adamları büyük vadide toplanmıştı. Yüksek rütbeli olanlar ortadaki büyük mağarada yer bulmayı başardılar. Diğerleri de vadide sıra sıra oturup ateşler yaktılar.</p>

    <p class="calibre3">Bu ateşler gece gökyüzünü hafif bir turuncuya boyuyordu. Binbaşı Luigi Castelani kuyulara yirmi kilometre uzaktayken bunu fark etti. Arabaları durdurup ilk kamyonun üstüne çıkarak dikkatle gökyüzüne baktı. Sonra yere atlayıp sürücüye, «Beni bekle,» diye emir verdi.</p>

    <p class="calibre3">Doğru ortadaki komutan arabasına gitti. «Albayım.» Hâlâ küskün ve gururu kırılmış olan kont bu haberle hiç ilgilenmedi. Castelani'nin yüzüne bile bakmadı.</p>

    <p class="calibre3">«Bu durumda doğru olan neyse onu yap,» diye mırıldandı. «Sadece şafaktan önce kuyuları ele geçirmek zorundayız.» Kont başını çevirerek Mussolini'nin telgrafını henüz alıp almadığını düşünmeye devam etti.</p>

    <p class="calibre3">Castelani bu durumda hemen ışıkların gizlenmesini ve hiç ses çıkarılmamasını emretti. Artık kıta yürür gibi yol alıyor, askerlerin hepsi ellerinde dolu silahlarıyla kamyonlarda sessiz sedasız oturuyordu. Sonunda Eritreli rehberler, Castelani'ye aşağıda kalan ağaçlı vadiyi gösterdiler. Binbaşı ay ışığı sayesinde o toprakları bir profesyonel gözüyle inceledi. On dakika içinde askerlerini, makinelileri ve topları nereye yerleştireceğine karar vermişti. Sonra kıtanın sabaha kadar çalışmasına neden olacak emirleri sıraladı.</p>

    <p class="calibre3">«Elinden küreğini düşürecek ya da aksıraca k ilk adamı ellerimle boğarım,» diye homurdanarak kuyuların gerisindeki tepelerin arasından yükselen turuncumsu ışığa baktı yine.</p>

    <p class="calibre3">Büyük mağarada hava pek sıcak ve yoğundu. Yakılan ateşlerin ışığında bir uçtan öbürünü görmeye olanak yoktu. Zaman zaman dışardan bir öküzün korku dolu böğürtüsü yükseliyor ve iki yanı keskin kılıcın inmesiyle de bu ses susuyordu. Kesilen hayvan mağarada titre, simlere neden olan bir gürültüyle yere düşünce, bunu alkışlar izliyordu. Sonra bir düzine hevesli yardımcı öküzün derisini yüzüp etini kanlı dilimler halinde kesiyor ve bunları kocaman toprak kaplara yığıyorlardı.</p>

    <p class="calibre3">Uşaklar buharı çıkan, titreyen etlerle dolu koca koca tabakları zorlukla taşıyarak mağaraya giriyorlardı. Kadın ve erkek konuklar bu kanlı etlere hemen saldırıyor, dizlerinin arasına sıkıştırdıkları eti diğer ellerindeki bıçakla kesiyorlardı. Çiğ et lokması yutulurken çenelerden kanlar süzülüyordu. Her lokmayı da baldan yapılan ve kehribar rengi olan sert Etiyopya içkisi tej izliyordu.</p>

    <p class="calibre3">Gareth Swales yaşlı Ras'la Lij Mikhael'in arasındaki onur konuğu yerinde oturuyordu. Jake ve Vicky daha önemsiz soyluların arasında, biraz aşağıdaydılar. Yabancıların âdetleri düşünülerek onlara çiğ et yerine pişirilmiş yiyecek ikram edildi. Koyun, kuzu, sığır, tavuk ve av hayvanlarının etinden yapılan bu yahninin adı watdı. Çok baharatlı, biberli fakat lezzetli yahni, ince pidelere sarılıp sigara biçimine sokularak yeniliyordu.</p>

    <p class="calibre3">Lij Mikhael konuklarına tejin çok sert olduğunu söylemiş ve soğuk kalmaları için ıslak çuvallara sarılan şampanya ikram etmişti. Ayrıca İskoç viskisi, cin ve daha türlü içki vardı. Çölün ortasındaki bu şölen konuklara, ev sahiplerinin aslında büyük toprakları bulunan, çok zengin ve soylu bir aile olduğunu anımsattı. İmparatorun prenslerinden biri olan Ras Golam binlerce kişinin de efendisiydi.</p>

    <p class="calibre3">Başta oturan büyükbaba kabak kafasına bir aslan yelesi geçirmişti. Ama kırk yıl önce vurduğu aslanın yelesini güve yemiş ve yıllar geçince tüyler epey dökülmüştü.</p>

    <p class="calibre3">Ras kıkır kıkır gülerek bir pideye kaynar watı doldurdu. Sonra pideyi sararak buna kocaman bir Havana purosu gibi bir biçim verdi ve yahninin suyuna batırıp böyle bir şey beklemeyen Gareth Swales'in ağzına soktu.</p>

    <p class="calibre3">Lij Mikhael hemen telaşla açıkladı. «Bunu ellerini kullanmadan yutmalısın. Babamın sevdiği bir oyundur.»</p>

    <p class="calibre3">Soluk alamayan ve ağzı acı biberden yanan Gareth'in gözleri yuvalarından fırladı ve rengi morardı ama cesaretle ısırıp çiğneyerek bu kocaman parçayı yutmayı başardı.</p>

    <p class="calibre3">Ras neşeli bir kahkaha atarak Gareth'e İngilizce, «Nasılsınız? Nasılsınız?» diye bağırdı. Etli pideyi yutan adamı kucakladı ve Lij Mikhael de onun kadehine yine Bollinger şampanyası doldurdu.</p>

    <p class="calibre3">Fakat Gareth kimsenin kendisine böyle bir şaka yapmasına gelemezdi. Şampanya kadehini bir yana iterek tabaktan bileği kalınlığında ve kolunun yarısı uzunluğunda çiğ bir et parçası seçti. Birden bunun ucunu Ras'ın dişsiz ağzına sokuverdi. «Şimdi sen de bunu yut bakalım, ihtiyar namussuz!» diye bağırdı. Ras kanlı gözleriyle ona baktı. Ağzından sarkan kocaman et parçası yüzünden kahkaha atamamış ama suratı neşeyle kırışmıştı. Eti yutmaya başladı. Birkaç saniye sonra ağzı boş kaldı. Ras bir rey kâsesi kaparak yarım litre kadar yakıcı içkiyi de yuttu. Shamma'sının eteğiyle çenesindeki kan ve içkiyi sildi. Sonra yine kahkaha atarak Gareth'in sırtının ortasına hızla bir şaplak vurdu. Ras'a göre artık ikisi de tam dosttular. İkisi de İngiliz soylularıydı, tanınmış savaşçılardı ve birbirlerinin elinden yemek yemişlerdi.</p>

    <p class="calibre3">Gregorius büyükbabasının beyaz konuklara nasıl tepki göstereceğini tahmin etmişti. Gareth'in İngiliz ve kuşkusuz soylu olması Ras için her şeyden önemliydi. Fakat genç prens, Jake Barton'a adeta tapıyor, bu yüzden de kahramanına pek aldırılmamasına dayanamıyordu. Büyükbabasının ilgisini çekeceğini bildiği tek konuyu seçti. Usulca kalabalık mağaradan çıktı. Geri döndüğünde elinde sıcak çöl havasında kuruyup sertleşmiş olan aslan postu vardı. Bunu iki eliyle başının üstünde tutuyor ama bir yandan hayvanın kuyruğu ve öbür yandan da burnu yere sürünüyordu. Bir kolunu Gareth'in omzuna atmış olan Ras, postu görür görmez ilgilenerek torununa bir şeyler sordu. Genç de postu onun önüne serdi.</p>

    <p class="calibre3">Aldığı cevaplar yüzünden pek heyecanlanan yaşlı adam ayağa fırlayarak torununu kolundan tutup sarstı ve ayrıntıları bilmek istedi. Grer gorius da aynı şekilde coşkuyla karşılık vererek Amerikalının taşla nasıl aslanın kafasını parçaladığını anlattı.</p>

    <p class="calibre3">Dumanlı loş mağaraya sessizlik çökmüştü. Yüzlerce konuk avın ayrıntılarını duyabilmek için başlarını uzatmış dinliyorlardı. O sessizlikte Ras kalkıp Jake'in oturduğu yere gitti. Yemek kaplarının üstüne basıp bir rey kâsesini devirerek uzandı ve iriyarı Amerikalıyı ayağa kaldırdı. Büyük bir duygusallıkla, «Nasılsınız?» dedi. Sadece elleriyle bir aslan öldürebilen adama duyduğu hayranlık yüzünden gözleri yaşarmıştı. Ras kırk yıl önce kendi aslanını avlayabilmek için dört mızrak kırmış ve sonunda hayvanı kalbinden vurabilmişti.</p>

    <p class="calibre3">Jake söylendi. «Çok iyiyim, ahbap.» Durumdan iyice sıkılmıştı. Ras onu şiddetle kucaklayıp sofranın başına götürdü. Sinirli bir tavırla sağında oturan genç oğullarından birinin kaburgasına bir tekme atarak yerini boşaltmasını sağladı. Sonra oraya Jake'i oturttu. Ras kocaman bir pideye kaynar wat doldurup dolma gibi sararak, «Nasılsınız?» deyip Jake'in ağzına soktu.</p>

    <p class="calibre3">Gareth Swales yiyecek yüzünden şişmiş ve içtiği fazla ılık şampanya dolayısıyla da sersemlemişti. Öbür tarafında oturan Ras, Jake'le çok iyi anlaşıyordu. Ras İngilizce konuşan Amerikalıların da İngiliz olduğuna kendisini inandırmıştı. Aslan öldüren Jake de ancak bir soylu olabilirdi. Ras birden doğrulup yüksek sesle konuşmaya başladı. Lij Mikhael yabancı konuklar için onun sözlerini çeviriyordu. Ama Jake prensin çevirisine gerek kalmadan, onun bir erkeğin gururundan ve haklarından söz ettiğini anladı. Erkeğin görevi bu özgürlüğü yaşamıyla savunmak, oğulları ve onların çocukları için korumaktı.</p>

    <p class="calibre3">Ras, «Fakat artık güçlü dostlar yanımıza geldiler,» diye devam etti. «Bize düşmanlarımızınki kadar güçlü silahlar getirdiler. Şimdi korkmamıza gerek kalmadı.»</p>

    <p class="calibre3">Jake birden Ras'ın getirdikleri eski savaş malzemesine ne denli güvendiğini anlayarak ona acıdı. Bunlarla büyük İtalyan ordularına karşı koyacağını söylüyordu. Amerikalı aynı zamanda büyük bir suçluluk duydu. Kendisi ayrıldıktan bir hafta sonra dört zırhlı arabanın hurda haline geleceğini biliyordu. Ras'ın adamları içinde o eski ve kaprisli motorların işlemesini sağlayacak kimse yoktu. Hatta motorlar bozulmadan arabalar kullanılsa bile, bunlar yalnızca desteksiz kalmış piyadeler için tehlike oluşturabilirlerdi. İtalyan zırhlı araçlarıyla karşılaştıkları an çok eski tip oldukları ortaya çıkardı. Düşmanın 50 mm.'lik zırh parçalayan mermileri arabaları mahvederdi.</p>

    <p class="calibre3">Gözlerinin önünde Ras Golam'ın ilk ve belki de son savaşı belirdi. Ras Golam zırhlı arabaları, Vickers makinelileri ve bütün gücüyle tam karşıdan saldıracaktı kuşkusuz. O hep böyle önden saldırmıştı ve son savaşı da yine böyle olacaktı. Birden modern askeri güçlere kafa tutan bu ihtiyar savaşçıyı sevdiğini anladı. Tuhaf bir çılgınlığa kapıldığını da hissetti. Bu duyguyu iyi bilirdi. Bu yüzden çok tatsız ve tehlikeli durumlara düşmüştü.</p>

    <p class="calibre3">Kendi kendine, «Unut bu işi,» dedi kesinlikle. «Bu onların savaşı. Paranı al ve kaç.» Sonra karşıda oturan Vicky Camberwell'e baktı. Genç kadının gözleri dolmuştu ve Sara Sagud'un sözlerini dikkatle dinleyerek Ras'ın anlattıklarının bir kelimesini bile kaçırmak istemiyordu.</p>

    <p class="calibre3">Jake, Vicky'yi de bırakayım mı, diye düşündü. Hepsini bırakıp parayı alarak kaçayım mı? Vicky'nin bizimle gelmesini sağlayamayız. Çünkü onun hikâyesi burada. Bu davaya inanmış ve kaçınılmaz sonuca kadar da burada kalacak... Gitmekle akıllılık ederdi Jake. Kalıp başka bir adamın daha başlamadan kaybedilen savaşına katılmak budalalıktı. Kârdan hissesine düşen yirmi bin doları, gelecekle ilgili planlarını, Barton motorunu, bunu yapmak için kuracağı fabrikayı, elde etme umudu pek az olan bir kadın için tehlikeye atmak aptallıktı.</p>

    <p class="calibre3">Ras konuşmasını bitirip durunca davullar çalmaya başladı. Yaşlı adam savaş dansına başladı. Gareth de Lij Mikhael'in kolunu tutup davulları bastıran bir sesle, «Karamela, para işini konuşalım,» dedi.</p>

    <p class="calibre3">Jake bunu duyarak prensin cevabını dinlemek için eğildi. Ama Lij Mikhael ses çıkarmadı.</p>

    <p class="calibre3">«Malları teslim ettik, dostum. Anlaşma da anlaşmadır.»</p>

    <p class="calibre3">Prens düşünceli düşünceli, «On beş bin altın,» diye mırıldandı.</p>

    <p class="calibre3">Gareth başını salladı. «Tamam. Bu kadar.»</p>

    <p class="calibre3">«Çok tehlikeli bir miktar... Daha az para için öldürülen insan çok.» İki ortak ses çıkarmayınca prens devam etti. «Sizin güvenliğinizi düşünüyorum tabii. Ve ülkemin var olabilme olasılığını. Arabalara bakacak bir mühendis ve adamlarıma yeni silahları kullanmalarını öğretecek bir asker olmazsa, on beş bini boşa harcamış sayılırız.»</p>

    <p class="calibre3">Gareth, «Senin hesabına üzülüyorum,» diye cevap verdi. «Cafe Royal'de yemek yerken seni düşüneceğim ve içim sızlayacak. Fakat bütün bunları daha önce düşünmen gerekirdi, Karamela.»</p>

    <p class="calibre3">«Ah, düşündüm, sevgili Swales. İyice düşündüğüme güvenebilirsin.» Prens, Gareth'e dönerek gülümsedi. «Hiç kimse Ras'ın özel onayını ve korumasını sağlamadıkça, üstünde on beş bin altınla Etiyopya'dan çıkıp gitme budalalığına kalkışamaz.»</p>

    <p class="calibre3">İki ortak ona bakakaldı.</p>

    <p class="calibre3">«Bölgelerinden böyle bir hazinenin geçirileceğini duyan dağ haydutlarının ne kadar sevineceklerini düşünebiliyor musun?»</p>

    <p class="calibre3">Jake, «O haydutlar bu durumdan haberdar edilecekler tabii,» diye mırıldandı.</p>

    <p class="calibre3">Prens ona döndü. «Evet, onlara haber verilebilir. Ayrıca geri dönmek için deve bile bulamazsınız. Üstelik biri, Fransız ve İtalyanlara sizden söz edebilir. Bu arada Danakil kabilesindekiler de bir tek altın için öz analarının boğazını kesebilecek kimselerdir.»</p>

    <p class="calibre3">Gareth içini çekti. «Tanrım! Senin sözüne güvendim. Karamela. Yani şeref sözü, eski okul...»</p>

    <p class="calibre3">«Sevgili Swales, Eton'un spor alanlarında değiliz korkarım.»</p>

    <p class="calibre3">«Yine de sözünden dönebileceğin aklıma gelmemişti.»</p>

    <p class="calibre3">«Ah, yok, sözümden dönmüyorum. Paranızı hemen şimdi alabilirsiniz.»</p>

    <p class="calibre3">Jake araya girdi. «Pekâlâ, prens. Bizden başka ne istediğinizi söyleyin. Paramızı alarak buradan güvenle uzaklaşmak için ne yapmamız gerektiğini açıklayın.»</p>

    <p class="calibre3">Prens dostlukla Jake'e gülümsedi. «Daima kafanızı kullanıyorsunuz, Bay Barton. Babamla ben, altı ay süreyle yanımızda çalışırsanız çok sevineceğizı»</p>

    <p class="calibre3">Gareth, «Neden altı ay?» diye sordu.</p>

    <p class="calibre3">Çünkü o zamana dek savaşı kaybetmiş ya da kazanmış olacağız. Altı ay bize yardım edecek, modern bir orduya karşı kendimizi en iyi şekilde savunmamız gerektiğini göstereceksiniz. Zırhlı arabalara bakacak ve onları kullanacaksınız.</p>

    <p class="calibre3">Jake,«Peki, karşılığında?» dedi.</p>

    <p class="calibre3">«Buna karşılık iki misli para alacaksınız. İkinize de ayrıca yedişer bin sterlin vereceğiz.» Prens hiç duraklamadan konuşmuştu. Onun iki yanındaki adamlar birbirlerine baktılar.</p>

    <p class="calibre3">Gareth içini çekti. «Keşke anlaşma yapmak için avukatım yanımda olsaydı.»</p>

    <p class="calibre3">Mikhael güldü. «Buna gerek yok.» Shamma'sının cebinden iki zarf çıkarıp Jake'le Gareth'e verdi. «Banka tarafından garanti edilen çekler. Londra'da Lloyds'un çekleri. Bunları iptal etmek olanaksızdır. Yalnız tarihleri, bunların altı ay sonra, yani gelecek yılın 1 Şubatı'nda geçerli olacaklarını açıklıyor.»</p>

    <p class="calibre3">İki adam merakla çeklere baktılar. Jake kendi çekine bir göz attı. Buna ad yazılmıştı. Çekin karşılığı olan on dört bin sterlini 1 Şubat 1936'da alabilecekti. Dayanamayarak sırıttı. «Tam miktar... Kesin tarih. Her şeyi saptamışsınız. Bu işi bizden çok önce düşünmüş olmalısınız...» Sesinde hayranlık vardı.</p>

    <p class="calibre3">Gareth acı bir sesle inledi. «Tanrım, Karamela. Dehşete kapıldığımı söylemeliyim.»</p>

    <p class="calibre3">«Yani red mi ediyorsun, Binbaşı Swales?»</p>

    <p class="calibre3">Gareth, Jake'e baktı ve o anda gözleriyle anlaştılar, İngiliz içini çekti. «Madrid'de bir randevum vardı. Onlar da küçük bir savaşa girdiler, biliyorsun. Fakat her savaş bir diğerine benzer. Hem burada kalmam için bana güçlü bir neden verdin.» Gareth iç cebinden çıkardığı cüzdana yerleştirdi çeki. «Bununla birlikte bu işin yapılış tarzına çok şaştığımı da belirtmeliyim.»</p>

    <p class="calibre3">«Ya, siz, Bay Barton?»</p>

    <p class="calibre3">«Ortağımın söylediği gibi adam başına on dört bin sterlin az para sayılmaz. Evet, kabul ediyorum.»</p>

    <p class="calibre3">Prens kafasını sallarken birden yüzü değişerek korkunç, vahşi bir hal aldı. «Anlaşma tarihi sona ermeden ülkemden ayrılmaya kalkmayın. Babamın yönetiminde adalet basit olmakla birlikte çok etkilidir.»</p>

    <p class="calibre3">O sırada adı geçen Ras başının üstünde çevirdiği iki yanı keskin kılıcı, birden olanca gücüyle ayaklarının arasındaki yere batırdı ve dansı bitirdi. Sonra gelip Jake'le Gareth'in arasına oturdu. Sıska kollarını omuzlarına atarak sevgiyle, «Nasılsınız?» diye bağırdı.</p>

    <p class="calibre3">Gareth dikkatle ihtiyarı süzdü. «Cin rummy oynamayı öğrenmeye ne dersin, dostum?» Altı ay, geçmesi uzun sürecek bir dönemdi ve hiç olmazsa bu arada biraz daha kazanç sağlayabilirdi.</p>

    <p class="calibre3">Davulların sesi Kont Aldo Belli'yi uyandırmıştı. Bir süre bu sesleri dinledi, sonra birden aklı başına geldi. Roma'dan ayrılmadan bir ay önce Tüccar Horn adlı son Hollywood filmini seyretmişti. Vahşi hayvanla ve kana susamış kabilelerle ilgili filmde davul sesleri tehlike ve gerilimi arttırmak için çok ustalıkla kullanılmıştı. Kont dışarda o dehşet habercisi davulların çalındığını anladı.</p>

    <p class="calibre3">Albay korkunç bir sesle haykırarak yataktan fırladı ve kampta uyumakta olanları da böylece uyandırdı. Gino çadıra dalınca efendisinin bir elinde Baretta, diğerinde mücevherli hançerle çırılçıplak ortada durduğunu gördü. Kontun gözleri dehşetle açılmıştı.</p>

    <p class="calibre3">Luigi Castelani de davullar başlar başlamaz, etrafı kamyonlarla çevrili kampa koşmuştu, çünkü albayının nasıl tepki göstereceğini biliyordu. Geldiğinde kontun elli muhafız seçmiş olduğunu ve Rolls'a binmeye hazırlandığını gördü. Motor çalışıyordu; şoför de soylu yolcusu gibi bir an önce oradan ayrılmak niyetindeydi.</p>

    <p class="calibre3">Kont iriyarı binbaşının karanlıklardan çıkarak yaklaştığını fark edince hiç de memnun kalmadı. Castelani duruma karışamadan oradan uzaklaşabileceğini ummuştu. Onun için hemen saldırıya geçti. «Binbaşı ben generale rapor vermek üzere Asmara'ya gidiyorum.» Rolls'a erişmeye çalıştı ama ondan çevik olan binbaşı arabayla arasına girerek selam verdi.</p>

    <p class="calibre3">«Albayım, kuyuların savunması tamamlandı. Bu bölge güvenli.»</p>

    <p class="calibre3">Kont, «Bize inanılmaz bir güçle saldırdıklarını haber vereceğim,» diye bağırarak Castelani'nin sağından geçmeye çalıştı. Fakat binbaşı bunu anladığı için yana atladı ve karın karına kaldılar.</p>

    <p class="calibre3">«Adamlar siperleri kazdılar ve neşeleri de yerinde.»</p>

    <p class="calibre3">«Düşmanın korkunç saldırısı karşısında düzenli şekilde geri çekilmenize izin veriyorum.» Kont kaçma umuduyla adamı uyutup arabaya binmek için atıldı ama binbaşı bir mamba yılanı kadar hızlıydı. Yine yüz yüze geldiler. Üçüncü Kıta'nın bütün subayları gece çalan davulları duyarak uyanmış ve telaşla giyinmişlerdi. Şimdi bir çift dövüş horozu gibi hareket eden kontla binbaşı arasındaki çeviklik yarışmasını seyrediyorlardı. Hepsi de kontu tutuyordu. Rolls'un uzaklaştığını görmek kadar sevindirici bir şey olamazdı. O zaman kendileri de hemen arabayı izlemekte serbest olacaklardı.</p>

    <p class="calibre3">Castelani'nin sesi yükselerek kontun itirazlarını bastırdı. «Şimdilik düşmanın güçlü olamadığına inanıyorum. Bununla birlikte albayın komutayı ele alması zorunludur. Eğer bir çatışma durumu ortaya çıkarsa, o zaman yerinde karar vermek gerekecektir. Biz resmi olarak savaşta değiliz. Burada bulunmanız durumumuzu güçlendirme bakımından gereklidir.»</p>

    <p class="calibre3">Albay böyle sıkıştırıldığı için çaresiz bir adım geriledi ve onu seyreden subaylar üzüntüyle içlerini çektiler. Kont teslim olmuştu. Binbaşı hâlâ itiraza çalışan kontu, Rolls'dan uzaklaştırıyordu. Castelani, «Bir saat sonra şafak sökecek,» dedi. «O zaman durumu değerlendirecek halde olacağız.»</p>

    <p class="calibre3">O anda davullar sustu. Vadideki mağarada Ras kafa tutma dansını bitirmişti. Konta bu sessizlik iyi geldi. Son bir kez Rolls'a üzgün üzgün baktı. Sonra elli muhafızını görerek biraz cesaretlendi. Omuzlarını geriye verip başını arkaya atarak sert sert konuştu. «Binbaşı, kıta yerinde kalacaktır.»</p>

    <p class="calibre3">Ras Golam'ın genç seyislerinden çoğu on beş yaşındaydı. Bir gün önce Ras'ın sevdiği kısraklardan biri gemini koparıp dörtnala çöle kaçmıştı. Onu izleyen genç seyis de bütün gün ve gece çölde dolaşıp durmuştu. Sonunda kısrağı yakalayan genç, hayvanın sırtına atlayıp yelesinden tuttu. Bitkin haldeydi ve kısrağın nasıl olsa kendiliğinden kuyulara döneceğini düşünüyordu. Ama şafaktan kısa süre önce at İtalyan siperlerine yaklaştı. Endişeli bir nöbetçi yüksek sesle bağırınca, hayvan tırısa kalktı ve bu sırada iyice uyanan seyis de ata sıkıca sarılırken karanlıklarda yükselen askeri kamyonları, çadırları, üst üste yığılmış tüfekleri gördü. Başka bir nöbetçi seslenince onun başındaki miğferin biçimini bile seçti.</p>

    <p class="calibre3">Atın yelesine yapışarak dörtnala giderken bir tüfek patladı. Kurşun hemen başının üstünden geçti. Genç, topuk ve dizleriyle hayvanı mahmuzlayarak daha hızlı gitmesini sağladı.</p>

    <p class="calibre3">Seyis vadiye eriştiğinde, Ras'ın davetlileri ziyafetin etkisini hissetmeye başlamışlardı. Çoğu mağaradan çıkıp uyuyacak yer bulmaya gitmişti. Bazıları da yemek yedikleri yerde sızıp kalmışlardı. Sadece dayanıklı olan birkaç kişi hâlâ yiyor, içiyor, tartışıyor ve şarkı söylüyordu.</p>

    <p class="calibre3">Seyis kendisini attan atıp nöbetçilerin kollarının altından geçerek mağaraya daldı. Korkuyla bağırarak konuşuyor ve söyledikleri anlaşılmıyordu. Sonunda Lij Mikhael onu omuzlarından yakalayıp sarsınca seyis kendini topladı. O zaman anlattıklarının çok önemli olduğu da anlaşıldı. Haber vadidekilere yayıldı. Uyuyanlar uyandırıldı. Bütün erkekler silahlandı. Başlarında bir komutan bulunmayan adamlar herhangi bir emir olmadan kalkanlarını, eski tüfeklerini sallayarak tabak biçimindeki kuyular bölgesine doğru gittiler. Yanlarında çocukları, kucaklarında bebeleri olan kadınlar da onları izliyordu.</p>

    <p class="calibre3">Lij Mikhael mağarada yabancılara seyisin hikâyesini anlatıyor, bunun anlamını onlarla ve babasıyla tartışıyordu. Tehlikeyi sezen Jake Barton oldu. «İtalyanlar kuyuları ele geçirmek için kuvvet yolladılarsa, bu iyi planlanmış bir savaş harekâtıdır. Onlar olay çıkmasını istiyorlar. Durumu iyice anlayana kadar adamlarınızın kuyulara gitmesini yasaklamalısınız, prens.»</p>

    <p class="calibre3">Geç, hem de çok geç kalmışlardı. Şafağın ilk ışıkları gökyüzünü aydınlatırken, siperlerden bakan İtalyan nöbetçileri karanlık topraklardan çıkan insanları gördüler ve gürültüyü duydular.</p>

    <p class="calibre3">Davullar çalmaya başladığında, kara gömleklilerin çoğu siperlerin gerisinde kaputlarına sarılmış uyuyorlardı. Bütün gün yol alıp geceyi de çalışarak geçiren adamlar yorgun düşmüşlerdi.</p>

    <p class="calibre3">Subaylar onları tekmeleyerek uyandırıp ayağa kaldırdılar ve siperlerdeki yerlerine ittiler. Askerler uykulu uykulu vadiye baktılar.</p>

    <p class="calibre3">Kıtada Luigi Castelani dışında bir tek adam bile düşman ordusuyla karşılaşmamıştı. Bu yüzden de vadiye akan adamlar onlara saldıran aslanlar kadar yırtıcı gözüktü.</p>

    <p class="calibre3">O anda sinirleri gerilmiş olan Kont Aldo Belli, dar siperden geçerek ön saftaki ateşleme platformuna çıktı. O siperin komutanı olan çavuş adamı hemen tanıyarak rahat bir soluk alıp bağırdı. «Albayım! Tann'ya şükürler olsun geldiniz.» Rütbesini ve durumunu unutarak heyecanla kontun koluna yapıştı. Aldo Belli adamın elinden kurtulmaya çalıştığı için ancak birkaç saniye sonra karanlık vadiye bakabildi ve o zaman dizlerinin bağı çözüldü.</p>

    <p class="calibre3">«Tanrım!» diye inledi. «Her şeyi yitirdik. Bize saldırıyorlar.» Güç hareket eden parmaklarıyla tabanca kılıfını açtı. Dizüstü çökerken tabancasını çekerek, «Ateş!» diye haykırdı. «Ateş açın!» Siperin kenarından daha da aşağıya çömelerek Baretta'yı havaya boşalttı.</p>

    <p class="calibre3">İtalyan siperlerinde dört yüzden fazla savaşçı vardı. Bunlardan üç yüz ellisinde modern tüfekler bulunuyordu. Diğer altmışıysa iyi yerlere yerleştirilmiş makinelilerin basındaydılar. Savaş davullarını dinleyerek korkuya kapılan adamlar, kontun feryat ederek emir verdiğini duyunca birden kendilerine geldiler. Aldo Belli'nin bulunduğu yerin iki yanından ateş başladı. Tüfekleri üç makinelinin takırtıları izledi.</p>

    <p class="calibre3">Ateş altında kalan Etiyopyalılar vadinin öbür yamacına gitmeye çalıştılar fakat bu yamaçta sessiz sedasız bekleyen askerler de tehlikede olduklarını düşünerek ateş açtılar. Böylece Etiyopyalılar Castelani'nin ustalıkla planladığı gibi çapraz ateşte kaldılar. Açıkta yakalanan savaşçılar, bu devamlı ateş karşısında ne yapacaklarını bilemeyerek şaşırdılar. Kadınlar haykırıp sağa sola koşuşan çocuklarını yakalamaya çalışıyorlardı. Birkaç savaşçı yere çökerek düşman ateşine karşılık vermeye başladı.</p>

    <p class="calibre3">Böylece paniğe kapılmış, şaşkın kalabalıkta bir durulma oldu. Sağ kalan silahsız kadınlar çocuklarını tutup entarileriyle örterek gizlediler. Tıpkı civcivlerini koruyan anaç tavuklar gibi çocukların üstlerine çömelmişlerdi. Adamlar da dizüstü çökmüş, vadinin yanına ateş ediyorlardı.</p>

    <p class="calibre3">On iki makinelinin her biri dakikada yedi yüz elli mermi atıyor, üç yüz elli tüfek vadiye durmadan kurşun yağdırıyordu. Dakikalar geçiyor ve ateş devam ediyordu. Ağır ağır hava ışıyınca aşağıda sağ olan Etiyopyalılar da korunmasız kaldılar.</p>

    <p class="calibre3">Askerlerin hali değişmişti şimdi. Paniğe kapılmış korkan acemi erler zafere erişeceklerini sezerek gülüyorlardı. Üstelik hiçbir direniş görmeden düşmanı öldürebileceklerini anladıkları için cesaretlenmiş ve acımasızlaşmışlardı.</p>

    <p class="calibre3">Aşağıda kalan vadideki eski tüfeklerin sesi pek hafifti ve bunlarda tehdit edici bir durum yoktu. Onun için İtalyanlar hiç korkmuyorlardı artık. Hatta Kont Aldo Belli bile ayağa kalkmış, tabancasını sallıyor ve isteri krizine yakalanmış bir kız gibi bağırıyordu. «Düşmanlara ölüm! Ateş! Ateşe devam!» Usulca siperden dışarıya baktı. «Öldürün onları! Zafer bizimdir!»</p>

    <p class="calibre3">Güneşin ilk ışıklarının aydınlattığı vadi üst üste yığılmış ölü ve yaralı doluydu. Fakat yine de yer yer insanlar ayağa fırlıyorlardı. Makineliler hemen onları izleyip ateşe başlıyordu. Yüzlerini vadinin yukarsına doğru kaldırmış, eski tüfeklerine sarılmış savaşçılar artık yukardaki askerler için iyi hedef oluşturmaktaydılar.</p>

    <p class="calibre3">Ateş yirmi dakikadan beri sürüyordu. «Albayım.» Castelani koluna dokununca Aldo Belli döndü. Kontun gözleri sevinç ve heyecanla büyümüştü. «Castelani, ne zafer... ne büyük zafer değil mi? Artık cesaretimizden kuşkulanamazlar.</p>

    <p class="calibre3">«Albayım, ateşkes emri vereyim mi?» Kont onu duymamışa benziyordu. «Artık nasıl bir asker olduğumu bilecekler. Bu parlak zafer bana savaş tarihinde bir yer...»</p>

    <p class="calibre3">«Albay! Albay, artık ateşi kesmeliyiz. Bir kıyım bu. Ateşkes emri verin.»</p>

    <p class="calibre3">Aldo Belli binbaşıya bakarken yüzü öfkeyle kızardı. «Seni çılgın budala!» diye haykırdı. «Savaş kararlı, ezici olmalıdır. Zafer bizim olana dek ateş kesemeyiz.» Deli gibi, titreyen eliyle vadiyi işaret etti. «O kuyulara gizlenen düşmanlar ortaya çıkarılıp yok edilmelidir. Toplar! Castelani onları bombalarla yok et.»</p>

    <p class="calibre3">Aldo Belli bu çarpışmanın sona ermesini istemiyordu. Yaşamının en doyum veren deneyimiydi bu. Castelani'ye haykırdı. «Emirlerime ' karşı mı geliyorsun? Hemen görevini yap.»</p>

    <p class="calibre3">Castelani, «Hemen,» diye acı acı yineledi. Bir an ifadesiz gözlerle konta baktıktan sonra dönüp uzaklaştı.</p>

    <p class="calibre3">İlk havan topunun güllesi yakındaki kuyunun ağzına düştü. Tozlar havaya kalkt; ve etrafı duman kapladı. Bunu ikincisi izledi. Kısa süre sonra kuyunun içinden korkuluğu andıran, beyaz entarileri parçalanmış üç kişi çıktı. O anda tüfekler ve makineliler adamları taradılar.</p>

    <p class="calibre3">Ateş devam etti. Bazı kuyuların içleri boştu ama bazılarına gizlenenler olmuştu. Şarapneller sayesinde ortaya çıkan adamları da makineliler biçtiler. Bir kadın kuyulardan birinden çıkarak karşı tarafa erişmek için koşmaya başladı. Elinden tutmuş olduğu iki, üç yaşındaki bir çocuğu da sürükler gibi götürüyordu. Fakat çocuk kadına yetişemediği için kumlarda sürüklenirken bağıra bağıra ağlıyordu. Kadının göğsüne bastırdığı bir de bebeği vardı. O da diğeri gibi çıplaktı.</p>

    <p class="calibre3">Çocuklarını taşımaya çalışarak koşan kadına birkaç saniye ateş eden olmadı. Sonra bir makinelinin mermileri çocuğu tutan kolunu kopardı. Kadın çılgın gibi bağırarak kolunun kalan kısmını sallayıp döndü. Bu kez kurşunlar göğsünü taradı ve kucağındaki bebeği de biçti. Kadın çifteyle vurulmuş bir tavşan gibi yere devrilip yuvarlandı. Silahlar sustuğu sırada çıplak küçük çocuk şaşkın şaşkın yerden kalktı. Tombul bacaklarını açarak durup yine ağlamaya başladı. O sırada vadinin ağzından kır bir küheylan yıldırım gibi fırladı. Hayvanın üstüne yatmış olan siyah shamma'lı binici atı çocuğun ağlamakta olduğu yere doğru sürdü. Ona yaklaştığı sırada askerler durumu anladılar ancak. İlk makineli atlıya doğru döndü fakat mermiler isabet etmedi. At çocuğa erişti. Binici dizginleri çekerek atı şaha kaldırdı, sonra çocuğu almak için yere eğildi. O anda diğer iki makineli sabit hedefe ateş açtılar.</p>

    <p class="calibre3">Jake Barton sessiz sedasız gelen İtalyanlarla savaşmamak için tek bir yol olduğunu anlamıştı. Fakat elle yüzbaşısına duygusallıkla bağırarak emir vermekte olan Ras'a sesini duyuramayacağını da biliyordu. Hem bir tercümana gereksinmesi vardı. Gregorius'u kolundan yakaladığı gibi mağaradan çıkardı. Dışarsının biraz aydınlanmış, gecenin pek çabuk geçmiş olduğunu görünce de şaşırdı. Kalabalığın vadiden kuyulara doğru gittiğini fark etti. «Onları durdurmalısın, Greg,» diye bağırdı. «İtalyanlara fazla yaklaşacak olurlarsa, biri ateş açmaya başlayabilir. Böyle bir durumda sizinkileri biçerler.»</p>

    <p class="calibre3">«Fakat savaşta değiliz, Jake. Bize ateş edemezler.»</p>

    <p class="calibre3">Jake sıkıntıyla, «Buna o kadar güvenme, evlat,» diye söylendi. Birlikte vadinin dar ağzına koştular. Kol kola girerek belki bir dakika kadar kalabalığın oradan geçmesini engellediler. Fakat Etiyopyalılar, arkadaşlarına katılmalarına engel oldukları için onlara kızdılar. İkisini yana ittikleri sırada vadinin eteklerinde ateş başladı. Artık Etiyopyalılar ilerlemiyorlardı. Jake bayıra tırmanarak İtalyanların vadidekileri biçmelerini seyretti. Öfkesi bütün duygularını bastırıyordu. Bu yüzden de elini tutan ince, serin eli bile bir süre pek fark etmedi. Vicky'nin omzuna dayanan altın saçlı başına bir göz atıp yine vadiye döndü. Gözlerinin önünde yer alan felaketi seyrediyordu. Vicky'nin ağladığını hayal meyal duydu. Genç kadının tırnakları avucuna batmaktaydı. Fakat Jake o korkunç öfke arasında bile çevreyi inceliyor ve İtalyan mevkilerini saptıyordu. Öbür yanda Gregorius hafif sesle dua etmekteydi. Yüzü grimsi renk almış gencin dudakları arasından duanın sözleri ölmek üzere olan birinin son solukları gibi çıkıyordu.</p>

    <p class="calibre3">Havan topunun ateşe başladığını da gördüler, sonra makinelinin kadını ve kucağındaki bebeği biçmesini seyrettiler. Çocuk annesinin cesedinin yanında ayağa kalkıp şaşkın şaşkın durdu. O sırada aşağıdan nal sesleri geldi ve Gregorius başını çevirerek, «Sara!» diye bağırdı. «Yapma!» Kız atının boynuna sarılmış, hızla gidiyordu. Eyersiz bindiği kır küheylanın üstünde pek ufak durmaktaydı. Greg fırlayacak oldu ama Jake onu yakaladı.</p>

    <p class="calibre3">Kız yaralanmadan ateş alanına girmişti. Vicky soluğunu tutmuş bakıyordu. Sara'nın çocuğa erişmesi, onu alıp geri dönmesi olanaksızdı. Kızın yaptığı budalalıktı düpedüz. İşte bu ahmaklık Vicky'nin daha da öfkelenmesine neden oldu. Ama o ince, güzel kızın ölümüne gitmesinde hazin bir şey vardı. Vicky böyle bir özveride bulunamayacağını biliyordu.</p>

    <p class="calibre3">Küheylanın şaha kalktığını, kızın uzanarak çıplak küçük çocuğu tuttuğunu gördü. Makinelilerin sonunda hedeflerini bulduğunu ve kır atın kişneyerek yere devrilirken, kız ve çocuğu da altına aldığını fark etti. Mermiler çevrelerine saplanarak tozları havaya kaldırıyorlardı.</p>

    <p class="calibre3">Gregorius dehşete kapılmış Jake'den kurtulmaya çalışıyor ve sayıklar gibi sesler çıkarıyordu. Jake ona dönüp yüzüne bir tokat atarak, «Kes!» diye kükredi. «Oraya gidecek olanın anında poposunu uçururlar.»</p>

    <p class="calibre3">Tokat Gregorius'un kendisini toplamasına yardım etti. «Fakat onu kurtarmalıyız, Jake, lütfen Jake. İzin ver. Gidip Sara'yı alayım.»</p>

    <p class="calibre3">Jake, «Bunu düşündüğüm şekilde yapacağız,» diye homurdandı. Yüzü sert, siyah taştan oyulmuş gibiydi. Ama gözleri öfkeyle parlıyordu, dudakları gerilmişti. Greg'i yürümesi için sertlikle itip Vicky'yi de peşinden sürükledi.</p>

    <p class="calibre3">Genç kadın, «Jake ne yapıyorsun?» diye itiraz ettiyse de adam aldırmadı.</p>

    <p class="calibre3">İkisini de kollarından tutmuş götürüyordu. «İki arabayla çıkacağız. Vicky, sen benim arabayı süreceksin. Ben makineliyi kullanacağım. Greg, sen de Gareth'in arabasını süreceksin.»</p>

    <p class="calibre3">Koşarcasına dört arabanın durduğu yere gittiler. Jake, Vicky'yi belinden tuttuğu gibi kaldırıp Sarsak'a bindirdi. «Biz buna bineceğiz. Gareth'le sen de şuradakine. Şimdi gidip makinelileri alalım ve hemen takalım.» Jake gidip birkaç muhafızın yardımıyla makinelilerin durduğu sandıklardan ikisini aldı. Sara'nın vadinin ortalık yerinde yattığını düşündükçe çıldıracak gibi oluyordu.</p>

    <p class="calibre3">Geri dönünce Gregorius'un, Sarsak'ın krankını çevirdiğini gördü. Motor çalıştı. Jake, «Gareth nerede?» diye bağırdı.</p>

    <p class="calibre3">Greg dudak büktü. «Bulamadım. Tek arabayla gideceğiz.»</p>

    <p class="calibre3">Sonra ikisi de tanıdıkları alaylı gülüşü duyarak döndüler. Gareth Swales kayıtsız bir tavırla arabanın yanına dayanmış duruyordu. Saçları dikkatle taranmış, tüvit elbisesi de terziden yeni gelmiş gibi kusursuzdu. «Büyük Jake Barton ve hevesli iki ördek yavrusu bütün İtalyan ordusunu tutsak edecekler anlaşılan.»</p>

    <p class="calibre3">Sürücü yerinin üstündeki kapak açılarak Vicky'nin başı gözüktü. Öfkeyle bağırdı kadın. «Biz de seni arıyorduk.»</p>

    <p class="calibre3">Gareth alayla ona baktı. «Şimdi de izci Kızlar Derneği'ni dinleyeceğiz.» «Sara orada.» Greg adamın yanına koştu. «Gidip onu alacağız. Sen ve ben arabaya, Jake'le Vicky de diğerine binecekler.» Gareth, «Kimse bir yere gidemez,» diye cevap verdi. «Evet, Sara'yı biliyoruz fakat...»</p>

    <p class="calibre3">Vicky haykırdı. «Onu bırak, Greg. Korkan birini istemiyoruz.»</p>

    <p class="calibre3">Gareth birden doğruldu ve yüzü gerilip gözleri tuhaf tuhaf parladı. «Ömrüm boyunca bana türlü şeyler söylediler, küçük hanım. Bazıları haklıydı ama kimse korkak diyemedi.»</p>

    <p class="calibre3">Vicky, «Daima ilk olan blri vardır, ahbap,» diye bağırdı. «Senin için de ilk kez böyle bir şey söyleniyor.» Vicky'nin toprak içinde kalmış yüzü öfkeden kıpkırmızı kesilmişti.</p>

    <p class="calibre3">Birbirlerine bakarken Lij Mikhael gelip aralarında durdu. Adamın kararlı olduğu yüzünden okunuyordu. «Binbaşı Swales'e böyle davranmasını ben söyledim, Miss Camberwell. Arabaların ve babamın askerlerinin hemen geri çekilmesi için emir verdim.»</p>

    <p class="calibre3">Vicky bu kez Gareth'e değil prense kızdı. «Tanrım, kızınız orada yatıyor.»</p>

    <p class="calibre3">Prens hafif sesle, «Evet,» diye mırıldandı. «Bir yanda kızım, öbür yanda ülkem var. Hangisini seçeceğimden de kuşkum yok.»</p>

    <p class="calibre3">Gregorius yalvardı. «Bir tek araba verin. Sara'nın hatırı için bir araba.»</p>

    <p class="calibre3">Prens, «Hayır, bir arabayı bile kullanamam,» dedi.</p>

    <p class="calibre3">Vicky kestirip attı. «Ama ben kullanırım.» Altın saçlı başını içeriye çekerken motor çalıştı. Vicky Camberwell tek başına makinelilerin, havan toplarının karşısına çıkmaya gidiyordu. Jake hızla hareket etti. Araba dönerken zıplayıp kaportaya çıkmayı başardı, üstüne yatarak sürüne sürüne yaklaştı. Taret kapağından içeriye bakarak, «Çıldırdın mı?» diye gürledi.</p>

    <p class="calibre3">Vicky başını kaldırıp bir melek gibi gülümsedi. «Evet. Ya sen?»</p>

    <p class="calibre3">Jake güçlükle tarete tırmandı ve kapağı açarak içeriye atladı, tam zamanında hareket etmişti. Çünkü Vicky birden gaza basıp vadinin ortasına doğru ilerledi.</p>

    <p class="calibre3">Güneş ufukta biraz yükselmişti artık. Ölen Etiyopyalılar kumların üstünde yatıyorlardı. Kadınların renkli elbiseleri çölde parlak birer leke gibi duruyordu. Jake bu düzlüğe hâkim olan yârlara baktı. Pek çok kalyanın siperlerden çıkmış olduğunu gördü. Askerler küçük gruplar halinde, mezbahaya çevirdikleri yerin yakınında dolaşıyorlardı. Hareketleri çekingen ve endişeliydi. Henüz açık yara ve iki büklüm olmuş ceset gibi gerçeklere alışmamışlardı.</p>

    <p class="calibre3">Zırhlı araba birden vadide belirince İtalyanlar şaşırdı. Bir süre hareketsiz kaldılar, sonra koşarak telaşla siperlerine gittiler.</p>

    <p class="calibre3">Jake, «Yan dön,» diye bağırdı. «Onlara Kızılhaçı göster.» Vicky hemen denileni yaparak hızla iki tekerleğin üstüne döndü. İtalyanlara aracın yan tarafındaki Kızılhaçı gösterdi.</p>

    <p class="calibre3">Jake tekrar bağırdı. «Gömleğini bana ver.» Yanlarında başka beyaz bir şey yoktu. «Bir ateşkes bayrağı istiyorum.»</p>

    <p class="calibre3">Vicky de, «Gömleğimin altında bir şey yok,» diye çığlığı bastı.</p>

    <p class="calibre3">Jake kükredi. «Namuslu davranıp ölmek mi istiyorsun? Neredeyse ateşe başlayacaklar.» Bunun üzerine bir eliyle direksiyonu tutan kadın diğeriyle bluzun önündeki düğmeleri açtı. Giysiyi çıkarıp Jake'e verdi. Jake de tarette durup beyaz bluzu dışarıya çıkararak sallamaya başladı.</p>

    <p class="calibre3">İtalyan siperlerinde duran yüzlerce adama iki duygusal simge göstermişti Jake. Kızılhaç ve beyaz bayrak. Bu simgeler çok güçlü olduğundan, kan dökme isteğine kapılmış, parmakları tetikte duran erkekler bile duraklarlardı.</p>

    <p class="calibre3">Vicky, «Başarılı oldu,» diye bağırdı. Birden döndüğü için Jake dengesini korumak amacıyla tarete tutunmak zorunda kaldı ve bluz da rüzgâra kapılmış bir tüy gibi uçup gitti. «İşte orada!» Kır atın ölüsü tam karşıdaydı. Genç kadın biraz ilerleyip fren yaptı ve zırhlı arabayı atla siperlerdeki adamların arasına soktu.</p>

    <p class="calibre3">Jake taretten atlayıp sürünerek ilerledi ve arkadaki çift kanatlı kapıyı açtı. «Tependeki kapağı sımsıkı kapa ve Tanrı aşkına başını gösterme.»</p>

    <p class="calibre3">Vicky cesaretle, «Sana yardım edeceğim,» dedi.</p>

    <p class="calibre3">Jake gözlerini onun şahane göğüslerinden zorla ayırdı. «Haydi oradan. Sen yerinde kal ve motoru susturma.»</p>

    <p class="calibre3">Kapının kanatları açılınca Jake tepeüstü kumlara düştü. Ağzına kaçan kumları tükürerek çabucak kır atın ölüsüne yaklaştı. Hayvan Sara'nın bacaklarının üstüne devrilmiş ve kız yüzüstü kumlara gömülüp kalmıştı. Çıplak erkek çocuk da, devrilen atın nal darbesi yüzünden şakağı olduğu gibi içeriye çökerek ölmüştü. Jake, «Sara,» diye seslenince, kız dirseklerinin üstünde doğrularak korku dolu iri gözlerini ona dikti. Yüzü toz içindeydi ve yanağı sıyrılmıştı.</p>

    <p class="calibre3">Jake ona yaklaştı. «Yaralı mısın?»</p>

    <p class="calibre3">Sara hafif sesle, «Bilmiyorum,» diye fısıldadı. O sırada Jake kızın dar saten pantolonunun kan içinde olduğunu gördü. İki ayağını at ölüsüne dayayıp iterek Sara'nın bacaklarını kurtarmaya çalıştı. Fakat ölü hayvan korkunç ağırdı. Ayağa kalkması ve ateş etmeleri tehlikesini göze alması gerekliydi.</p>

    <p class="calibre3">Jake ayağa kalkarak arkasını en yakın İtalyan siperine dönüp atın üstüne eğilirken, sırtının buz gibi olduğunu hissetti. Ağırlığını tabanlarina vererek hayvanın kuyruğuyla arka bacağını yakaladı. Bütün gücüyle kaldırarak leşi Sara'nın bacaklarıyla kalçasının üstünden çekmeye çalıştı. Kız korkunç bir acıyla bağırınca da durdu. Jake soluk soluğa, «Özür dilerim,» dedi. Bir kez daha deneyeceğim.»</p>

    <p class="calibre3">Aynı anda Vicky arabadan seslendi. «Jake, geliyorlar! Acele et!</p>

    <p class="calibre3">Lütfen acele et!»</p>

    <p class="calibre3">Jake dönerek arabaya koştu ve yüksek makine bölümünün üstünden baktı. Arkasında toz kaldıran, içi silahlı adam dolu açık bir araba yardan inerek yaklaşıyordu.</p>

    <p class="calibre3">Jake kör edecek kadar güçlü sabah güneşinde gözlerini kısarak baktı. «Olamaz!» Fakat epey uzakta bile olsa, bir Rolls Royce'un zarif, üstün hatlarını tanımamak olanaksızdı.</p>

    <p class="calibre3">Jake bu korkunç olaylar arasında bu kadar güzel bir şeyin ortaya çıkmasına şaşmıştı.</p>

    <p class="calibre3">«Çabuk ol, Jake.» Vicky'nin sesi hemen at ölüsüne koşmasına neden oldu. Hayvanın arka ayaklarını olanca gücüyle çekti. Sara haykırırken atı öbür yana devirmeyi başardı. Böylece kızı kurtardı. Soluk soluğa onun yanında çömeldi. Sara'nın dizinin on beş santim kadar yukarsında bir yara gördü. Kırık olup olmadığını anlamak için kemiği yoklarken yaradan yine kan sızmaya başladı. Jake kurşunun bacak üstünün iç kısmını delip öbür yandan çıkmış olduğunu anladı. Kemik kırılmamıştı ama Sara fazla kan kaybediyordu. Dar pantolondaki yırtığa parmağını takıp kumaşı ayak bileğine dek yırttı. Bacak kalçaya kadar ortaya çıkmıştı. Yara epey derindi. Jake yırttığı parçayı kopararak yaranın üstüne sardı, sonra sıkıp düğümledi. Böylece Kanı kesecekti. Tam düğümü attığı sırada Rolls Royce zırhlı arabanın önünde durdu.</p>

    <p class="calibre3">Rolls'un içindekilerin pek şaşkın oldukları belliydi. Jake'e yine düş görüyormuş gibi geldi. Önde sürücü bir eliyle sıkıca direksiyonu tutmuş, diğeriyle de bir tüfeği yakalamıştı. Fakat elleri sıtma nöbeti geçiren bir adamınki gibi titriyordu. Kül gibi suratı, ya korkunç bir ateş ya da müthiş bir korku yüzünden ter içindeydi. Onun yanında bir omzuna tüfek takmış, ufak tefek, sıska biri oturuyordu. Kocaman bir objektifi olan bir Laica fotoğraf makinesi yüzünün yarısını gizlemekteydi. Arkada suratı granitten oyulmuşa benzeyen, iriyarı, güçlü kuvvetli bir adam vardı. Jake onun tehlikeli olduğunu hemen sezdi. Aynı anda adamın bir binbaşı olduğunu da anladı. Bir eliyle tüfeğini tutan binbaşı diğeriyle de son derece şık kesimle, siyah gabardin üniforma giymiş, daha yakışıklı ve daha ufak tefek bir erkeği kaldırmaya çalışıyordu.</p>

    <p class="calibre3">Bu subayın başında, üstünde gümüşten bir kafatası ve çapraz kemik bulunan kenarsız bir miğfer olduğunu fark etti. Miğferin altındaki yüz şoförünki kadar solgun ve bitkindi. Jake bu süslü adamın en son istediği şeyin ayağa kalkmak olduğunu da anladı. Çok küçük bir hedef oluşturmak istercesine arabanın köşesine büzülmüştü. Binbaşının yardıma çalışan elini somurtarak tokatladı. Sonra tiz bir sesle itiraz ederek üstü kaplama ve oymalı, pek pahalı türden tabancasını salladı. Arabaya isteyerek binmediği de belliydi.</p>

    <p class="calibre3">Jake eğilip bir kolunu kızın sırtının, diğerini de dizlerinin altına sokarak onu havaya kaldırdı. Bu hareket sert suratlı, iriyarı binbaşının bütün dikkatini Jake'e vermesine neden olmuştu. Tüfeğini kaldırarak İtalyanca bir şey bağırdı. Jake'e olduğu yerde kalmasını emrettiği anlaşılıyordu. Jake namlunun ağzına ve ifadesiz soluk gözlere bakarken, hemen itaat etmezse adamın duraksamadan kendisini vuracağını anladı.</p>

    <p class="calibre3">Buz gibi kesilen Jake kendini toplamaya çalıştı. «Ben Amerikalıyım... Amerikan doktoruyum.» Binbaşının yüzünde bir değişiklik olmamıştı fakat yanındaki subay kımıldandı ve yarı doğruldu. Sonra bunun uygun olmayacağı kanısına vararak iriyarı binbaşının arkasından konuştu.</p>

    <p class="calibre3">Titreyen bir sesle fakat kusursuz bir İngilizceyle, «Benim tutsağımsınız!» diye haykırdı. Sizi tutukluyorum.»</p>

    <p class="calibre3">Jake yan yan açık kapıya doğru gitmeye çalışırken öfkelenmiş gibi konuşmaya gayret etti. «Cenevre Konvansiyonu'na karşı geliyorsunuz.»</p>

    <p class="calibre3">«Kimliğinizi görmek istiyorum.» Subay kısa süre önceki rahatsızlığından çabucak kurtulmaktaydı. Yakışıklı yüzü birden renklendi, ceylanınkini andıran koyu renk gözleri yeni bir ilgiyle parladı. Düzgün bariton ses daha güçlenip kalınlaştı. «Ben Albay Kont Aldo Belli, hemen dediklerimi yapmanızı istiyorum.» Gözleri taşıtın dev gibi duran zırhlı şasisine gitti. «Bu bir zırhlı savaş arabası. Siz Kızılhaçtan değilsiniz.»</p>

    <p class="calibre3">Kont konuşurken kıvırcık saçlı, iriyarı Amerikalının da, tepelerinden bakan zırhlı taşıtın da silahlı olmadığını fark etti. Taretteki boş makineli yerini görüyordu. Cesaretine kavuştu birden. Ayağa fırlayıp göğsünü ileri çıkararak bir elini kalçasına dayadı ve tabancasını Jake'e doğru çevirdi. «Tutsağımsın,» diye yineledi. Sonra arabanın önündeki adama seslendi. «Gino, çabuk. Amerikalıyı yakalarken resmimi çek.»</p>

    <p class="calibre3">«Hemen, ekselans.» Gino objektifi ayarlıyordu.</p>

    <p class="calibre3">Jake, «İtiraz ediyorum!» diye bağırarak arabanın davet eder gibi açık kapısına biraz daha yaklaştı.</p>

    <p class="calibre3">Kont bağırdı. «Yerinizde kalın.» Gino'ya baktı. «Tamam mı?»</p>

    <p class="calibre3">Gino hâlâ makineyle meşguldü. «Amerikalıya söyleyin, biraz sağa gitsin.»</p>

    <p class="calibre3">Kont silahıyla işaret ederek İngilizce emir verdi. «Biraz sağa!» Jake buna itaat etti, çünkü böylece kapıya daha yaklaşmıştı. Ama hâlâ itiraz ediyordu. «İnsanlık adına... ve Uluslar arası Kızılhaç örgütü adına...»</p>

    <p class="calibre3">Kont, «Bugün Cenevre'ye telsiz çekeceğim,» diye haykırdı. «Kimliğinizi soracağız.»</p>

    <p class="calibre3">Gino atıldı. «Biraz gülümseyin, ekselans.»</p>

    <p class="calibre3">Kont tatlı tatlı gülümseyerek fotoğraf makinesine doğru döndü. «Ondan sonra da sizi kurşuna dizdireceğim.» Jake, «Bu kızın ölmesine izin verirseniz barbarlık edersiniz,» diye bağırdı.</p>

    <p class="calibre3">Kontun gülüşü silindi. Kaşlarını çattı hemen. «Hareketlerinizden cesur olduğunuz belli. Yeterince konuştuk. Teslim olun.» Tabancasını Jake'in göğsüne doğru kaldırdı.</p>

    <p class="calibre3">Jake iriyarı binbaşının da tüfeğinin emniyet mandalını açtığını ve namluyu kendisine çevirdiğini görünce buz gibi oldu.</p>

    <p class="calibre3">O kritik anda zırhlı arabanın sürücü kapağı tangırdayarak açıldı ve sarı saçları karışmış, yanakları öfkeden kızarmış Vicky Camberwell hepsini şaşırttı. Kadın olanca sesiyle adamlara, «Ben Amerikan Gazeteciler Derneği'nin tanınmış bir üyesiyim,» diye bağırdı. «Bu korkunç olay dünyaya bütün ayrıntılarıyla haber verilecektir.» Sözlerine devam ederken öfkesinden dayanamayarak zıplamaya, elini kolunu sallamaya başladı. O anda yarı beline kadar çıplak olduğunu unutmuştu.</p>

    <p class="calibre3">Rolls'taki erkeklerin hepsi de boş zamanlarını güzel kadınları kovalamakla geçiren kişilerdi. Hepsi de kendisini bu konuda şampiyon sayıyordu.</p>

    <p class="calibre3">Vicky'nin iri göğüsleri hoplarken dört İtalyan yarı inanmazlık, yarı hayranlıkla bakakaldılar. Kaldırmış oldukları silahlarını unutarak ellerini indirdiler. Binbaşı kibarlık göstermek için ayağa kalkmaya yeltendi ama kont onu sert bir hareketle geriye itti. Şoförün ayağı fren pedalından kayınca, Rolls ileriye atılacak gibi oldu, sonra motor durdu. Gino sevincini açıklayan bir küfür savurdu. Fotoğraf makinesini kaldırınca filmin kullanılmış olduğunu gördü. Gözlerini Vicky'den ayırmadan makineyi açtı. Sonra fotoğraf makinesi elinden kayarak düştü. Adam olanlara hiç aldırmadan bu sarışın hayale tatlı tatlı gülümsedi.</p>

    <p class="calibre3">Kont miğferini çıkarıyordu. Birden savaşçı olduğunu anımsayarak diğer eliyle bir faşist selamı verdi. Hâlâ tabancayı tuttuğunu, yani elinin boş olmadığını anladı. Onun için miğferiyle tabancasını tek eliyle göğsüne bastırdı. «Madam,» derken koyu renk gözleri parlamaya, sesi romantikleşmeye başlamıştı. «Sevgili lady...»</p>

    <p class="calibre3">O sırada binbaşı tekrar yerinden kalkmaya yeltendi ama kont onu yine arkaya itti. Vicky hâlâ zıplayarak sözlerini sürdürüyordu.</p>

    <p class="calibre3">İtalyanlar Jake'i tümüyle unutmuşlardı. Amerikalı dört koşar adım atıp arka kapıdan arabanın çelik bölmesine daldı. Yuvarlanarak Sara'yı şoför yerinin arkasındaki mermi sandıklarının rafına yatırdı. Hemen kapıyı kapatıp kilitledi.</p>

    <p class="calibre3">Vicky'ye bağırdı. «Sür!» Şoför yerinde ayakta duran genç kadının sadece arkasını görebiliyordu. Onu bacağından çekti. «Haydi gel.» Kadın düşmana bir küfür daha savurarak sert yere çöktü. Jake daha da yüksek sesle haykırdı. «Haydi sür şunu! Buradan uzaklaşmalıyız!»</p>

    <p class="calibre3">Vicky'nin birden gözden kaybolması dört kalyanın üzüntüyle karışık bir şaşkınlığa kapılmalarına neden olmuştu. Uzun saniyeler düş kırıklığı yüzünden yerlerinden kımıldayamadılar.</p>

    <p class="calibre3">Sonra zırhlı arabanın motoru homurdandı ve araç birden öne atılarak üstlerine doğru geldi. Son anda Vicky direksiyonu kırınca, Rolls'un sadece sağ çamurluğu ezildi ve farı parçalandı. Zırhlı araç toz kaldırarak kuyuların gerisindeki topraklara doğru gitti.</p>

    <p class="calibre3">İlk harekete geçen Castelani oldu. Yere atlayıp arabanın krankını çevirirken şoföre motoru çalıştırması için bağırdı. Motor anında çalıştı. Binbaşı da arabanın yanındaki basamağa atlayarak şoförün kulağına haykırdı. «Onları kovala.» Yine tüfeğini kaldırmıştı. Rolls öyle hızlı hareket etti ki, kont sırtüstü yumuşak koltuğa düştü. Miğferi gözlerine doğru indi. Cilalı çizmeleriyle havayı tekmelerken farkına varmadan tetikteki parmağını gerdi. Baretta sert bir sesle patlayınca, kurşun Gino'nun kulağının hemen yanından geçti. Çavuş kendini yere, fotoğraf makinesinin üstüne atarak korkuyla inledi.</p>

    <p class="calibre3">Binbaşı şoförün kulağına, «Daha hızlı!» diye gürledi. «Yollarını kes ve dönmeye zorla!» Sesi güçlü ve otoriterdi. Aracın bazı yerlerinde zırh yoktu. Oralara ateş edebilirdi. Sürücünün gözleme yeri ya da açık kalmış makineli tüfek yuvasından girecek kurşun içerdekilere zarar verebilirdi.</p>

    <p class="calibre3">Kont, «Dur!» diye feryat etti. «Bunun için seni kurşuna dizdireceğim!» İki araç aralarında en fazla üç metre açıklıkla bir arabaya koşulmuş iki at gibi yan yana gidiyorlardı.</p>

    <p class="calibre3">Vicky gözetleme yerinden sadece önde küçük bir yeri seçebiliyordu. Oraya bakarak bağırdı. «Neredeler?»</p>

    <p class="calibre3">Jake, Sara'yla devrildikleri köşeden kalkarak komuta taretine doğru süründü. Yanlarında giden Rolls'ta Castelani vücudunu gererek tüfeğini kaldırdı. Bu kadar yakından sıktığı mermilerden beşi kalın çelik kaplamaya çarpıp sert sesler çıkararak sekti. Bir tek kurşun dar makineli tüfek yuvasından girdi. Arabanın içinde yaşayan öfkeli bir canlı gibi vızıldayarak, oradan oraya sekerek hepsini ölüme yaklaştırdıktan sonra sürücü yerinin arkasına saplanıp kaldı.</p>

    <p class="calibre3">Jake başını taretten uzatınca, Rolls'un hızla yanlarında ilerlediğini ve iriyarı binbaşının boş tüfeğini doldurduğunu, diğer yolcuların da çaresizlikle zıp zıp zıpladıklarını gördü.</p>

    <p class="calibre3">Jake, «Direksiyonu sağa kır!» diye haykırdı ve Vicky hemen denileni yapınca, ani bir gurur ve sevgi duydu. Genç kadın büyük zırhlı arabayla çok ani dönüş yaptığından Rolls'un şoförü kaçacak zaman bulamamıştı. İki taşıt gökgürültüsünü andıran bir sesle çarpıştı.</p>

    <p class="calibre3">Kont çığlığı bastı. «Tanrım bizi koru! Öldük!» Rolls bu darbe yüzünden sarsıldı ve geride kaldı. Boyaları iyice çizilmiş, yanı olduğu gibi içine çökmüş ve parçalanmıştı. Castelani son anda ustalıkla arkaya atlamış, böylece çarpışmada bacaklarının ezilmesine engel olmuştu. Yine tüfeğini dolduruyor, bir yandan da şoföre bağırıyordu. «Yaklaş! Ona tekrar ateş etmemi sağla!»</p>

    <p class="calibre3">Fakat kont dengesini bularak miğferini geriye itti. «Dur, budala. Hepimizi öldüreceksin.» Şoför rahat bir soluk alarak frene bastı ve o gün ilk kez gülümsedi.</p>

    <p class="calibre3">«Devam et, ahmak!» Castelani'nin sesi sertti ve tüfeğinin namlusunu da şoförün kulak deliğine dayamıştı. Şoförün gülüşü silinerek ayağını yine gaz pedalına dayadı.</p>

    <p class="calibre3">Kont, «Dur,» diye tekrar doğrulup miğferini düzeltti. Baretta'nın namlusunu da şoförün öbür kalın kulak deliğine dayadı. «Ben, albayım sana emrediyorum!»</p>

    <p class="calibre3">Castelani, «Yola devam,» diye hırladı. Şoför de gözlerini kapatıp başını kımıldatmaya cesaret edemeyerek doğru vadiyi koruyan toprak surlara doğru gitti.</p>

    <p class="calibre3">Rolls güneşte pişmiş toprak duvara dalmadan önce, şoförün içinde bulunduğu çaresiz durum kendiliğinden düzeldi. Gregorius başka bir müttefik bulamadığı için büyükbabasının savaş duygularını coşturmuştu. Bir hayli siyah tej içmiş olan yaşlı adam da buna soylu bir şekilde karşılık vermişti. Hemen muhafızlarını etrafına toplayıp vadide yarışa kalkmış ve hepsini de geçmişti. Koşan, uzun boylu sıska adama tek yetişebilen Gregorius'du.</p>

    <p class="calibre3">İkisi yan yana ilerlerken, Rolls ve beyaza boyalı zırhlı arabanın tozlar kaldırarak üzerlerine doğru geldiğini gördüler. Bu en cesur kalbi bile titretecek bir görünümdü. Gregorius kırmızı toprak duvarlardan birinin arkasına daldı ama aslanını öldürmüş olan Ras hiç korkmadı. Güvendiği eski Martini Henry tüfeğini kaldırdı. Kara barut patlayınca topla ateş edilmiş gibi bir ses çıktı. Tüfeğin namlusundan mavi bir duman bulutuyla birlikte uzun kırmızı bir alev yükseldi.</p>

    <p class="calibre3">Rolls'un ön camı tuzla buz oldu ve parçalardan biri de kontun çenesini çizdi.</p>

    <p class="calibre3">Kont, «Tanrım, öldüm!» diye bağırınca, şoför kiminle anlaşması gerektiğini anlayıp hemen dar bir U çizerek geri döndü. Castelani'nin tehditleri de ona engel olamazdı. Daha fazlasına dayanamayacaktı. Eve dönüyordu.</p>

    <p class="calibre3">Jake iyice hasar gören Rolls'un hızla uzaklaşmasına bakarak içini çekti. «Tanrım!» Arabadakilerin silahlarıyla kolları hâlâ havada sallanıyordu ve tartışan sesleri de İyice yükselmişti. Sonra araba uzaklaştı, sesler de kayboldu.</p>

    <p class="calibre3">Ras'ın tüfeği yeniden patlayınca Rolls daha da hızlandı. Vicky ona yaklaşırken arabayı yavaşlattı. Jake aşağıya uzanıp yaşlı adamı içeriye aldı. Ras'ın gözleri iyice kanlanmıştı ve boş bırakılmış bir içki imalathanesi gibi kokuyordu, ama buruşuk yüzünde sevincini belirten şeytanca bir gülüş belirmişti. Büyük bir mutlulukla, «Nasılsınız?» dedi.</p>

    <p class="calibre3">Jake ona baktı. «Hiç fena değil, efendim. Hiç de fena değil.»</p>

    <p class="calibre3">Öğleden biraz önce dört zırhlı araba kuyuların yirmi mil kadar gerisindeki otluk topraklarda yan yana dizildi. Chaldi'deki kırımdan kaçanların da burada toplanmalarını emretmişti prens. Vicky bu arada Sara'nın bacağına bakacak vakit buldu. Bacak son saat içinde sertleşmiş ve kan pıhtılaşıp koyu renkli, kalın bir kabuk oluşturmuştu. Vicky yarayı temizleyip içine yarım şişe oksijen dökerken Sara ses çıkarmadıysa da rengi iyice soldu. Gazeteci kadın onu oyalamak için İtalyanların ateşi yüzünden ölen ve kuyuların orada bırakılanlardan söz etti.</p>

    <p class="calibre3">Sara filozofça omuz silkti. «Her gün yüzlerce kişi hastalıktan, açlıktan ve dağlarda çarpışmaktan ölüyor. Onlar amaçsız ve nedensiz ölüyorlar. Diğerleri bir amaç uğruna öldüler... dünyanın durumumuzu duyması için öldüler. Bunu yazacaksınız değil mi, Miss Camberwell?</p>

    <p class="calibre3">«Tabii.» Vicky kaşlarını çatarak başını salladı. «Hem de nasıl yazacağım... Nereden telgraf çekebilirim?»</p>

    <p class="calibre3">Sara, «Sardi'de bir postane var,» diye cevap verdi. «İstasyonda.»</p>

    <p class="calibre3">«Yazacaklarım telgraf tellerini yakacaktır.» Sara'nın bacağını ecza dolabından aldığı sargıyla sarmaya koyuldu. Bu dar pantolonu da çıkarmamız gerekiyor.» Vicky kan içinde kalmış ve yırtılmış kadifeye baktı. «Bu giysi çok dar. Kangren olmamana şaştım doğrusu.»</p>

    <p class="calibre3">Sara, «Bu pantolonların dar olması gerekiyor» diye açıkladı. «Bunu büyükbabamın babası Ras Abullahi emretmiş.»</p>

    <p class="calibre3">Vicky ilgilenmişti. «İyi ama neden?»</p>

    <p class="calibre3">Sara ciddi ciddi, «O zamanlar kızlar çok yaramazmış,» diye açıkladı. «Büyükbabamın babası da iyi bir insanmış. Bu pantolonların çıkarılmasının zorlaştırılması gerektiğini düşünmüş.»</p>

    <p class="calibre3">Vicky bu sözlerden pek hoşlanarak güldü. «Peki, bir yararı oluyor mu bari?</p>

    <p class="calibre3">«Yok canım.» Sara ciddi ciddi başını salladı. «Sadece işi güçleştiriyor.» Bir uzman tavrıyla konuşuyordu. Bir an düşündü. «Çıkarmak çok kolay da acele giymeye kalktığında çok zor oluyor.»</p>

    <p class="calibre3">Vicky hâlâ gülümsüyordu. «Neyse, bunu çıkarabilmen için tek yol kesmek.» Ecza dolabından büyük bir makas aldı.</p>

    <p class="calibre3">«Jake yırtmadan önce pek güzeldi. Ama artık önemi yok.» Vicky pantolonu dikişin yanından kesip çıkarınca da kız duygularını belli etmedi.</p>

    <p class="calibre3">Vicky, «Artık dinlenmelisin,» diyerek Sara'nın çıplak olan belden aşağısına yünlü bir shamma sardı ve arabanın zeminine serili ince şilteye yatmasına yardım etti.</p>

    <p class="calibre3">Sara çekinerek mırıldandı. «Yanımda kalın.»</p>

    <p class="calibre3">Vicky portatif yazı makinesini almış, arka kapıdan inmeye hazırlanıyordu. «Haberi yazmam gerekli.»</p>

    <p class="calibre3">«Burada yazabilirsiniz. Ben hiç ses çıkarmam.»</p>

    <p class="calibre3">«Söz mü?»</p>

    <p class="calibre3">«Söz veriyorum.»</p>

    <p class="calibre3">Vicky muhafazayı açıp daktiloyu kucağına koyarak bağdaş kurup oturdu. Makineye bir kâğıt takıp kısa süre düşündükten sonra tuşlara basmaya başladı. O anda sabah duyduğu öfke canlanmıştı. Yanakları pembeleşti. Zaman zaman gözlerine düşen perçemlerden kurtulmak için başını arkaya atıyordu. ,</p>

    <p class="calibre3">Sara, «Düşünüyordum, Miss Camberwell...» dedi.</p>

    <p class="calibre3">«Öyle mi?» Vicky başını kaldırmadı.</p>

    <p class="calibre3">«Jake'i seçmelisiniz.»</p>

    <p class="calibre3">«Jake'i mi?» Vicky bu ani konu değişikliğine şaşarak kıza bir göz attı.</p>

    <p class="calibre3">«Evet. İlk âşığınız Jake olmalı. Onu seçmeliyiz.» Bir grup projesinden söz eder gibiydi Sara.</p>

    <p class="calibre3">«Ya, demek böyle yapacağız?» Bu fikir Vicky'nin kafasına zaten girip hemen hemen sağlam bir kök de salmıştı ama Sara'nın cüretli sözleri başkaldırmasına neden oldu.</p>

    <p class="calibre3">Sara devam etti. «Çok güçlü. Evet, kesinlikle Jake'i seçeceğiz sanırım.» Bu sözlerle Jake Barton'un Vicky açısından başarı yüzdesini de sıfıra indiriverdi.</p>

    <p class="calibre3">Vicky aşağı gören bir tavırla burnunu çekerek yazısına devam etti. Kendi kararlarına yine kendisi vermeyi severdi.</p>

    <p class="calibre3">Jake, Domuz Priscilla'nın taretinde durarak dürbünüyle toz bulutlarının gerisini görmeye çalıştı. Atların üstündeki ipek shamma'lar giymiş adamlar, subaylar ve soylulardı. Amerikalı endişeyle onların gerisinde İtalyanlar olup olmadığını araştırıyordu. Bu kalabalık çapraz ateşe tutulursa sonuç korkunç olurdu. Hem de disiplinsiz ordunun bir yerde bıraktığı kendi silahlarının da henüz getirilmemiş olmasına sinirleniyordu.</p>
  </div>
</body>
</html>
