<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bir Avuç Kum - Wilbur Smith</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="WordSection">
    <p class="calibre3">Vicky, Jake'le Gareth'in arasında oturuyordu. Bunu kendisi istememişti. Seçim hakkı verilseydi Jake'le baş başa oturmayı yeğlerdi. Ama Gareth Swales kadının sandığı gibi kolay kolay cesaretini yitireceğe benzemiyordu.</p>

    <p class="calibre3">Sara, Gregorius'un yanındaki yerinden kalkarak yemek yemekte olan konukların yanından geçti. Vicky'le Gareth'in arasına girerek yığılmış yastıklara ilişti. Kolunu genç kadının omzuna atarak dudaklarını da onun kulağına yaklaştırdı. Üzüntüyle, «Bunu bana söylemeliydin,» diye suçladı. «Önce Jake'de karar kıldığını bilmiyordum. Sana akıl öğretebilirdim...»</p>

    <p class="calibre3">O anda Galla kampından bir ses geldi. Aradaki uzaklık ve ziyafetteki Harariler'in gürültüsü yüzünden hafif sayılırdı ama sesin acılığı Vicky'nin içini parçaladı ve dehşetle içini çekerek Sara'nın bileğini yakaladı.</p>

    <p class="calibre3">Yanında Jake'le Gareth de kazık kesilmiş, kalpleri sızlatan bir hıçkırıkla kesilen çığlığı dinliyorlardı.</p>

    <p class="calibre3">Sara bir şey duymamış gibi devam etti. «Onları uygun şekilde idare edemedin.»</p>

    <p class="calibre3">Vicky telaşla kızın kolunu yakalayarak sarstı. «Sara bu nedir?»</p>

    <p class="calibre3">«Ah!» Sara tiksinti ve horgörüşünü bir işaretle açıkladı. «O şişko sapık Ras Kullah gizlendiği yerden indi. Zafer kazandığımız için ganimetten yararlanmaya geldi. Bir saat önce yanında sütlü inekleriyle buraya erişti. Şimdi ziyafet çekiyor ve eğleniyor.</p>

    <p class="calibre3">Ses tekrar duyuldu. Vicky'nin tüyleri diken diken eden bu korkunç, tiz çığlık insan sesine benzemiyordu. Gitgide yükselen sesi duymamak için Vicky kulaklarını tıkadı. Sonra ses birden kesildi.</p>

    <p class="calibre3">Ateşlerin çevresine çömelmiş, eğlenen gülen adamlar da susmuştu. Sonra mırıltılar başladı. Bazı kimseler aldırmayarak acımasızca güldüler.</p>

    <p class="calibre3">«Bu nedir? Allah kahretsin, ne yapıyorlar?»</p>

    <p class="calibre3">Sonra hafif sesle, «Ras Kullah İtalyanlarla oynuyor,» diye cevap verdi. Vicky o zaman ele geçen İtalyanları aklından çıkarmış olduğunu anımsadı.</p>

    <p class="calibre3">«Oynuyorlar mı, Sara? Ne demek istiyorsun?»</p>

    <p class="calibre3">Sara öfkeli bir kedi gibi tıslayarak tiksintisini açıkladı. «Onlar hayvandır. Ras Kullah'ın hayvanları. Bütün gece İtalyanlarla oynayacaklar ve sabah da adamların şeylerini kesecekler. Onlar evlenmeden önce bir erkeğin şeylerini almak zorundadırlar... Küçük torba içindeki şeylere ne diyorsun?»</p>

    <p class="calibre3">Vicky boğulur gibi, «Testis,» diyebildi.</p>

    <p class="calibre3">«Evet. Onların bir adamı öldürüp testislerini alarak gelinlerine götürmeleri gerekir. Töreleri böyledir ama önce İtalyanlarla eğlenecekler.»</p>

    <p class="calibre3">Vicky, «Onlara engel olamaz mıyız?» diye sordu.</p>

    <p class="calibre3">«Engel olmak mı?» Sara şaşırdı. «Onlar düşman İtalyanlar ve bu bir Galla töresi.»</p>

    <p class="calibre3">Yine o feryat etrafta yankılandı ve ziyafettekiler sustular. Ses sakin çöl gecesinde gitgide tizleşen çığlıklar halinde yükseliyordu. Bir insanın böyle bağırabilmesi olanaksız gibiydi. Vicky ruhları, bu denli azap dolu bir sese neden olan acının boyutları yüzünden büzülüp kaldı.</p>

    <p class="calibre3">Vicky, «Tanrım, Tanrım!» diye fısıldayarak başını kaldırıp Sara'nın gerisinde oturan Gareth Swales'e baktı. Adam sessiz ve hareketsizdi. Kadın onun kusursuz, soğuk profilini gördü. Azap dolu ses durunca, İngiliz öne eğilip ateşten yanan bir çalı alarak beyaz dişlerinin arasındaki yaprak sigarasını yaktı ve derin bir nefes çekti. Dumanı burun deliklerinden çıkarıp kasıtla Vicky'ye döndü. «Sara'nın söylediğini duydun. Töreleri böyle.» Vicky'ye bakmış ama aslında bu sözleri Jake Barton'a söylemişti. Dudakları hafif bir gülüşle bükülürken gözlerinde bir alay belirmişti. İki erkek göz göze gelip öylece kaldılar. Yine acı dolu bir ses duyuldu ama bu kez hafifti. Karanlık gecede bu daha çok bir hıçkırığın yankısını andırıyordu.</p>

    <p class="calibre3">Jake Barton ani bir hareketle kalkıp dimdik durdu. İleriye yığılmış İtalyan silahlarına giderek eğilip bir subaya ait olduğu anlaşılan cilalanmış deri kılıfında duran 7 mm.'lik Baretta otomatik tabancayı aldı. Kılıfı açarak silahı çıkardı. Dolu şarjörü kontrol etti ve kılıfla kayışı yere attı. Emniyet mandalını kapatıp tabancayı pantolonunun cebine soktu.</p>

    <p class="calibre3">Diğerlerine bakmadan yürüyüp karanlıkta kayboldu. Galla kampına doğru gidiyordu.</p>

    <p class="calibre3">Gareth yaprak sigarasının külüne bakarak mırıldandı. «Ona uzun süre önce duygusallığın eski tip bir lüks olduğunu söyledim. Bu çağda, özellikle bu yerde çok pahalı bir şey.»</p>

    <p class="calibre3">Sara kayıtsız bir sesle konuştu. «Tek başına oraya gidecek olursa Jake'i öldürürler. Daha fazla kana susayacak ve onu öldürecekler...»</p>

    <p class="calibre3">Gareth durakladı. «Yok, bu kadar ileri gideceklerini sanmam.»</p>

    <p class="calibre3">Sara, «Yok, öldüreceklerdir,» diyerek yine Vicky'ye döndü. «Onun gitmesine izin verecek misin? Sonuçta tutsaklar sadece İtalyan.» Bir an göz göze geldiler ve Vicky ayağa fırlayıp mavi keten elbisesinin eteklerini uçurarak Jake'in peşinden koştu.</p>

    <p class="calibre3">Galla kampının yakınında Jake'e erişti. Genç adam hafif sesle, «Geri dön,» dedi. Fakat Vicky ses çıkarmayarak adımlarını ona uydurmaya çalıştı. «Dediğimi yap.»</p>

    <p class="calibre3">«Hayır, seninle geleceğim.»</p>

    <p class="calibre3">Jake durarak kadının yüzüne baktı. Vicky kafa tutar gibi başını kaldırıp omuzlarını geri vererek dimdik durdu. Böylece boyu ancak adamın omuz düzeyine erişiyordu.</p>

    <p class="calibre3">Jake, «Beni dinle...» diye başladı. Fakat işkence edilen yaratık yine bağırmaya başladığı için devam edemedi. Çığlığı yarı inilti, yarı hıçkırığa benzer bir ses izledi. Sonra yüzlerce erkek haykırdı. Sesleri bir kurt sürüsününki gibi sertti.</p>

    <p class="calibre3">«İşte böyle olacak.» Dinlemek için başını çevirmişti ve gözleri acı doluydu.</p>

    <p class="calibre3">Vicky, «Seninle geleceğim» diye inat etti. Jake cevap vermeyerek hızla Galla ateşlerine doğru gitti. Çevreye muhafız konulmamıştı. Onun için kimseye gözükmeden atların arasından, acele kurulmuş deri çadırların yanından geçerek ateşlerin yandığı yere geldiler. Gallalar burada daire olup oturmuşlardı. Ateşin ışığı atmacaları andıran hevesli yüzlerini aydınlatıyordu. Adamlar kanlı bir oyunu seyredenlere özgü gerilime kapılmışlardı. Jake, Madison Square Garden'daki kanlı bir boks maçıyla Havana'daki bir horoz dövüşünde seyircilerin böyle vahşileştiklerini görmüştü. Gallalar kana susamış kurt sürüsü gibi hırlıyorlardı.</p>

    <p class="calibre3">Vicky, Jake'in kolunu çekerek fısıldadı. «Ras Kullah orada.» Adam karşı tarafa baktı.</p>

    <p class="calibre3">Kullah yığılmış halı ve yastıkların üstünde oturuyordu. Türlü parlak renk çizgileri olan ipek bir şal başını ve omuzlarını örtmüştü. Tüysüz yüzü gölgede kalıyor ama alevlerin vurduğu gözleri garip bir ışıltıyla yanıyordu.</p>

    <p class="calibre3">Soluk elinin birini yumruk gibi sıkıp kucağına dayamıştı. Diğerini de yanında oturan kadının beline atmıştı. Kadının yumuşak etlerini yoğuran bu soluk el kocaman, müstehcen bir sülüğü andırıyordu.</p>

    <p class="calibre3">Ateşin gerisindeki düz toprakların üstünde üç İtalyan korkuyla birbirlerine sokulmuşlardı. Yüzleri korkudan kireç gibi kesilip ter içinde kalmıştı. Elleri arkaya bağlıydı. Tutsaklar soyulmuş ve üstlerinde sadece pantolonları bırakılmıştı. Ortaya çıkmış olan kolları, sırtları yara ve kırmızı kabarık içinde kalmıştı. Dövüldükleri, onlara işkence yapıldığı belliydi. Çıplak ayakları şiş ve kanlıydı. Tatlı topraklarda uzun süre böyle yürütüldükleri anlaşılıyordu. Dehşetle açılmış koyu renk gözleri ateşin alevlerinin parlattığı yere dikilmişti. Oradaki korkunç olayı izliyorlardı.</p>

    <p class="calibre3">Vicky kadını tanıdı. Bir gece önce Sardi'deki dinlenme evinde gördüğü Ras Kullah'ın gözdelerinden biriydi. Bir meleğinkini andıran yuvarlak yüz adeta dini bir heyecanla canlanmıştı. Kalın dudaklar aralanmış, çekik gözler mistik bir ayindeki bir rahibeninki gibi yanıyordu. Bu arada kadın shamma'sının kollarını bir kasap gibi dirseklerinin üstüne kadar sıvamıştı. Elleri de bileklerine kadar kana bulanmıştı. Elindeki ucu kıvrık ince hançeri bir operatör gibi tutuyordu.</p>

    <p class="calibre3">İşkence yaptığı şey hâlâ kımıldanıyor, bağlarından kurtulmak ister gibi debeleniyordu. Hâlâ soluk alıyor ve hıçkırıyordu. Ama ona artık bir erkek denilemezdi. Bıçak bütün benzerliği soyup götürmüştü. Bekleyen kalabalık homurdanıp sallanır, iç çekerken kadın yarılmış olan karınla uğraşıyordu hâlâ. Yerdeki zavallı pek hafif sesle haykırabildi. Sonra kadın ayağa fırlayıp kesmiş olduğu şeyi avucunda tutarak gösterdi.</p>

    <p class="calibre3">Bu ödülü yukarıya kaldırıp arenada bir tur attı. Ayaklarını yere sürerek dans ederken, havadaki elinden akan kanlar kolundan aşağıya süzülüyordu.</p>

    <p class="calibre3">Jake hafifçe, «Benden ayrılma,» dedi. Fakat Vicky onun sesindeki tonu ilk kez duyuyordu. Gözlerini o korkunç görünümden ayırınca, Jake'in hatları gerilmiş yüzünün çok sert olduğunu gördü. Dişlerini sıkıyordu ve gözlen korkunçtu.</p>

    <p class="calibre3">Adam cebinden tabancayı çıkarıp bacağına dayayarak kolunu gevşetti. Sonra birden harekete geçip kalabalığı şiddetle itti ve kendisine yol açtı. Gallaların hepsi dans eden kadına bakıyordu. Bu sayede Jake kimse kendisini fark edemeden Ras Kullah'ın yanına erişti.</p>

    <p class="calibre3">Jake adamın yumuşak pazısını sol eliyle tutup parmaklarının hamur gibi etlere gömdü. Onu çektiği gibi ayağa kaldırarak kendisine doğru çevirdi ve Baretta'nın namlusunu üst dudağına dayadı.</p>

    <p class="calibre3">Birbirlerine baktılar. Ras Kullah, Jake'in ateş saçan gözlerinden ürkmüştü. Etini ezen parmaklarının verdiği acı ve üst dudağını bereleyen çelik namlunun korkusuyla inledi.</p>

    <p class="calibre3">Jake, Gregorius'dan öğrendiği Etiyopya dilindeki birkaç kelimeyi söyledi. «İtalyanlar... Benim.»</p>

    <p class="calibre3">Ras Kullah duymamış gibi ona bakıyordu ama sonra bir tek laf etti. En yakındaki adam araya girmek ister gibi öne çıkacak oldu.</p>

    <p class="calibre3">Jake tabancasının namlusunu Ras Kullah'ın dudağına bastırarak çevirdi. Dişlere dayanan yumuşak et parçalandı ve kan akmaya başladı.</p>

    <p class="calibre3">Jake, «Öleceksin,» deyince Kullah savaşçılarına yaklaşmamalarını bağırdı. Adamları hançerlerini tutarak istemeye istemeye gerilerken ateş saçan gözlerle fırsat kolluyorlardı. Elleri kanlı kadın yere çömelmiş, toplananlar derin bir sessizliğe gömülmüştü. Hepsi de Jake ve Ras Kullah'a bakıyordu: O sessizlikte ateşin yanındaki parçalanmış, kanı akan zavallı, hırıltılı bir soluk vererek hafifçe bağırdı. Bu ses Jake'in sinirlerini büsbütün gerdi ve yüzünün daha da sertleşmesine yol açtı.</p>

    <p class="calibre3">Öfkeden boğuklaşan bir sesle, «Adamlarına söyle,» dedi. Ras Kullah'ın sesi bir genç kızınki kadar titrek çıktı. Yarı çıplak üç tutsağın yanındaki muhafızlar şaşkın şaşkın ayaklarını yere sürerek birbirlerine baktılar.</p>

    <p class="calibre3">Jake çelik namluyu şiddetle Ras Kullah'ın yüzüne gömünce, adam kısık bir sesle ve telaşla emrini tekrarladı. Muhafızlar istemeye istemeye tutsakları öne doğru ittiler.</p>

    <p class="calibre3">Jake gözlerini Ras Kullah'dan ayırmadan Vicky'ye, «Onun hançerini al,» dedi. Vicky yaklaşıp Ras'ın sarkmış göbeğinin üstündeki işlemeli kemere takılı hançeri çekti. Kabzası dövme altın hançer kaba amatistlerle süslenmişti ama çeliği parlak ve keskindi.</p>

    <p class="calibre3">Jake, «İtalyanların bağlarını kes,» diyerek kadın yanından ayrıldığı an tehlikenin arttığını bilerek tabancanın namlusunu acımasızca bastırdı. Ras Kullah çaresiz, başını gidebildiği kadar geriye atmıştı. Dişleri or taya çıkmış ve gözleri yuvalarında dönmüştü. Sadece göz akları gözüküyordu artık. Can acısından gözyaşları yanaklarından süzülüyordu.</p>

    <p class="calibre3">Vicky İtalyanların bileklerini bağlayan kurutulmamış ince derileri kesti. Adamlar birbirlerine sokulup kan dolaşımını sağlamak için ellerini, kollarını ovuşturdular. Soluk yüzleri kir ve kurumuş kan içinde kalmış İtalyanlar korku dolu, anlamayan gözlerle bakıyorlardı.</p>

    <p class="calibre3">Vicky hemen Jake'in yanına gidip durdu. Nedense adamın yanında olduğu zaman kendisini güvende hissediyordu. Jake, Ras Kullah'ı zorlayarak ağır ağır parçalanmış yarı öldürülmüş zavallının yattığı yere doğru götürdü. Ras Kullah'ı hafifçe kendinden ayırmış ama bırakmamıştı. Vicky onun korkunç acıyla soluk almaya çalışan yerdeki zavallıya baktığını ve bir an gözlerindeki öfkenin yerini acımanın aldığını gördü. Jake'in ne yapacağını anlayamamıştı. Adam birden tabancayı Ras Kullah'ın yüzünden çekip kolunu gerdi.</p>

    <p class="calibre3">Patlayan silah sessizliği bozdu. Kurşun paralanmış İtalyanın alnının ortasında bir delik açtı. Adamın gözkapakları bir an kımıldadı ve acıdan gerilmiş vücudu gevşedi. Boğazından hafif bir ses yükseldi. Sanki uyuyacakmış gibi içini çekti ve hareketsiz kaldı.</p>

    <p class="calibre3">Jake işkence çekmesine son verdiği adama bakmadan tabancayı yine Ras Kullah'ın yüzüne çevirdi. Adamın kolunu daha da sıkarak onu dönüp ağır ağır yürümeye zorladı.</p>

    <p class="calibre3">Jake başını sallayıp İtalyanlara da yürümelerini işaret etti. Adamlar birbirlerine sokulup ağır ağır ilerlediler. Vicky de onları izledi. Güvene erişmek ister gibi bir elini Jake'in sırtına dayamıştı.</p>

    <p class="calibre3">Jake, Ras Kullah'ın vücudunu bükmüş, dengesinin bozulmasını sağlamıştı. Ağır ağır gidiyorlardı. Acele etmemesi, zayıflık göstermemesi gerektiğini biliyordu. Çünkü Gallaların donup kalmasına neden olan şaşkınlık yanlış bir hareket yüzünden geçebilirdi. Adamlar kurt sürüsü gibi saldırır ve oracıkta kendisiyle Vicky'yi parça parça ederlerdi.</p>

    <p class="calibre3">Adım adım ilerlediler. Uzun boylu, koyu renkli Gallalar somurtarak onun yolunu kesmeye yelteniyorlar, omuz omuza durarak silahlarını tutuyorlardı. O zaman Jake, Ras Kullah'ın yumuşak etine gömülmüş namluyu bastırıp çeviriyor ve adam bağırınca Gallalar istemeye istemeye yol açıyorlardı. Sonra yine birleşip reislerini yakından izliyorlardı. Aralarında ancak bir kol boyu açıklık vardı. Jake kalabalığın arasından sıyrılınca adımlarını sıklaştırarak devedikeni ağaçlarının arasına girdi. Dehşete kapılmış üç İtalyanı öne çevirmişti. Ras Kullah'ı da yanında sürüklüyordu.</p>

    <p class="calibre3">Vicky soluk soluğa, «Onları ne yapacağız?» diye sordu. «Kullah'ı silah tehdidiyle daha fazla tutamayız.»</p>

    <p class="calibre3">Jake cevap vermedi. Onları yakından izleyen Gallaların sesindeki endişeyi duymalarını istemiyordu. Kadının korku belirtisi göstermesini de arzu etmiyordu.</p>

    <p class="calibre3">Vicky haklıydı tabii. Gallalar onları amansız bir acımasızlıkla izliyorlardı. Öç almak isteyen adamlar karanlıkta birbirlerine sokularak bile sürü oluşturmuşlardı.</p>

    <p class="calibre3">Jake, «Arabalar,» diye mırıldandı. Bu aklına yeni gelmişti. «Onları arabalardan birine sok.»</p>

    <p class="calibre3">«Peki sonra?»</p>

    <p class="calibre3">«Sırayla,» diye hırladı Jake. «Önce onları arabaya sokalım.»</p>

    <p class="calibre3">Yolda ilerlerken Gallalar onlara daha da yaklaştılar. Pelerinli, uzun boylu biri Jake'i sertçe itti. Onu sınıyordu. Daha da sert itmeye başladı. Jake birden yarı dönerek gücünü koluna verdi. Bu çok ani olduğu için Galla kendisini koruyup darbeden kaçamadı. Zaten görse bile gerideki adamlar yüzünden kaçabileceği bir yer yoktu.</p>

    <p class="calibre3">Jake kolunu birden sallayıp tabancayı adamın ağzına vurdu. Ön üst dişlerin hepsini dibinden kırdı. Bu darbenin neden olduğu şok beyni etkiledi ve adam hiç ses çıkarmadan yere yığıldı. O anda Jake'i izleyen diğerleri yere düşen arkadaşlarının üstüne basarak geçtiler ama eskisi kadar yaklaşmıyorlardı artık. Jake de silahı yine Ras Kullah'ın kafasına çevirdi. Her şey çok çabuk olup bittiği için Kullah bağırmaya ya da kolunu çürüten, büken elden kurtulmaya vakit bulamadı.</p>

    <p class="calibre3">Jake parmaklarını daha da sıkarak Ras'ı sürükledi, ilerde zırhlı arabaları görüyordu. «Vicky, Sarsak'ı kullanacağız. Priscilla'nın motorunun hemen çalışıp çalışmayacağını bilemiyorum. Sürücü kapağını kullan. Direksiyonun arkasına geçmekten başka bir şey de düşünme.»</p>

    <p class="calibre3">«Tutsaklar ne olacak?»</p>

    <p class="calibre3">«Sana söylenenleri yap, Allah kahretsin, tartışma.»</p>

    <p class="calibre3">Arabayla aralarında altı metre kadar bir açıklık kalmıştı. «Mümkün olduğu kadar çabuk git.»</p>

    <p class="calibre3">Vicky, Gallalardan biri engel olmadan ileriye atılıp Sarsak'ın yanına erişti. Hemen yukarıya fırladı.</p>

    <p class="calibre3">Jake onun arkasından, «Kapağı kapat,» diye bağırdı. Sürücü kapağı kapanınca da rahat bir soluk aldı. Gallalar avlarını ele geçiremeyen bir kurt sürüsü gibi hırladılar. Hemen ilerleyerek arabanın çevresini sardılar.</p>

    <p class="calibre3">Jake havaya bir el ateş edince Ras Kullah, feryat ederek bir emir verdi. Gallalar biraz gerileyerek öfkeyle sustular.</p>

    <p class="calibre3">Jake tutsakların iyice arabaya yaklaşmalarını sağladıktan sonra. «Vicky, beni duyuyor musun?» diye sordu.</p>

    <p class="calibre3">Kadının sesi çelik levhalar yüzünden hafif ve boğuk çıktı.</p>

    <p class="calibre3">Jake, «Arka kapı,» dedi. «Ben söyler söylemez arka kapıyı aç.» İtalyanları arabanın arkasına itti. Fakat bu iş uzun ve zordu, çünkü İtalyanlar korkudan şaşırıp aptallaşmalardı.</p>

    <p class="calibre3">Jake, «Şimdi!» diye haykırarak tabancayla arabaya vurdu. Kapının kanatları birden dışarıya doğru açılarak dışardaki sürüye çarptı.</p>

    <p class="calibre3">Jake, «Lanet olsun!» diye homurdanarak kanadı itip en yakındaki iki Gallayı devirdi ve aynı anda İtalyanlardan birini karanlık arabanın içine itti. Diğer ikisi paniğe kapılarak hemen arkadaşlarını izlediler. Jake kanatları kapatınca içerden kapının sürgülendiğini duydu. Arabaya dayanarak karşısındaki kin dolu yüzlerce surata baktı. Arkadan sesler yükseliyordu. Neredeyse şiddete başvuracaklardı. Avlarının büyük bölümünün kaçtığını görmüşlerdi ve kitlenin saldırması için en ufak bir olay yeterli olacaktı.</p>

    <p class="calibre3">Jake çok koşmuş gibi soluk soluğa olduğunu hissetti fakat Ras Kullah'ı bırakmadı. Kolu tutan eliyle adamın kabarık, sert saçlarını yakalayıp başını döndürdü. Böylece Ras Kullah'ın adamlarıyla yüz yüze gelmişti. Jake tabancanın namlusunu onun kulağına dayadı.</p>

    <p class="calibre3">Acımasız ve tehdit dolu bir sesle, «Onlarla konuş, manyak pezevenk,» dedi. «Yoksa namlunun ucunu öbür kulağından çıkaracağım.»</p>

    <p class="calibre3">Ras Kullah sözleri değilse bile ses tonunu anlayarak telaşla bir şeyler bağırdı. Öndeki savaşçılar bir adım geriledi. Ras Kullah saçlarından yakalandığı için onun önünü koruyordu çaresiz. Onları izleyen kalabalık vazgeçmek niyetinde değildi. Ay ışığı acımasız, öfkeli ve patlamak üzere olan adamların yüzlerini aydınlatıyordu. Karanlıklardan harekete geçmelerini emreden otoriter bir ses yükseldi. Kalabalık hırladı ve Jake'in elindeki Ras Kullah da inledi.</p>

    <p class="calibre3">Jake telaşla, «Vicky harekete hazır mısın?» diye sordu.</p>

    <p class="calibre3">«Hazırım.»</p>

    <p class="calibre3">Sabit krankın bacaklarının arkasına çarptığını hissetti ve o anda bir kadının çığlığı devedikeni ağaçlarının arasında yankılandı. Bu kan dökme isteğini açıklayan, şiddete davet eden yürek titretici bir sesti. Hiçbir Afrikalı savaşçı bu sese dayanamazdı. Ses birbirlerini iten Gallalar'ı bir kırbaç darbesi gibi etkiledi. Homurtular bir anda yükseldi. Kan dökmek için kükrediler.</p>

    <p class="calibre3">Jake, aman Tanrım, işte geliyorlar, diye düşünerek bütün gücünü kol ve omzuna verdi. Ras Kullah'ın küreklerinin arasına şiddetli bir darbe indirerek onu en öndeki savaşçılarının üstüne attı. Ras Kullah adamlarına çarparak yarım düzinesini yere yıktı. Arka sıradakilerde onlara takılarak düştüler.</p>

    <p class="calibre3">Jake hemen dönüp eğilerek krankı yakaladı. Arabaların içinde en yumuşak başlısı olduğu için Sarsak'ı seçmişti. Priscilla'ya aynı şekilde güvenemezdi. Ama Sarsak bile krankın ilk çevrilmesinde hafif bir ses çıkararak durakladı.</p>

    <p class="calibre3">Jake umutsuzlukla, «Lütfen sevgilim,» diye yalvardı ve ikinci çevirişinde motor birden çalışmaya başladı. İki elle tutulan bir kılıç kafasına doğru inerken Jake zırhlı aracın çamurluğuna atladı.</p>

    <p class="calibre3">Kılıcın ıslığı andıran sesini duydu. Kılıç arabanın çelik kaplamalarına çarparak kıvılcımlar çıkardı. Galla tekrar kılıcını kaldırırken Jake yuvarlanarak döndü Baretta'yla ateş etti.</p>

    <p class="calibre3">Kurşunun ete saplandığını, adamın geri düşerken kılıcının da elinden fırladığını gördü. Fakat arabanın her yanını entarili adamlar sarıyor, sesler öfkeli bir homurtuyu andırıyordu.</p>

    <p class="calibre3">Jake, «Tanrı aşkına arabayı sür, Vicky!» diye haykırarak tabancayı yanında beliren bir Galla'nın kuzu kıvırcığı kafasına indirdi.</p>

    <p class="calibre3">Adam düşerken motor gürledi ve araba ani bir hızla öne atılırken üstüne çıkmış Gallaların çoğunu da yere savurdu. Jake kaynakla takılmış desteğe yapışarak Galla sürüsünün arasına düşmekten kurtuldu. Fakat öyle sıkıca asılırken elindeki silah kayarak gitti.</p>

    <p class="calibre3">Vicky'nin kullandığı Sarsak önündeki insanlardan oluşan duvara saldırdı, ancak birkaçı kaçacak vakit bulabildi. Diğerleri zırhlı arabanın önüne düştüler. Kan isteyen adamların kükremeleri çığlığa dönüştü. Hepsi canını kurtarmak için karanlıkta sağa sola kaçışırken araba da kurtulup bayır aşağı indi.</p>

    <p class="calibre3">Jake vücudunu çekerek tarete dayayıp oturdu. Yumruğuyla sürücü kapağına vurmaya başladı. Böylece Vicky'nin arabayı deli gibi sürmesini önledi. Kadın fren yaparak arabayı ihtiyatla durdurdu.</p>

    <p class="calibre3">Sonra kapağı açıp dışarıya çıkarak kollarını erkeğin boynuna doladı. Jake bu kollardan kaçmak için bir hareket yapmadı. Etrafa derin bir sessizlik çökmüştü ve sadece kendi soluklarını duyuyorlardı. O anın zevki yüzünden tutsakları unutmuşlardı. Ama arabanın içindeki hışırtıları, mırıltıları duyunca akılları başlarına geldi. Ağır ağır birbirlerinden uzaklaştılar. Ay ışığında Vicky'nin gözleri parlak ve bakışları yumuşaktı.</p>

    <p class="calibre3">«Zavallılar,» diye fısıldadı. «Onları sen kurtardın. O şeyden...» Kurtarmakta geç kaldıkları askeri anımsayarak sustu.</p>

    <p class="calibre3">«Evet. Fakat şimdi ne yapacağız?»</p>

    <p class="calibre3">«Onları Harari kampına götürebiliriz. Ras tutsaklara iyi davranır.»</p>

    <p class="calibre3">«Buna güvenme. Onların hepsi Etiyopyalı. Oyun kuralları da bizimkilerden farklı. Böyle bir tehlikeyi göze almak istemem.»</p>

    <p class="calibre3">«Oh ,Jake, Ras onlara işkence yapılmasına izin vermez...»</p>

    <p class="calibre3">Adam, «Zaten onları Ras'a veremem,» diye Vicky'nin sözünü kesti. «Ras Kullah kampa gelip eğlenceye devam etmek için onların iadesini ister, istediği kabul edilmezse kabileler arasında savaş başlar.»</p>

    <p class="calibre3">Sonunda Vicky kımıldandı. «Onları serbest bırakalım.»</p>

    <p class="calibre3">«Chaldi Kuyuları'na asla erişemezler.» Doğudaki topraklara baktı. «Oraları Etiyopya gözcüleriyle dolu. Daha bir mil gitmeden hepsinin gırtlağını keserler.» Vicky, «Öyleyse onları geri götüreceğiz,» deyince adam hayretle ona baktı. «Geri götürmek mi?»</p>

    <p class="calibre3">«Evet, arabayla Chaldi Kuyuları'na bırakırız.»</p>

    <p class="calibre3">Adam, «İtalyanlar buna bayılırlar,» diye söylendi. «O kocaman toplarını unuttun mu?»</p>

    <p class="calibre3">«Beyaz bayrak çekeriz. Başka çare yok, Jake. Gerçekten yok.» Jake bir dakika durumu düşündükten sonra bezgin bezgin içini çekti. «Yolumuz uzun. Gidelim bari.»</p>

    <p class="calibre3">Etiyopyalı gözcülerin ve İtalyanların dikkatini çekmemek için farları yakmadan yol aldılar. Fakat parlak ay ışığı sayesinde yine de yolu seçebiliyorlardı. Arabanın arkasındaki yarı çıplak İtalyanlar korku ve günün maceraları yüzünden bitkin düştükleri için uyuyakalmıştı. Ne motorun homurtusu, ne engebeli topraklarda zıplayarak ilerleme onları rahatsız ediyordu. Arkada ölü gibi yatıyorlardı.</p>

    <p class="calibre3">Vicky Camberwell de soğuk gece havasından korunmak için taretten inerek sürücü koltuğunun yanındaki yere sıkıştı. Bir süre hafif sesle Jake'le konuştu ama daha sonra uyku bastırdığı için sustu. Vücudu adama doğru kaydı. Jake gülümseyerek onu tutup altın saçlı başını omzuna dayadı. Doğuya doğru yoluna devam etti.</p>

    <p class="calibre3">İtalyan nöbetçiler güçlü projektörlerle çevreyi tarıyorlardı. Projektörler belirli aralıklarla yanıyordu. Jake o ışıklara doğru gitti. Yaklaşınca da gazını kıstı. Böylece motor homurtusunun hafifleyeceğini ve zorlukla duyulacağını düşünüyordu. Hem daha ağır devir yapan motorun sesinin nereden geldiği de kolay anlaşılmazdı.</p>

    <p class="calibre3">İtalyan kampıyla arasında iki ya da üç mil kaldığını düşünürken yanılmamış olduğunu anladı. Nöbetçiler onun yaklaştığını duymuşlardı ve hepsi de Bentley motorunun sesi konusunda pek duyarlıydı. Bir hava fişeği gökyüzünü mavimsi beyaz bir ışıkla aydınlattı. Jake hemen frene basıp durdu. Hareket ederek dikkati çekmek istemiyordu. Işık kayboldu ve gece eskisinden de karanlık oldu ama ani duruş yüzünden Vicky uyanmıştı. Doğrulup gözüne düşen saçlarını geriye iterek uykulu uykulu. «Ne var?» diye sordu.</p>

    <p class="calibre3">«Buraya geldik işte.» O sırada atılan bir fişek yeni çevreyi aydınlattı. «Bak.» Jake parmağıyla Chaldi Kuyuları'nın üstünde kalan çıkıntıyı işaret etti. Orada İtalyanların taşıtları düzgün şekilde sıralanmıştı. Aralarında iki mil vardı. Bu makineli ateşe başladı. Bir asker gölgelere mermi yağdırıyordu. Bunu tüfekler izledi, sonra silahlar sustu.</p>

    <p class="calibre3">Jake, «Herkes uyanık ve çok da sinirli sanırım,» diye mırıldandı. «Daha ileriye gidemeyiz.»</p>

    <p class="calibre3">Sürücü yerinden çıkıp sürünerek tutsakların üst üste devrilmiş uyuduğu arka bölmeye gitti. Jake onları uyandırmak için sarsmak zorunda kaldı. Adamlar ağır ve istemeyerek uyanınca da, Jake arka kapıyı açıp onları karanlığa itti.</p>

    <p class="calibre3">İtalyanlar soğuk gecede, çıplak göğüslerini kollarıyla korumaya çalışarak umutsuzlukla durdular. O sırada yine bir fişek gökyüzünü aydınlattı. Adamlar durumu anlamayarak gözlerini kırpıp şaşkın şaşkın baktılar ve bağrıştılar. Sonunda Jake birini ensesinden yakalayarak yüzünü İtalyan siperlerine doğru çevirdi. Yürümesi için adamı itti. Birden adam kendi kamplarını tanıdı. Fişeğin ışığında büyük Fiat kamyonları gördü. Kalbinin derinliklerinden gelen bir sevinçle bağırarak sendeleye sendeleye koşmaya başladı.</p>

    <p class="calibre3">Diğer ikisi bir an inanmaz gözlerle baktılar, sonra hızla ilk askerin peşinden koştular. Yirmi metre kadar gidince biri dönerek geri geldi. Jake'in elini yakalayarak sıktı. Gülümserken bütün dişleri ortaya çıkan adam daha sonra Vicky'nin ellerini öptü. Birden ağlamaya başladı.</p>

    <p class="calibre3">Gözyaşları sel gibi yanaklarından iniyordu.</p>

    <p class="calibre3">Jake, «Bu kadarı yeter,» diye homurdandı. «Haydi yoluna ahbap.» İtalyanı yine siperlere doğru çevirerek gideceği yönü gösterdi.</p>

    <p class="calibre3">Salıverilen İtalyanların gerçek sevinci Jake'le Vicky'yi de etkilemişti. Karanlık, gürültülü arabada baş başa otururlarken konuşuyor, gülüyorlardı. Sardi Uçurumu'na varabilmeleri için aşmaları gereken kırk millik yolun yarısına geldikleri sırada, Jake'in bir şakasına karşılık veren Vicky eğilip adamı boynundan öptü.</p>

    <p class="calibre3">Vicky yarı acıyla, «Jake,» diye itiraza çalıştı fakat erkek dudaklarıyla onun dudaklarını örttü. Kadın onun dudaklarını tadarak yakınmayı unuttu.</p>

    <p class="calibre3">Jake'in sert sakalları uzamıştı. Vicky yumuşak vücudunun erkeğin sertliğini arzuladığını anladı. Dudaklarını ezen ağzın basıncından büyük zevk aldı. Kısa süre sonra ikisinin de kontrol edemeyeceği arzularının uyandığını biliyordu. Bunu bilmek Vicky'nin daha da pervasız ve cesur olmasına yol açtı. Birden kendisinde erkeği ihtirastan çıldırtacak güç olduğunu anladı ve bu düşünce daha da çok heyecanlanmasına neden oldu. Hemen bu gücü kullanmaya başladı.</p>

    <p class="calibre3">Hareketleri gitgide taşkınlaşmaya başlamıştı ama arabanın önü iyice dardı. Vicky buraya sıkışıp kaldığı için sinirleniyordu. Ömründe hiç böyle çılgınlığa kapılmamıştı. Bir an Gareth Swales'le sevişirkenki ustaca, yumuşak hareketleri anımsadı. Bunları o andaki şiddetle buluşan ihtiraslarıyla kıyasladı. Sonra da düşünce kafasından uçup gitti. Sadece rahat hareket edebilmek istiyordu.</p>

    <p class="calibre3">Arabadan çıkınca soğuk çöl gecesinde tüylerinin diken diken olduğunu hissetti. Jake yatak dengini çıkarıp battaniyeyi toprağa serdi. Sonra kadına döndü. Erkeğin vücudunun sıcaklığı fiziksel bir şoktan farksızdı. Sanki Jake'in vücudu benliğinde bastırmış olduğu ateşle yanıyordu. Vicky erkeğe sıkıca sarılarak kendisini şahlanan duygularına bıraktı.</p>

    <p class="calibre3">Daha sonra uçsuz bucaksız çölde küçük bir çocuk gibi korkuyla adama sarıldı. O anda ağladığını fark ederek şaşırdı. Gözlerini yakan yaşlar yine de yanaklarını donduran hava gibi soğuktu.</p>

    <p class="calibre3">General De Bono ihtiyatla Mareb Irmağı'nı geçerek Etiyopya'ya girip büyük bir başarıya neden olunca afalladı.</p>

    <p class="calibre3">Kuzeydeki Etiyopya komutanı Ras Muguletu, kısa süre dayanıp kırk bin askeriyle güneye, Amba Aradam'daki dağlardan oluşan doğal kaleye çekildi. De Bono karşı koyacak kimse olmadığı için yetmiş millik yolu aşarak Adowa'ya girdi ve burasının boşaltılmış olduğunu gördü. Ölen İtalyan askerleri için oraya zaferle bir anıt dikti, böylece İtalyan ordusuna sürülmüş olan eski lekeyi de sildi.</p>

    <p class="calibre3">Büyük uygarlık hamlesi başlamıştı. Vahşiyi ehlileştiriyor, ona modern insanın mucizelerini gösteriyorlardı. Bu mucizeler arasında uçaklardan atılan bombalar da vardı. İtalyan Hava Kuvvetleri uçakları gökyüzüne doğru yükselen Amba'nın doruklarının üstünden uçarak düşman güçlerini gözetliyor ve makinelilerin bulunduğu yerleri bombalıyorlardı.</p>

    <p class="calibre3">Etiyopya güçleri kabile reisleri yüzünden ayrılmış ve karışmıştı. Hatlarında güçlü bir komutanın yararlanabileceği yarım düzine yarık vardı. General De Bono bile bunu hissederek hızla Makale'ye kadar yol aldı. Ancak kendi küstahlığına şaşıp başarısı yüzünden sersemleyerek orada durdu.</p>

    <p class="calibre3">Ras Muguletu kırk bin adamıyla Amba Aradam'da pusudaydı. Ras Kassa ve Ras Seyoum da iki orduyu dağlardan geçirip imparatorun Tana Gölü kıyısındaki büyük ordusuna katmak için uğraşıyorlardı.</p>

    <p class="calibre3">Bu ordular çok düzensizdi ve hemen başaklar gibi biçilebilirlerdi. General De Bono gözlerini kapatarak başını başka tarafa çevirdi. Tarih onu hiçbir zaman sabırsızlık ve pervasızlıkla suçlamayacaktı.</p>

    <p class="calibre3">'MAKALE'DEKİ ÖNCÜ İTALYAN ORDUSU KOMUTANI GENERAL DE BONO'DAN, İTALYA BAŞBAKANI BENİTO MUSSOLİNİ'YE: ADOVVA VE MAKALE'Yİ ELE GEÇİRMEKLE İLK AMACIMIZA ERİŞMİŞ BULUNUYORUZ. ŞİMDİ BU BAŞARILARDAN YARARLANARAK DÜŞMANIN KARŞI SALDIRILARINI PÜSKÜRTMEK İÇİN DURUMUMU GÜÇLENDİRMEM GEREKLİDİR. BU SAYEDE MALZEME VE BAĞLANTI YOLLARIMIZ GÜVENDE OLACAKTIR.'</p>

    <p class="calibre3">'BAŞBAKAN VE SAVAŞ BAKANI BENİTO MUSSOLİNİ'DEN, AFRİKADAKİ İTALYA ORDUSU KOMUTANI GENERAL DE BONO'YA: MAJESTEMİZİN İSTEKLERİNE UYARAK HİÇ DURMADAN AMBA ARADAM'A SALDIRMANIZI EMREDİYORUM. EN KISA SÜRE İÇİNDE DÜŞMAN GÜÇLERİNİN HEPSİNİ SAVAŞA SOKUN VE BANA CEVAP VERİN.'</p>

    <p class="calibre3">'GENERAL DE BONO'DAN, İTALYA BAŞBAKANINA: EKSELANSLARINI AMBA ARADAM'A SALDIRMANIN DOĞRU OLMADIĞINl BELİRTMEK İSTERİM. O BÖLGE PUSUYA DÜŞÜRÜLMEMİZE UYGUN. DÜŞÜNMEDEN TEHLİKEYE ATILMAK FELAKET OLUR. YOLLARIN DURUMU ÇOK KÖTÜ. KARARIMA GÜVENİN.'</p>

    <p class="calibre3">'BENİTO MUSSOLİNİ'DEN, AFRİKA'DAKİ İTALYAN ORDUSUNUN ESKİ KOMUTANI MAREŞAL DE BONO'YA: MAJESTELERİ MAREŞALLİĞE YÜKSELTİLDİĞİNİZ İÇİN SİZİ TEBRİK ETMEMİ VE ADOVVA'YI GERİ ALMAKLA GÖREVİNİZİ KUSURSUZ YAPTIĞINIZ İÇİN DE KUTLAMAMI İSTEDİLER. BU AMACA ERİŞMEKLE DOĞU AFRİKA'DAKİ GÖREVİNİZ TAMAMLANMIŞTIR. BİR ASKER OLARAK GÖREVİNİZİ BAŞARIYLA TAMAMLAMANIZ ULUSUN MİNNETİNİ KAZANMIŞTIR. KOMUTAYI AFRİKA'YA GELECEK OLAN GENERAL PİETRO BADOGLİO'YA TESLİM EDİN.'</p>

    <p class="calibre3">Mareşal De Bono terfihi de, geri çağrılmasını da büyük nezaketle kabul etti. Üniformasız biri, ona bakarak adamın bu duruma sevindiğini sanabilirdi. Mareşal kendisine yakışmayacak bir telaşla Roma'ya döndü.</p>

    <p class="calibre3">General Pietro Badoglio savaşan bir askerdi. Adowa yüzkarası sırasında da karargâhtaydı. Ama onun bu yenilgiyle ilgisi yoktu. Adam pek çok savaş görmüştü. Savaşın amacının düşmanı elden geldiğinde çabuk ve acımasızca ezmek olduğuna inanırdı. Massawa'da karaya çıkan general son derece sabırsızdı ve her gördüğü şeye öfkelendi. Kendinden önceki komutanın taktiklerini beğenmedi. Oysa ender olarak yeni gelen bir komutana böyle imrenilecek kadar stratejik bir başarı teslim edilirdi.</p>

    <p class="calibre3">General morali fevkalâde, her türlü malzemesi tamam, dev bir orduya sahip çıkmıştı. Üstelik ordu bu topraklarda önemli yerleri de ele geçirmişti. Küçük ama mükemmel hava kuvvetleri Amba Dağları üstündeki uçuşlar sayesinde Etiyopyalıların toplandığı bölgeleri hemen saptamış ve bu mevziler bombalanmıştı.</p>

    <p class="calibre3">Badoglio hava saldırılarından iyi sonuç alacağına inanıyordu. Ertesi sabah Massawa'daki depolardan iperit gazlarının getirilmesini emretti. De Bono'nun orada saklamayı uygun bulduğu iperitleri hava üslerine dağıttı. Binlerce Etiyopyalı saldıran uçakların bombardımanına da alışmıştı. Fakat daha sonra 'yakan kırağı' adını verdikleri iperit gazına asla dayanamayacaklardı. Bu gaz açık kırları, dağları cehenneme çeviriyordu. Çoğu yalınayak dolaşan Etiyopyalılar önce derilerini yüzen, sonra etlerini döken bu gaz karşısında aciz kalacaklardı.</p>

    <p class="calibre3">Yeni komutanın ilk gün verdiği bu karar De Bono gibi uygar birinden çok farklı hareket ettiğini açıkladı ve savaşın yeni amacını ortaya koydu. Mussolini bir atmaca istemiş ve seçimini de iyi yapmıştı.</p>

    <p class="calibre3">Atmaca, Asmara'daki karargâh binasının ikinci katındaki büyük odanın ortasında durarak çukura kaçmış gözlerini karşısındakilere dikti. «Bu adamın cesaretle saldıran tek komutan olduğu anlaşılıyor. Düşmanla tek savaşan da o.» General kocaman çenesini ileriye vererek elindeki raporu okumak için gözlüğünü taktı. Geniş omuzlu, iri biçimsiz burunlu, küçük kır bıyığı olan, ağzı sert ifadeli bir adamdı. «Bu subay kararlılıkla saldırmış, otuz bin düşmanı yok etmiş ve bu arada kendi askerlerine zarar gelmemesini de sağlamış. Bu adama nişan vermek gerekir. Hiç olmazsa St. Maurice ve St. Lazarus nişanı. İyi adamlar teker teker ayrılmalı ve ödüllendirilmeliler. Şuna bakın! Tipik cesaret örneği. Adam düşmanın zırhlı arabaya sahip olduğunu öğrenince, tam bir asker gibi davranarak kendisine yem diye kullanmış, zırhlı arabayı soğukkanlılık ve cesaretle topçu bataryalarının önüne çekerek tuzağa düşürmüş. Bir piyade komutanından bundan büyük başarı beklenmez. Eğer topçu komutanı da onun gibi çelik sinirli biri olsaydı, düşmanın bütün zırhlı araçlarını orada pusuya düşürebilirdi. Topçuların heyecanlanıp vakitsiz ateş açmalarında bu kahramanın bir suçu yok.»</p>

    <p class="calibre3">General durup büyük parlak bir fotoğrafa baktı. Bunda Kont Aldo Belli başarılı bir büyükbaş hayvan avcısı gibi hörgücün kalıntısının üstünde durmuştu. Geride de shamma'lı yarım düzine kadar ceset vardı. Gino fotoğrafa gerçek havası vermek için bu cesetleri savaş alanından toplamış ve bir sanatçı gibi uygun şekilde arabanın çevresine yerleştirmişti. Kont Aldo Belli de ancak Binbaşı Castelani düşmanın çekildiğini söyleyince ortaya çıkıp resminin çekilmesine razı olmuştu. Ondan sonra da kont hemen Chaldi Kuyuları'na dönmüş ve bir daha da oradan ayrılmamıştı.</p>

    <p class="calibre3">General Badoglio öfkeli, yaşlı bir aslan gibi kükrüyordu. «Yanındaki küçük rütbeli subayların yeteneksizliğine karşın, bu adam düşman zırhlı arabalarının yarısını ortadan kaldırmış. Aynı zamanda düşman ordusunun yarısını da silip süpürmüş.» Gözlüğüyle rapora vurdu. «Bu adamın ateş yutan bir savaşçı olduğundan kuşku yok. Böyle birini gördüm mü hemen tanırım. Bu tür örnekler ortaya çıkarılmalı... İyi işler ödüllendirilmen. Onu çağırın. Hemen karargâha gelmesi için telsizle emir verin.»</p>

    <p class="calibre3">Kont Aldo Belli için savaş hiç de tatsız sayılmazdı. Mühendisleri Chaldi Kuyuları denilen cehennemi buz makineleri, su tesisatı, kanalizasyon gibi şeylerle hoş bir barınak haline koymuşlardı. Hem yeni mevzilerinin iyi korunması da albaya güven veriyordu. Mühendisler sağlam siperler kazdırmışlar, Castelani de ateş edecek askerleri uygun yerlere yerleştirmiş, ayrıca siperlerin önlerini dikenli tellerle de kaplatmıştı.</p>

    <p class="calibre3">O bölgede av da çok verimliydi. Çünkü pek çok hayvan kuyulara su içmeye geliyordu. Akşamüzeri güneş batarken gelen keklikler fevkalâde avdı. Kontun avladığı kuşlar tahıl çuvallarıyla hesaplanıyordu artık.</p>

    <p class="calibre3">Bu huzurlu havanın hüküm sürdüğü yere gelen haber, yani yeni komutanın çağrısı 100 kiloluk bir uçak bombası gibi etki yaptı. General Badoglio'nun adını herkes duymuştu. Bu adam çok sert bir askerdi. bahanelere, yalanlara inanmaz, ayrıca siyasi nüfuzu olânlara da aldırmazdı. Üstelik yalanları hemen sezme ve korkakları anlama gücü vardı; çabuk ve acımasızca karar verdiği de biliniyordu.</p>

    <p class="calibre3">Kont haberi alınca çok sarsıldı. Binlerce kardeş subay arasından bu canavarla karşılaşma için kendisi seçilmişti. Kont, De Bono'ya yolladığı uzun raporlardaki gerçekten sapmaların, küçük süslü yalanların hemen anlaşıldığından emindi. Kendisini sert okul müdürünün odasına çağrılan suçlu bir çocuk gibi hissediyordu. Bu şok bağırsaklarını etkiledi. Daima zayıf olan bağırsakları Chaldi Kuyuları'nın suyunu içtiği zamanki gibi bozuluverdi. Ancak on iki saat sonra subaylarının yardımıyla arabaya binecek gücü bulabildi. Rolls Royce'da arkasına yaslanıp bitkin bitkin, «Gidelim, Guiseppe,» diye mırıldandı.</p>

    <p class="calibre3">Kont, Asmara'ya gelene dek çevresiyle hiç ilgilenmedi. Hatta kısa süre sonra karşılaşacağı suçlamalara karşı kendini savunmayı bile düşünemedi. Kaderine razı olmuştu. Tek tesellisi Roma'ya döner dönmez o cahil köylüye, sonradan görme generale verebileceği büyük zararı düşlemekti. O adamın siyasal yaşamını mahvedeceğini bilmek konta acı da olsa biraz zevk veriyordu.</p>

    <p class="calibre3">Şoför Guiseppe kontu iyi tanıdığı için önce Asmara'nın anayolundaki gazinonun önünde durdu. Kont Aldo Belli hiç olmazsa burada bir kahraman gibi karşılandı. Genç kadınlar onu karşılamak için kapıdan fırlayıp kaldırıma çıkınca, adam gözle görülür şekilde canlandı.</p>

    <p class="calibre3">Birkaç saat sonra tıraş olmuş, üniforması silinip ütülenmiş, saçları briyantinli, pahalı kolonya sürmüş kont, kendisine işkence yapacak adamı görmeye hazırdı. Kızları öpüp son bir kadeh konyak içerek pervasızca güldü ve gazinodan çıktı. Korkusunu gizleyebilmek için kaba etlerini iyice kasmıştı. Karşıya geçerek karargâha geldi.</p>

    <p class="calibre3">General Badoglio'yla randevusu tam dörtteydi. Kentin saat kulesi dördü çalarken kont genç bir yaverin peşi sıra kasvetli koridorlardan geçti. Koridorun sonuna gelince de subay kontun girmesi için kalın maun kapıyı açtı.</p>

    <p class="calibre3">Kont Aldo Belli dizlerinin pişmiş makarnaya döndüğünü hissetti. Karnı gürlüyor ve ağrıyordu. Avuçları terden ıslanmıştı ve yüksek tavanlı odaya girerken neredeyse ağlayacaktı.</p>

    <p class="calibre3">İçersinin kara ve hava kuvvetlerinden subaylarla dolu olduğunu gördü. Demek herkesin içinde rezil edilecekti. O anda büzüldüğünü hissetti. Omuzları çöktü, göğsü içine göçtü, başını önüne eğerek kapının ağzında kaldı. Subaylara bakmaya cesaret edemediği için gözlerini üzüntüyle çizmelerinin burnuna dikmişti.</p>

    <p class="calibre3">Birden garip, tümüyle yabancı bir ses duyarak irkilip kendisini savunmak için başını kaldırdı. Odadaki bütün subaylar gülümseyip sırıtarak alkışlıyorlardı. Kont onlara bakakaldı. Sonra arkasında birinin durmadığından emin olmak için çabucak omzunun üstünden geriye bir göz attı. Bu beklenmedik karşılama kendisi için düşünülmüştü.</p>

    <p class="calibre3">Tekrar karşıya bakınca general üniformalı, geniş omuzlu, tıknaz bir adamın kendisine doğru geldiğini gördü. Generalin sert yüzünden hiçbir şeyi bağışlamadığı belliydi. Korkunç bir kapana benzeyen ağzı, dik kır bıyığı ve çukura kaçmış, parlak gözleri fark etti.</p>

    <p class="calibre3">Kont bacaklarını ya da sesini kullanabilseydi haykırarak odadan kaçacaktı ama daha kımıldayamadan general demir gibi eliyle onu yakaladı. Yanaklarına değen bıyık çöldeki ağaçların yaprakları kadar sertti.</p>

    <p class="calibre3">General sıkıca konta sarılarak, «Albay, cesur bir erkeği kucaklamak bana daima onur verir,» diye hırladı. Kontun dizlerinin bağı kesilmişti ve neredeyse yere yığılacaktı. Düşmemek için hızla generale tutunması gerekti. Bu yüzden ikisi de dengesini kaybetti. Seramik döşeli zeminde bir tür vals yapar gibi kaydılar. General bu arada kendini kurtarmaya çalışıyordu.</p>

    <p class="calibre3">Sonunda kendini kurtaran adam ihtiyatla konttan uzaklaştı. Madalyalarını düzeltip eski vakarına kavuştu. Subaylarından biri de o sırada bir takdirnameyi okuyordu. Bu bir hayli uzundu ve kont bu sayede karışmış kafasını toplamayı başardı. İlk yarıda şok yüzünden bir düş görür gibiydi ama sonra kendi savaş raporlarındaki bazı incileri tanıdı ve çenesi havaya kalktı. «Sadece görevi düşünüp, sadece onura önem vererek...» Evet, bütün bunlar kendi sözleriydi.</p>

    <p class="calibre3">Bütün dikkatini vererek dinlemeye başladı. Ondan söz ediyorlardı. Aldo Belli'yi anlatıyorlardı, içeriye çöken göğsü şişti. Soluk yanakları renklendi, isyan eden bacaklarının ağrısı dindi ve bir kez daha gözleri ateşle parladı.</p>

    <p class="calibre3">General, raporundaki her sözünü, her cümlesini, her virgülünü, her ünlem işaretini gerçek sanmıştı. Yaver, generale deri kaplı bir mücevher kutusu uzatıyordu. General de bu kez biraz ihtiyatlı olmakla birlikte yine kendisine yaklaştı, sonra kalın grogren kurdeleyi başından geçirdi. Böylece ortasında zümrüt rengi yıldızı ve parlayan taşları bulunan mineli beyaz haç kontun tuniğinin önünden aşağıya sarktı. Bu, üçüncü sınıf St. Maurice ve St. Lazarus nişanıydı.</p>

    <p class="calibre3">General kontun pençelerinden uzak kalmaya dikkat ederek onun kızarmış yanaklarını öptü. Sonra telaşla bir adım gerileyerek alkışa katıldı. Gururla kabaran kont kalbinin patlayabileceğini hissederek durmuş, alkışları dinliyordu.</p>

    <p class="calibre3">General, «Artık istediğin desteği alacaksın,» diye garanti verdi; Kendisinden önceki komutanın konttan başarıya erişmesini sağlayacak yardımcı gücü esirgediğini duyunca kaşları çatılmıştı. «Sana söz veriyorum.»</p>

    <p class="calibre3">Artık üçü büyük resmi büronun yanındaki küçük, özel kütüphanedeydiler. General, siyasi danışmanı ve kont yalnız kalmışlardı. Gece olduğu için panjurlar kapanmış ve sadece masanın üstüne serilmiş haritayı aydınlatan üstü külâhlı bir lamba yakılmıştı.</p>

    <p class="calibre3">Gümüş tepside duran büyük kristal sürahi ve kadehlerdeki konyak hafif hafif parlıyor, puroların mavi dumanları ağır ağır yukarıya doğru yükseliyordu.</p>

    <p class="calibre3">Kont hiç duraklamadı. «Zırha gereksinmem var.» Kalın çelik kaplamalar daima kendisini ilgilendirmişti.</p>

    <p class="calibre3">«Sana bir zırhlı bölüğü vereceğim. Hafif CV 3'ler.» General dirseğinin yanındaki deftere not aldı.</p>

    <p class="calibre3">«Hava desteğine de gereksinmem var.»</p>

    <p class="calibre3">«Mühendislerin kuyuların orada uçakların inebileceği bir pist yapabilirler mi?» Durumu açıklamak için parmağıyla haritaya dokundu general.</p>

    <p class="calibre3">«Orada topraklar düz ve açık. Bir sorun çıkacağını sanmıyorum.» Kont hevesle konuşuyordu. Uçakları, tankları silahları olacaktı. Hepsini ona vereceklerdi. Sonunda gerçek bir komutan olacaktı.</p>

    <p class="calibre3">«Pist hazır olduğu zaman bana telsizle bildir. Bir Caproni filosu yollayacağım. Bu arada nakliyat şubesinin yakıt ve cephaneyi sana teslim etmesini de sağlayacağım. Hava Kuvvetleri'ndeki kurmaylarla konuşacağım ama bence en etkili olanlar 100 kiloluk bombalar. Bunlar yüksek tahrip gücüne sahip ve küçük parçalara bölünebiliyorlar.»</p>

    <p class="calibre3">Kont hevesle, «Evet, evet,» diye kabul etti. Verilen nimetleri reddetmek gibi bir huyu yoktu. Önerilen her şeyi alacaktı.</p>

    <p class="calibre3">«İyi.» General yine not alıp kalemini bıraktı ve konta baktı. Gözleri çok kötü parlıyordu. Bu yüzden kont afalladı ve karnına yine bir ağrı saplandığını hissetti. Generalin çok korkunç olduğu kanısına varmıştı. Bu adamla konuşmak, gidip ne zaman patlayacağı belli olmayan Vezüv yanardağının eteklerine yerleşmekten farksızdı.</p>

    <p class="calibre3">General, «Demir yumruk, Belli,» deyince, kont onun kendisine değil, düşmanlara kaş çattığını anlayarak rahatladı. Kont da onun kadar sert tehdit dolu bir tavır takındı.</p>

    <p class="calibre3">Dudağını bükerek hırlar gibi bir sesle konuştu. «Süngüyü düşmanın gırtlağına dayayıp dibine kadar saplayacağız.»</p>

    <p class="calibre3">General, «Acımasızca,» diye ekledi.</p>

    <p class="calibre3">Kont da kabul etti. «Öldürene kadar.» Artık iyi bildiği bir alana girmişti. Burada rahat hareket ederdi. O anda aklına yüz tane kanlı slogan geldi.</p>

    <p class="calibre3">General onun bu noktada kendisinden usta olduğunu anlayınca konuyu çabucak değiştiriverdi. «Senin amaçlarına neden bu denli önem verdiğimi merak ediyorsun herhalde... Sana neden bu kadar fazla güç verdiğimi ve neden Sardi Uçurumu'nu zorlayarak yukarıya çıkan yola erişeceğine güvendiğimi bilmek istersin kuşkusuz.»</p>

    <p class="calibre3">Kontun böyle bir şeyi merak ettiği yoktu. O sadece kanda yüzmeyle ilgili bir söz hazırlamaktaydı; konu değişikliğini istemeye istemeye kabul etti ve nazik bir tavırla soru sorar gibi baktı.</p>

    <p class="calibre3">General karşısında oturan siyasi danışmanına bir göz atarak purosunu salladı. «Signor Antolino.»</p>

    <p class="calibre3">Danışman saygıyla öne doğru eğilince ışık yüzüne vurdu. Çelik çerçeveli gözlük takmış, yumuşak bakışlı kahverengi gözleri olan bir adamdı. Buruşuk beyaz keten elbisesi onun kadavra gibi sıska olduğunu gizleyemiyordu. Başı hemen hemen kabaktı fakat geriye kalan telleri uzatıp yağlayarak yandan taramış ve tepesine yapıştırmıştı. Bıyıkların uçları da yukarıya doğru burulmuştu. Yaşı belli değildi. Kırkından fazla ve altmışından az olduğu söylenebilirdi. Yüzü ömrünü tropiklerde geçiren kimselere özgü şekilde koyu sarıydı. «Beyler... Biz uzun süreden beri Etiyopya'nın ele geçirilen... şey bağımsızlığına kavuşturulan toprakları için uygun bir hükümet şekli düşünüyoruz.»</p>

    <p class="calibre3">General birden, «Konuya gelin,» dedi.</p>

    <p class="calibre3">«İmparator Haile Selasiye'nin yerine, İtalyan imparatorluğuna sempatisi olan ve halkın da uygun bulacağı birinin getirilmesi kararlaştırıldı. Uzun pazarlıklardan sonra anlaşmaya varıldı. Bu arada birkaç milyonu gözden çıkardık. Siyasi bakımdan uygun olan anda, güçlü bir kabile reisi bizi desteklediğini açıklayacak. Bütün savaşçılarıyla bize katılacak ve Etiyopyalıları etkileyecek. Bu adam Etiyopya imparatoru ilan edilecek ve bu toprakları italya'nın istediği şekilde yönetecek.»</p>

    <p class="calibre3">Kont, «Evet, evet anlıyorum,» diye mırıldandı.</p>

    <p class="calibre3">«Bu adam sizin saldıracağınız bölgenin bir bölümünü yönetiyor. Sardi Uçurumu'nu ele geçirip Sardi kasabasına girdiğinizde söz konusu reis adamlarıyla birlikte size katılacak. Dünya çapında uygun bir reklamla kendisini Etiyopya İmparatoru ilân edeceğiz.»</p>

    <p class="calibre3">Kont, «O adamın adı nedir?» diye sordu.</p>

    <p class="calibre3">Fakat danışman aceleye gelmiyordu. «Bu reisle buluşup birlikte hareketi sağlamak sizin göreviniz. Ayrıca kendisine vaat ettiğimiz parayı da altın olarak ödeyeceksiniz.»</p>

    <p class="calibre3">«Evet.»</p>

    <p class="calibre3">«Bu adam doğuştan bir Ras, Şu anda Sardi'de size karşı direnen ordunun bir bölümüne kumanda ediyor. Bununla birlikte bu durum değişecek tabii.» Danışman koltuğun yanında duran çantasından kalın bir mühürlü zarf çıkardı. «İşte yazılı emriniz burada. Lütfen zarfı aldığınızı belirten kâğıdı imzalayın.» Kontun imzasını kuşkuyla inceledikten sonra sözlerine devam etti. «Bir şey daha var. Etiyopyalılarla birlikte savaşan beyaz paralı askerlerden birinin kimliğini saptadık. Düşmanın yakaladığı ve daha sonra salıverilen üç askerinizin anlattığı kimseyi söylüyorum. O kadın adı bilinen bir kışkırtıcı ajan. Devrim yanlısı bir Bolşevik. Daima emperyalizm düşmanı bir Amerikan gazetesinin muhabiri rolünde. Bu kadının taraf tutan haberleri daha şimdiden dış dünyaya erişti. Bu da bizim için çok sıkıcı bir durum tabii. O kadın yakalanırsa kendisini yeni imparator adayına teslim edeceksiniz. Anlıyor musunuz? Bu işe karışmayacaksınız. Ras'ın kadını idam etmesiyle de ilgilenmeyeceksiniz.»</p>

    <p class="calibre3">«Anlıyorum.» Kontun canı sıkılmaya başlamıştı. Bu tür ayrıntılı siyasi laflar onun ilgisini çekmezdi. Bir an önce gazinodaki genç kadınlara her hareketinde göğsüne vuran nişanı göstermek istiyordu.</p>

    <p class="calibre3">«İtalyan savaş tutuklusunu tanıklar önünde öldüren beyaz adama, yani o Amerikalıya gelince... Kendisinin katil ve siyasi bir terörist olduğu belirtildi. Onu yakalayınca idam edeceksiniz. Bu emir düşman askerlerinin yanındaki diğer yabancılar için de geçerli.»</p>

    <p class="calibre3">Kont, «Bana güvenebilirsiniz,» diye cevap verdi. «Teröristleri sağ bırakmayacağız.»</p>

    <p class="calibre3">General Pietro Bodoglio, Amba Aradam'a doğru ilerlerken, karşısında çıplak ayaklı, yalın kılıç dövüşen cesur adamlar buldu. Bunlar güçlü İtalyan ordusuna karşı koymaya çalışıyorlardı. Fakat İtalyan Savaş Makinesi onları ezip geçti. Sonunda general, Etiyopya'nın Savaş Bakanı Ras Muguletu'yla karşılaştı. Yaşlı adam ordusuyla Amba Aradam'daki doğal dağ kalesindeki mağaralarda bekliyordu.</p>

    <p class="calibre3">Bodoglio bütün gücünü bu yaşlı kabile reisine karşı kullandı. Üç motorlu büyük Caproni uçakları dalgalar halinde gelerek beş gün süren saldırılarda dağa dört yüz ton bomba attılar. Dağ kızılımsı tozlar ve barut dumanlarıyla kaplandı.</p>

    <p class="calibre3">Bu arada Kont Aldo Belli, Chaldi Kuyuları'nda hoşça vakit geçiriyordu. Güçlerinin desteklenmesiyle yaşam tarzı da tümüyle değişmişti. Boynundaki mineli şahane haçla birlikte gelen güçler sayesinde prestijli ve kendine verdiği önem de artmıştı. İlk birkaç hafta zırhlı bölüğünü teftiş etmekten ve manevra yaptırmaktan büyük zevk aldı. Taretleri olan bu alçak, modern hatlı, zırhlı tankları pek beğenmişti. Araçlar en engebeli topraklarda bile hızla gidiyorlardı.</p>

    <p class="calibre3">Kont bunlarla ava çıkmanın çok zevkli olacağı kanısına vardı. Bir hafif zırhlı bölüğü yan yana giderek çölün otuz mil uzunluğunda bir yerini kaplar ve önüne kattığı bütün av hayvanlarını kontun Mannlicher'le beklediği yere sürebilirdi. Böylece kontun avcılık tarihinde en olağanüstü günleri başladı. Bu avlanmada tankların kullanılması Danakil Çölü gibi uçsuz bucaksız bir yerde bile dikkati çekti.</p>

    <p class="calibre3">Ras'ları gibi Harari savaşçıları da sabırsız erkeklerdi. Uzun süre hareketsiz kalmak onları sıkıyordu. Her gün küçük grup atlılar peşlerinden eşleri ve yük merkepleriyle yardan yukarıya çıkıyor, evlerine, işlerine dönüyorlardı. Her atlı ayrılmadan önce Ras'a, ona gereksinme duyulduğu an hemen döneceğini söylüyordu. Fakat düşman bütün gücüyle Etiyopya'nın kutsal topraklarında otururken ordusunun böyle küçülmesi Ras'ı yine de sinirlendirmekteydi. Kampta korkunç bir gerilim başgöstermişti. Gareth ve Jake de gizlenen şiddetin neden olduğu kaynayan duygulardan etkileniyorlardı. İkisi de bu sessiz dönemde kendi işlerini yoluna koymaya çalışmaktaydılar.</p>

    <p class="calibre3">Jake bir gece yanında Etiyopyalı gözcülerle Hörgücün hurdasına gitmişti. Üstü örtülen lambanın ışığında Gregorius'un yardımıyla büyük Bentley motoru söküp parçalara ayırmış, bunları katırlara yükleyip devedikeni ağaçlarının altındaki kampa getirmişti. Ras'ın ilk heves yüzünden hasara uğrattığı Tenastelin'i bu parçalarla onarmış, sonra diğer iki arabanın motorlarını çıkarıp tekrar gözden geçirmişti. Artık Etiyopya zırhlı güçleri üç arabadan oluşuyordu ve bunlar son yirmi yıldaki kadar iyi durumdaydılar.</p>

    <p class="calibre3">Gareth de bu arada, seçtiği Harari savaşçılarına Vickers makinelilerini nasıl kullanacaklarını öğretmiş, piyadeler ve süvarilerle birlikte nasıl çalışacaklarını açıklamıştı. Piyadeler Vickers'lere göre hareket edip ilerleyecek ya da geri çekileceklerdi.</p>

    <p class="calibre3">Gareth bu arada uçurumdaki geçidi de iyice inceleyerek savunma hatlarını belirlemiş, oralara siperler kazdırıp makineli yuvaları açtırmıştı. Dönerek yukarıya çıkan daracık yolda, düşman her dönemeçte ateşle karşılaşacaktı.</p>

    <p class="calibre3">Bu arada gitgide artan İtalyan güçleri karşısında gerekirse zırhlı arabaların kaçabilmeleri için uçurumdaki yol da düzeltilmişti. Artık elden geldiğince hazırlanmış olan Etiyopya güçleri bekliyordu. Ağır ağır geçen zaman hepsinin sinirlerini aşındırmaktaydı.</p>

    <p class="calibre3">O sırada İtalyan mevzilerini gece gündüz gözleyen adamlar gelerek Ras'a düşmanın bacakları ya da tekerlekleri olmayan ve çok hızlı giden taşıtlarla zaten çok büyük olan gücünü daha da arttırdığını haber verdiler. Bu taşıtlar her gün güneşin doğuşundan batışına dek bomboş topraklarda amaçsız şekilde hızla dolaşıyorlardı.</p>

    <p class="calibre3">Gareth, «Tekerleksiz,» diyerek Jake'e baktı. «Bunun ne anlama geldiğini anlıyorsun, değil mi, evlat?»</p>

    <p class="calibre3">«Korkarım öyle. Fakat en iyisi gidip bir bakalım.»</p>

    <p class="calibre3">Gökyüzündeki yarım ay, yerdeki çok derin izleri görebilmelerini sağlayacak kadar ışık veriyordu. Jake yere çömelerek sıkıntılı sıkıntılı bu izlere baktı. Korktuğu şeyin gerçekleşmek üzere olduğunu anlamıştı. Sevgili arabalarını, dönen taretleri olan, çok hızlı mermi atan büyük çaplı silahları bulunan, daha kalın zırhlı taşıtların karşısına çıkaracaktı. Bu silahlarla atılan mermiler arabalarının ön zırhlarını parçalayıp, makine bölümünden geçip, yolunda bulunanları yok edip, kıç zırhı delerek çıkar ve korkunç hızı yüzünden arkadaki zırhlı arabaya da aynını yapardı.</p>

    <p class="calibre3">Jake, «Tanklar,» diye mırıldandı. «Tanrının belası tanklar.»</p>

    <p class="calibre3">Domuz Priscilla'nın taretinde oturmuş rahatına bakan Gareth gülümsedi. «Aramızda kartal gözlü bir izci olduğu anlaşılıyor. Cahil biri bu izleri bir dinazorun yaptığını sanırdı. Fakat Teksas çayırlarının oğlu atmaca gözlü Barton'u kandıramazsın.» Sonra Jake'in sinirleneceğini bildiği için yaprak sigarasını taretin yanına bastırıp söndürdü.</p>

    <p class="calibre3">Jake homurdanarak doğruldu. «Gelecek doğum gününde sana bir kül tablası alacağım.» Sevgili arabalarına tüfekle, makineliyle sonunda topla ateş etmeleri olasılığını düşünmüyordu o anda. Demir Lady'ye kasıtla bastırılan sigara onu beklenen şekilde sinirlendirmişti.</p>

    <p class="calibre3">Gareth gülümsedi. «Özür dilerim, evlat. Aklımdan çıktı. Bir daha yapmam.»</p>

    <p class="calibre3">Jake yandan arabaya atlayıp sürücü yerine geçerek oturdu. Motorun sesini yükseltmedi. Motor homurtusu kulaklarına bir Bach konçertosu kadar tatlı gelirken Priscilla'yı ayın aydınlattığı düzlükten uzaklaştırdı.</p>

    <p class="calibre3">Jake'le Gareth birlikte çevreyi araştırmaya çıktıklarında ya da uçurumda yan yana çalışırlarken ilişkileri rahat ve hoştu. Fakat Vicky Camberwell'i gördükleri zaman düşmanlıkları ortaya çıkıyordu.</p>

    <p class="calibre3">Jake her gün yaptığı gibi yine üçünün durumunu düşündü. Vicky'le o sihirli gecede, sert çöl topraklarında birbirlerini tanıdıkları andan sonra onun kendi kadını olduğunu biliyordu. Bu bambaşka, eşsiz tecrübeli biriyle paylaşılıp iz bırakmayacak türden değildi. Bu olay ikisini de etkilemiş ve büyük ölçüde değiştirmişti.</p>

    <p class="calibre3">Fakat o geceden sonra geçen haftalarda pek az yalnız görüşebilmişlerdi. Yarda çağlayanın yanındaki gözlerden uzak gölgeli siyah kayanın üstünde sadece bir kez öğleden sonra buluşabilmişlerdi. Kayayı kaplayan yosunlar kuştüyü yatak kadar yumuşaktı. Daha sonra çağlayanın altındaki suda çıplak yüzmüşlerdi.</p>

    <p class="calibre3">Jake kadının Gareth Swales'e nasıl davrandığını, nasıl güldüğünü de görmüştü. Adamın fısıldayarak söylediği sözleri dinleyen Vicky'nin gözlerindeki gülüşü, dudaklarında titreşen gülümseyişi seyretmişti. Bu harekette derin bir içtenlik ve benimseyiş vardı. Jake kafasının kapkara kıskançlıkla dolu olduğunu hissetmişti.</p>

    <p class="calibre3">Jake kıskanması için bir neden olmadığını biliyordu. O Jake'in kadınıydı. Gareth'in açıkça ördüğü ağa düşecek kadar saf değildi. Sevişmeleri ömür boyunca bir kez rastlanacak, eşsiz bir şeydi. Onun için Vicky dönüp başkasına bakmazdı.</p>

    <p class="calibre3">Bununla birlikte Vicky ve Gareth birbirleriyle şakalaşıp gülüyorlardı. Bazen onların devedikeni ağaçlarının arasında dolaştıklarını, konuşurken birbirlerine dayandıklarını da görüyordu. Fakat Jake bunların anlamı olmadığının bilincindeydi. Vicky, Gareth Swales'den hoşlanıyordu kuşkusuz. Kendisi de Gareth'den hoşlanıyordu. Duygusunun hoşlanmaktan ileri olduğunu da anlamıştı. Bu daha çok dostça bir sevgiydi. Gareth'in yakışıklılığı, her şeyle alay etmesi ve züppeliğinin gizlediği gerçek kişiliği insanı çekiyordu.</p>

    <p class="calibre3">Jake karanlıkta alayla gülümseyerek arabayı güneydoğuya doğru sürdü. «Evet, bu adamı seviyorum. Ona güvenmiyorum ama seviyorum. Kadınımdan uzak kaldığı sürece tabii.»</p>

    <p class="calibre3">Gareth o sırada tarete eğilerek onun omzuna dokundu. «İlerde, solda uzun bir kum tepesi var. Orası uygun.»</p>

    <p class="calibre3">Jake oraya yaklaşıp durdu. «Yeterince yüksek sayılır.»</p>

    <p class="calibre3">«Güneş doğunca bunun arkasından bakıp doğuda kalan toprakları görebiliriz.» Gareth eliyle İtalyan projektörlerinin bulunduğu yönü işaret etti. «Her gün oralarda eğleniyorlarmış anlaşılan. Buradan her şeyi seyredeceğiz, Şimdi gizlensek iyi olur.»</p>

    <p class="calibre3">Bütün günü İtalyan zırhlı birliğini gözetlemekle geçirecekler, hava kararınca da geri döneceklerdi. Jake, Priscilla'yla geri basarak alçak tepenin arkasına girdi. Sadece taretin üstü gözüküyordu. Arabanın burnu batıya dönüktü. Böylece kaçmaları gerekirse hemen hareket edeceklerdi. Jake motoru kapatınca birlikte dışarıya çıkıp küçük baltalarla sert, dikenli çöl bitkilerini kopardılar. Bunlarla taretin üstünü örttüler. Yüz metre uzaktan bakan kimse arabayı fark edemezdi artık.</p>

    <p class="calibre3">Jake yedek varillerden birinden kum dolu kovaya biraz benzin döktü. Bunu tepenin altına götürüp bir kibrit yaktı. Bu ilkel sobanın başına çömelip kahve pişerken kendilerini çölün soğuğundan korudular, ikisi de konuşmuyordu. Kendi düşüncelerine dalmışlardı.</p>

    <p class="calibre3">Jake ateşe bakarken, «Bir sorunumuz var, sanırım,» diye mırıldandı.</p>

    <p class="calibre3">Gareth bunu nezaketle kabul etti. «Bildim bileli böyle bir durumda olduğumu anımsıyorum. Fakat bu gerçek dışında, korkunç bir çölün ortasında vahşiler ve kanayan kalplerle dostluk ederken, İtalyanlar da beni öldürmeye çalışıyorlar. Elimdeki ileri tarihli ve beni biraz da kuşkulandıran çek dışında bir şeyim yok. Yüz millik çevrede bir şişe şampanya bulunmuyor. Hemen kaçma olasılığı da yok. Bütün bunların dışında çok iyi durumdayım.»</p>

    <p class="calibre3">«Ben Vicky'yi düşünüyordum.»</p>

    <p class="calibre3">«Ah! Vicky!»</p>

    <p class="calibre3">«Ona âşık olduğumu biliyorsun.»</p>

    <p class="calibre3">«Beni şaşırtıyorsun.» Ateşin başındaki Gareth alayla güldü. «Yüzünde sersem bir ifadeyle dolaşıp çiftleşme mevsimindeki bir erkek geyik gibi böğürmenin nedeni bu mu? Tanrım, bunu asla anlayamazdım doğrusu.»</p>

    <p class="calibre3">«Ciddiyim, Gary.»</p>

    <p class="calibre3">«Bu da senin sorunlarından biri, evlat. Her şeyi fazla ciddiye alıyorsun. Seninle iddiaya girebilirim. Şu anda içi sümüklü veletlerle dolu, sarmaşık kaplı bir evi kesinlikle istiyorsun.»</p>

    <p class="calibre3">Jake sert bir sesle, «Evet, görüntü bu,» diye onun sözünü kesti. «Ve bu da ciddi sanırım...»</p>

    <p class="calibre3">Gareth göğüs cebinden iki yaprak sigarası çıkarıp birini Jake'in dudakları arasına sıkıştırdı. Kuru bir çalıyı ateşe uzattı, aleviyle sigaraları yaktı. Dudaklarındaki alaylı gülüş silinmiş ve birden düşünceli bir hal almıştı. O hafif ışıkta gözlerindeki ifadeyi okuyabilmek olanaksızdı.</p>

    <p class="calibre3">«Cornwall'da bir yer biliyorum. Yetmiş beş dönüm. Rahat bir çiftlik evi... Biraz onarmam gerekiyor ama ağıllar sağlam. Kendimi daima centilmen bir çiftçi olarak görmeyi istedim. Toprakları sürüp inekleri sağma arasında biraz da avlanırım. Hatta üç, dört çocuğa da razı olabilirim. On dört bin altınla bu işi başarabilirim.»</p>

    <p class="calibre3">İkisi de sustu. Jake kahveyi maşrapalara koyup ateşi söndürerek yine Gareth'in karşısında çömeldi.</p>

    <p class="calibre3">Gareth sonunda, «işte, benimki de bu kadar ciddi,» diye mırıldandı.</p>

    <p class="calibre3">«Yani uzlaşma olamayacak mı? Bir centilmen anlaşması?»</p>

    <p class="calibre3">Gareth, «Korkarım, kedi köpek gibi boğuşacağız,» diye cevap verdi. «En iyi erkeği kazanacağını umarım. İlk çocuğa da senin adını vereceğiz. Bu kesin söz.»</p>

    <p class="calibre3">Kahvelerini yudumlayıp yaprak sigaralarını içerken ikisi de kendi düşüncelerine dalmıştı. Sonunda Jake mırıldandı. «Birimiz uyuyabilir.»</p>

    <p class="calibre3">«Yazı tura atalım.» Gareth gümüş Maria Theresa dolarını havaya atıp yakalayarak bileğinin üstüne bastırdı.</p>

    <p class="calibre3">Jake, «Yazı,» dedi.</p>

    <p class="calibre3">«Talihin yok, evlat.» Gareth parayı cebine atıp maşrapadaki kahve telvelerini döktü. Sonra gidip battaniyesini Domuz Priscilla'nın altına serdi.</p>

    <p class="calibre3">Jake şafak vakti onu sarsarak uyandırdı ve ses çıkarmamasını işaret etti. Hemen kendisine gelen Gareth gözlerini kırpıştırıp iki eliyle saçlarını geriye itti. Jake'in peşi sıra Priscilla'nın yan tarafına yaklaştı.</p>

    <p class="calibre3">Doğuda gökyüzü kırmızı, altın ve parlak kayısı rengine boyanmıştı. Jake, «Dinle,» deyince Gareth başını çevirdi, şafağın sessizliğinde titreşimi andıran şeyi duydu.</p>

    <p class="calibre3">«İşittin mi?»</p>

    <p class="calibre3">Gareth başını sallayarak dürbünü kaldırdı. Güneşin yaladığı uzaktaki tepeleri ağır ağır taradı.</p>

    <p class="calibre3">Jake homurdandı. «Orada.» Gareth dürbünü Jake'in işaret ettiği yöne çevirdi. Birkaç mil uzakta şekilleri pek belli olmayan bir sıra kara leke hızla ilerliyordu. Bir tespihin boncuklarına benziyorlardı. Dürbünle bakıldığında bile çok uzaktaydılar ve ayrıntıları anlaşılmıyordu.</p>

    <p class="calibre3">Bu benekler ilerleyip alçak bir tepeye tırmandılar. Doruğa gelince alçaktaki güneşin ışınları onları aydınlattı. Hâlâ serin olan çöl havası şekilleri bozmuyordu. Onun için her şeyi açıkça görüler.</p>

    <p class="calibre3">Gareth hiç duraklamadan, «CV. 3 süvari tankları,» dedi. «Elli beygir gücünde Alfa motorları var. Ön zırhları on santim kalınlığında. Saatte en fazla yirmi sekiz kilometre yaparlar.» Bunları bir katalogdan okur gibi söylemişti. Jake. İngilizin işinin bir bölümünün silahlar olduğunu anımsadı. «Her tankta bir sürücü, bir nişancı ve bir de komutan var. Gördüğüm kadarıyla, silahlar da elli milimetrelik Spandau'lar. Bunlar dokuz yüz metre uzağa kadar çok isabetli ateş ederler. Dakikada on beş şarjör boşaltırlar.»</p>

    <p class="calibre3">Gareth konuşurken öndeki tank inip tepenin arkasına geçerek gözden kayboldu. Onu hızla beş tank izledi. Motor homurtuları hafifleyip kayboldu.</p>

    <p class="calibre3">Gareth dürbünü indirip üzgün üzgün gülümsedi. «Onların klasında değiliz. Spandau'lar dönen taretlere yerleştirilmiş. Bu silahlarla bizi mahvederler.»</p>

    <p class="calibre3">Jake çocukları aşağı görülen bir anne gibi öfkeyle konuştu. «Onlardan süratliyiz.»</p>

    <p class="calibre3">Gareth, «Hepsi de bu kadar, evlat,» diye söylendi. «Biraz kahvaltıya ne dersin? Hava kararıp biz yola çıkana kadar uzun ve zor bir gün olacak.»</p>

    <p class="calibre3">Teneke kovanın üstünde ısıttıkları konserve yahniyi bol ekmekle yiyip çay içtiler. Yemeklerini daha bitirmeden güneş ufukta belirdi.</p>

    <p class="calibre3">Jake, «Uyuma sırası bende,» diyerek kocaman kahverengi bir köpek gibi zırhlı arabanın gölgesinde kıvrılıp yattı.</p>

    <p class="calibre3">Gareth tarete dayanıp rahat etmeye çalışarak karşısını gözetledi. Sıcaklık yüzünden hava titreşimleri başlamıştı. Nöbeti böyle ayarladığı için kendisini kutladı. Gece birkaç saat iyi uyku çekmişti. Şimdi sabah olduğu için öğleden sonraya kıyasla hava serin sayılırdı. Jake'in sırası geldiğinde güneş kavurmaya başlayacaktı ve Priscilla'nın şasisi bir saç soba gibi kızacaktı.</p>

    <p class="calibre3">«Daima bir numara çevirmeye bakmalısın,» diye mırıldanarak dürbünüyle karşıyı taradı. Bir İtalyan devriyesinin burada onlara baskın yapması olanaksızdı. Gizlendikleri yeri usta bir askere özgü şekilde seçmişti. Tarete dayanıp bir yaprak sigarası yakarken yine kendisini kutladı. «Şimdi bir tank birliğini nasıl yenersin? Özellikle topların, kara mayınların ya da zırh delen silahların yoksa.» Bu soruna çare bulmak için düşünmeye başladı, iki saat sonra bazı yollar olduğu kanısına vardı ama bu da tank uygun yere uygun yönden ve uygun zamanda gelirse olabilirdi. Oysa bu olasılık çok uzaktı. Bir saat daha düşününce İtalyan zırhlı birliğinin kendi yenilgisine yardım edeceği sonucuna vardı. «Yine eski eşek ve havuç numarası,» dedi. «Şimdi bize sadece bir havuç gerekiyor.» O anda Jake'in kıvrılıp yattığı yere baktı. Amerikalı onca saat boyunca hiç kımıldamamıştı. Sadece soluk almasından hâlâ sağ olduğu anlaşılıyordu. Gareth onun bu kadar rahat uyuyabilmesine sinirlenir gibi oldu.</p>

    <p class="calibre3">Sıcak Gareth'in beyninde çalan bir gong gibiydi. Terliyor ve alnında terler kuruyuveriyordu. Dürbünle ufku tararken gözlerini kıstı.</p>

    <p class="calibre3">Sıcaktan hava titreşimleri karşısını iyi görmesini engelliyor, biçimleri bozuyordu. Gareth göz kırpıştırıp kaslarındaki terleri sildi ve saatine bir göz attı. Jake'in nöbetine daha bir saat vardı. Bu güneşte arabada olmak gerçekten çok rahatsız ediciydi. Yine gölgede uyuyan adama bir göz attı.</p>

    <p class="calibre3">Sıcak yoğun havada birden bir kovan dolusu arının vızıltısını andıran titreşim gibi bir ses duydu. Sesin geldiği yönü bulabilmek olanaksızdı. Bir kayboluyor, bir beliriyordu. Ama ses artık daha belirli hal almaya başlamıştı. Birden inanılmayacak şekilde artarak sıcakta hırıltılı bir kükreme haline geldi.</p>

    <p class="calibre3">Gareth dürbünü doğuya çevirdi. Bir an titreşen hava tabakası yarıldı ve kazık gibi dört bacaklı, iki kat bina yüksekliğinde, uyumsuz hareketlerle koşan bir canavar gördü. Sonra bu serap kayboldu. Gareth gördüğü şey yüzünden kuşku ve endişeyle gözlerini kırpıştırdı. Fakat o kükremeyi andıran ses hâlâ yankılanıyordu.</p>

    <p class="calibre3">Telaşla, «Jake,» diye seslenince, adamın solukları değişti ve horlamaya başladı. Gareth tareti gizleyen bitkilerden birini alarak uyuyan adamın üstüne attı. Jake'in ensesine düştü bu. Amerikalı öfkeyle uyanıp vurmak için yumruklarını sıktı. «Allah kahretsin ne...» diye homurdandı.</p>

    <p class="calibre3">«Buraya gel.»</p>

    <p class="calibre3">Jake, «Birşey göremiyorum,» diye söylenerek tarette durup dürbünüyle doğuya doğru baktı. Ses derinden gelen bir homurtu halini almıştı. Fakat göz kamaştıran hava titreşimi yüzünden bir şey seçilmiyordu.</p>

    <p class="calibre3">Gareth, «Orada!» diye bağırdı.</p>

    <p class="calibre3">Jake de haykırdı. «Aman Tanrım!»</p>

    <p class="calibre3">O kocaman şekil birden üstlerine doğru atladı. Çok yakında, çok siyah, çok boyluydu ve hava titreşimi yüzünden dev boyutlara erişmişti. Şekil durmadan değişiyordu. Bir ara dört direkli siyah bir yelkenliye benzedi. Sonra yoğun havada yüzen dev bir kurbağa halini aldı.</p>

    <p class="calibre3">Gareth, «Bu Tanrı'nın cezası da nedir?» diye sordu.</p>

    <p class="calibre3">«Bilmiyorum ama bir tank bölüğü gibi ses çıkarıyor ve doğru üstümüze geliyor.»</p>

    <p class="calibre3">İtalyan tank bölüğünün komutanı olan yüzbaşı öfkeli, sinirli ve düş kırıklığına uğramış bir adamdı. Ruhunu adeta eriten bir kin duyuyordu. Süvari törelerini benimsemiş pek çok subay gibi, o da kendisinin göz alıcı, pervasız bir savaşçı olduğuna inanmıştı. Alayının tören üniforması olarak hâlâ yanlarında kırmızı zırhlı bulunan dar at pantolonu, gümüş mahmuzlu siyah, yumuşak deriden çizmeler, sırmalar ve saçaklı apoletlerle süslü kısa ceket, bir tek omza takılan kısa pelerin ve yüksek siyah shako giyiliyordu. Yüzbaşı kendisini daima böyle düşlemekteydi. Şık ve cakalı bir subay. Oysa şimdi şeytanın yaratmış olduğu lanetli çölde, her gün kendisi ve tankları vahşi hayvanları bulup çılgın bir megalomanyağın ateş etmek için beklediği belirli bir noktaya sürüyorlardı.</p>

    <p class="calibre3">Bu yüzden tankları hasar görmekteydi. Engebeli topraklarda hızlı gitmek ve boya söken zımpara gibi kumlar tankları eskitiyordu. Ayrıca gururuna yediği darbe yanında, tanklara olanlar hiç kalırdı.</p>

    <p class="calibre3">Onu bir korucuya çevirmişlerdi. Hayvanları korkutup ortaya çıkarmak için ağaçlara sopayla vuran bir çırpıcı, bir köylü yerine konmuştu. Yüzbaşı günün büyük bölümünü üzüntüyle geçiriyor, utançtan ağlayacak gibi oluyordu. Her gece mümkün olan en sert şekilde çılgın konta itiraz etmekteydi. Ancak ertesi gün yine kendini çölde vahşi hayvan kovalarken buluyordu.</p>

    <p class="calibre3">Şimdiye dek kont bir düzine aslanla vahşi köpek ve pek çok sayıda büyük boy antilop vurmuştu. Bu hayvanlar kontun beklediği yere sürülene kadar bitkin düşüyorlar, vücutları ter içinde kalıyor, ağızlarından salyalar akıyordu. Çölde uzun kovalamadan sonra hayvanlarda koşacak hal bile kalmıyordu.</p>

    <p class="calibre3">Fakat hayvanların böyle bitkin düşmüş olması kontun duyduğu sevinci azaltmıyordu. Hatta adam hayvanların çok koşturulması ve belirtilen yere soluk soluğa ve bitkin gelmeleri için emir vermişti. Kont Beisa oriksi tecrübesinden sonra öyle çılgınca tehlikelere atılmaya niyetli değildi. Onun için günün sporu kolaylıkla vurabileceği hayvanlar ve iyi bir fotoğraftan oluşuyordu.</p>

    <p class="calibre3">Albay ne kadar fazla hayvan vurursa o denli neşeleniyordu. Tanklar geldiğinden beri de olağanüstü eğlenmekteydi. Bununla birlikte Danakil çölünde de sonsuz sayıda hayvan olamazdı. Onun için de son birkaç gündür av hayvanı sayısı çok azalmış, çünkü çöldeki yabani sürüleri toptan yok edilmiş ya da dağıtılmıştı. Kont buna sinirleniyordu. Tank bölüğü komutanına bunu çok sert dille açıklamış, yüzbaşının mutsuzluk ve kininin daha da artmasına yol açmıştı.</p>

    <p class="calibre3">Yüzbaşı yaşlı erkek fili, yüksek granit bir anıt gibi tek başına açık toprakların ortasında dururken görmüştü. Eski bir uskunanın yelkenlerine benzeyen paralanmış kulakları, derin kırışıklıkların içine gömülmüş nefret dolu küçük gözleri olan hayvan çok iriydi. Dişlerinden biri ağzının biraz ilersinden kırılmıştı. Fakat diğer dişi uzun ve sarıydı. Ucu da aşınarak kütleşmişti.</p>

    <p class="calibre3">Yüzbaşı dört yüz metre geride tankını durdurup fili dürbünüyle incelemişti. Hayvanın iriliği yüzünden duyduğu şaşkınlık geçince de yüzbaşının düzgün bıyığının altında ağzı kötü bir gülüşle bükülmüştü. Koyu renk gözleri pırıl pırıl parlarken, «İşte sevgili albayım, çok av hayvanı istemiştin,» diye fısıldamıştı. «Bunu göreceksin. Emin olabilirsin.»</p>

    <p class="calibre3">Sonra hayvana doğudan yaklaşmıştı. Tankla ağır ağır ona doğru giderken, yaşlı erkek fil başını çevirip onların gelmesine bakmıştı. Kulaklarını yelken gibi iki yana açıp uzun hortumunu ağzına sokmuş ve havayı tatmıştı. Böylece üst dudağındaki koklama salgı bezleriyle bu garip yaratığın kokusunu duymaya çalışmıştı.</p>

    <p class="calibre3">Afrika kıtasında, peşinde türlü avcıyla binlerce mil yol almış olan fil, yaşlı ve aksi bir yaratıktı. Yara içinde kalmış, kırışmış kalın derisinin altında mızrak başları, saçmalar ve modern tüfeklerin atmış olduğu mermiler vardı. Fil bu ileri yaşında artık sadece yalnız kalmak istiyordu. Ne fazla istekte bulunan doğurgan dişileri, ne gürültücü, oyuncu yavruları arzulamaktaydı. Ne de tek bir amaçla kendisini avlamaya çalışan adamları. Bu çöle, kızgın günlere, kaba bitkilere sadece yalnızlığı bulabilmek için gelmişti. Şimdi de ağır ağır Chaldi Kuyulan'na gidiyordu. Son kez yirmi beş yıl önce genç bir erkekken tatmıştı bu suyu.</p>

    <p class="calibre3">Hayvan vızıldayan, homurdanan ve kendisine doğru gelen şeylere baktı ve onların pis yağlı kokularını duydu. Bundan hiç hoşlanmamıştı. Başını sallayınca kulakları yönü değişen rüzgârla şişen yelkenliler gibi ses çıkardı. Sonra düşmanı yaklaşmaması için bağırarak uyardı.</p>

    <p class="calibre3">O homurdanan, vızıldayan şeyler usul usul daha yakınına geldiler. Hayvan hortumunu göğsüne dayayıp bükerek kulaklarını arkaya doğru attı. Ama yüzbaşı bu tehlike işaretini anlamamış olacak, hâlâ onun üstüne gidiyordu.</p>

    <p class="calibre3">Sonra fil saldırdı. Çok iri ve hızlı olan hayvanın yere vuran kocaman ayakları bir bas davul gibi sesler çıkarıyordu. Hem çok hızlı olduğu için az kalsın tankı yakalıyordu. Bunu yapsaydı, korkunç gücünü fazla harcamadan tankı devirebilirdi. Fakat sürücü de onun kadar hızlıydı ve uzanan hortumun hemen yakınında direksiyonu kırıp yarım mil kadar son sürat yaptı. Fil tankı kovalamaktan ancak o zaman vazgeçti.</p>

    <p class="calibre3">Makineliyi kullanan er, «Yüzbaşım, onu Spandau'yla vurabilirim,» diye ısrar etti. Bu kovalamaca hiç hoşuna gitmemişti.</p>

    <p class="calibre3">«Yok! Yok!» Yüzbaşı duruma çok seviniyordu.</p>

    <p class="calibre3">Er, «Fakat çok öfkeli, tehlikeli ve yırtıcı bir hayvan,» diye belirtti.</p>

    <p class="calibre3">«Si» Yüzbaşı neşeyle güldü. Sevinçle ellerini ovuşturuyordu. «Bu konta özel armağanım olacak.»</p>

    <p class="calibre3">Tankların beşinci kez yaklaşmaya kalkmalarından sonra, yaşlı fil sonuç sağlamayan takiplerden vazgeçti. Karnı itiraz eder gibi guruldar, kısa kuyruğu sinirli sinirli sallanır ve gözlerinin gerisindeki salgı bezlerinden çıkan miskler yaş gibi yanaklarına süzülürken, süvari tanklarının kendisini batıya doğru sürmesine izin verdi. Fakat hâlâ çok öfkeliydi.</p>

    <p class="calibre3">Gareth Swales hafif sesle, «Buna inanamayacaksın,» dedi. «Kendim de inandığımdan emin değilim. Fakat gelen bir fil ve İtalyan tank bölüğünü de üstümüze getiriyor.»</p>

    <p class="calibre3">«Buna inanamam. Gözlerimle durumu görüyorum ama inanamıyorum. Bu hayvanı bir tazı gibi eğitmiş olmalılar. Bu olabilir mi yoksa ben çıldırıyor muyum?»</p>

    <p class="calibre3">Gareth, «Her ikisi de,» diye karşılık verdi. «Harekete hazır olmamızı önerebilir miyim? Çok yaklaştılar da...»</p>

    <p class="calibre3">Jake atlayıp krankı çevirirken, Gareth de sürücü yerine oturup kontağı açtı ayağını gaz pedalına dayadı. Telaşla omzunun üstünden bakarak, «Tamam,» diye haber verdi. Kocaman fil zırhlı arabadan en fazla dokuz yüz metre uzaktaydı. Hem hızlı temposunu değiştirmeden geliyordu. Böyle yürümekle koşmak arası bir hızla kocaman adımlar atan bir fil durmadan ya da dinlenmeden kırk beş kilometrelik yolu alabilirdi.</p>

    <p class="calibre3">İngiliz, «Biraz acele etsen fena olmaz,» dedi. Jake krankı çeviriyor ama Priscilla karşılık vermiyordu. Jake'i cesaretlendirecek bir mırıltı bile yoktu. Bir dakika sonra Jake kesik kesik soluyarak geriledi. Ellerini dizlerine dayayarak havayı ciğerlerine çekmeye çalıştı.</p>

    <p class="calibre3">Gareth, «Bu Tanrı'nın belası araba...» diye başladı.</p>

    <p class="calibre3">Fakat Jake gerçek bir telaşla doğruldu. «Ona küfretme. Çünkü o zaman hiç çalışmaz.» Yine kranka eğildi. «Haydi gel, sevgilim.» Yine olanca gücünü kolu çevirmeye verdi.</p>

    <p class="calibre3">Gareth tekrar omzunun üstünden baktı. O garip grup yaklaşmış, hem de iyice yaklaşmıştı. Sürücü kapağını açıp uzanarak Priscilla'nın motor kapağını sevgiyle okşadı. «Haydi güzelim.»</p>

    <p class="calibre3">Kontun av grubu korkunç güneşten korunmak için çift kat brandadan yapılmış çadırlardaki kamp iskemlelerinde oturuyordu. Yemekhane erleri buzlu içkiler, hafif yiyecekler sunuyorlardı. Zaman zaman esen bir rüzgâr brandaları sallıyor ve sıcağa dayanabilmelerini sağlıyordu.</p>

    <p class="calibre3">Kont coşmuştu. Hepsi de spor giyinmiş, av tüfekleri ya da asker tüfekleri almış altı subayına ev sahipliği yapıyordu. «Bugün avın daha iyi olacağına güvenebiliriz sanırım. Yumuşak uyarılarımızdan sonra bizim çırpıcılar çok daha fazla gayret göstereceklerdir kuşkusuz.» Gülüp göz kırpınca subayları görev yapar gibi gülümsediler. «Açıkçasını isterseniz umduğum...»</p>

    <p class="calibre3">«Kontum. Kontum.» Gino çılgına dönmüş bir cüce gibi soluk soluğa çadıra daldı. «Geliyorlar. Onları tepeden gördük.»</p>

    <p class="calibre3">Kont büyük bir memnunlukla, «Ah!» dedi. «Aşağıya inip cesur tank komutanımız yüzbaşının bu kez bize ne getirdiğine bakalım mı?» Elindeki kadehteki beyaz şarabı bitirirken Gino da koşup onun ayağa kalkmasına yardım etti. Sonra geri geri giderek kontu, Guiseppe'nin telaşla örtüsünü çıkarmakta olduğu Rolls'a götürdü.</p>

    <p class="calibre3">Kontun Rolls Royce'unun başta olduğu küçük konvoy alçak tepe den inerek vadi boyunca sıralanmış olan avcı barınaklarına gittiler. Bunları kıtanın mühendisleri yapmıştı. Kırmızı topraklar kazılmış, sonra güneşe engel olmak için üstlerine ottan damlar yapılmıştı. Yaklaşan hayvanlara ateş etmek için de delikler açılmıştı. Avcı barınaklarında hayvanları beklerken dinlenmek üzere rahat kamp iskemleleri, küçük fakat türlü içki bulunan bar, termoslu kovalarda buz, etrafı brandalı bir tuvalet, yani sporu daha zevkli hale koyabilmek için her şey vardı.</p>

    <p class="calibre3">Kontun avcı barınağı sıranın ortasındaydı. Bu, en büyüğü ve en lüksüydü. Hem kovalanan hayvanların toplandıkları nokta olduğu için kontun kulübesini buraya yapmışlardı. Subayları konttan fazla hayvan vurmanın ya da kontun önünden kaçan hayvana ateş etmenin çılgınlık olduğunu çoktan anlamışlardı. Bu suçu ilk işleyen kimse yüzbaşılıktan , teğmenliğe indirilmiş ve bir daha da av partilerine çağrılmamıştı. İkincisiyse Massawa'ya dönmüş ve malzeme şubesinde yazıcılığa başlamıştı.</p>

    <p class="calibre3">Gino kontun Rolls'dan inmesine yardım etti. Sonra yere gömülü barınağa girmesi için merdivenden indirdi. Guiseppe selam verip Rolls'a binerek tepeyi aştı ve gözden kayboldu.</p>

    <p class="calibre3">Kont branda sandalyeye oturup arkasına yaslandı. İçini çekerek ceketinin önünü açtı ve Gino'nun uzattığı ıslak peçeteyi kabul etti. Kont alnındaki terleri ıslak bezle silerken, Gino da buz kovasından aldığı bir şişe Lacrima Cristi şarabını açtı. Bir kadeh buz gibi şarabı kontun yanındaki portatif masanın üstüne bıraktı. Sonra yeni açılan bir kutudan aldığı parlak pirinç kaplı mermilerle Mannlicher'i doldurdu.</p>

    <p class="calibre3">Kont peçeteyi bir yana atarak önündeki delikten dışarıya bakmak üzere eğildi. «Bugün olağanüstü eğleneceğimizi seziyorum, Gino.»</p>

    <p class="calibre3">«Öyle olacağını umarım, kontum,» diyen ufak tefek çavuş göğsüne dayadığı Mannlicher'le iskemlenin yanında hazırola durdu.</p>

    <p class="calibre3">Jake eğilmiş, belki yüzüncü kez krankı çevirirken çenesinden damlayan terler gömleğinin önünü ıslatıyordu. «Haydi sevgilim. Bizi böyle ortada bırakamazsın.»</p>

    <p class="calibre3">Gareth, Priscilla'nın çıkmasına tırmanıp taretin üstünden uzun uzun ve umutsuzlukla baktı. Karnında bir şeyin donduğunu, soluğunun kesildiğini hissediyordu. Fil yüz adım uzaktaydı; koşar gibi yürüyerek doğru üstlerine geliyor ve kocaman siyah kulaklarını öfkeyle sallıyordu. Domuzunkini andıran küçük gözlerinden kötülük fışkırıyordu.</p>

    <p class="calibre3">Hayvanın tam arkasında yelpaze gibi açılmış olan tank bölüğü vardı. Güneş ön kısımdaki yuvarlatılmış zırhlara vuruyor, canlı renkli süvari flamaları dalgalanıyordu. Tankların kapakları açılmış ve bunlardan tank komutanlarının siyah miğferli kafaları çıkmıştı. Gareth dürbünle bakınca komutanların yüz hatlarını da seçti. O kadar yakındılar.</p>

    <p class="calibre3">Birkaç dakika içinde tanklar üstlerine çıkacaktı. Gözükmemeleri olanaksızdı. Fil, İtalyanları doğru küçük tepeye getiriyordu. Tareti örten kamuflaj bitkileri de doksan metre yakından bakıldığında durumu açıklayacaktı.</p>

    <p class="calibre3">Kendilerini koruyacak durumda bile değillerdi. Vickers makinelisi yaklaşan düşmanın aksi yönüne çevrilmişti. Silah yerinde sınırlı şekilde oynadığından geriye çeviremezlerdi. Gareth birden ayaklarının altındaki arabaya yakıcı bir öfke duyarak çelik tarete şiddetli bir tekme attı. «Pis orospu!» diye hırladı ve o anda motor hiddetle homurdandı.</p>

    <p class="calibre3">Islak saçlarının arasından terler damlayan, yüzü morarmış Jake yukarıya fırladı ve soluk soluğa konuştu. «İşi sertlikle hallediyorsun, Gary.»</p>

    <p class="calibre3">Gareth rahat bir soluk alarak güldü. «Kadınlarda psikolojik ana dikkat etmelidir, evlat.» Tarete tırmanırken Jake de sürücü yerine çöktü.</p>

    <p class="calibre3">Jake gaza dayanınca Priscilla üstündeki bitkileri attı ve tekerlekleri kırmızı bir toz bulutunu havaya kaldırdı. Dik tepeyi aştığı gibi açığa, şaşıran filin karşısına çıktı.</p>

    <p class="calibre3">Yaşlı erkek fil o ana dek yeterince zorlanmış ve öfkeden gözünün dönmesine de az kalmıştı. Birden karşısına çıkan vızıltılı şey bardağı taşıran son damla oldu. O zamana kadar rahat rahat ilerlediği için korkunç gücüne ve dayanıklılığına bir şey olmamıştı. Ama birden kulak zarlarını patlatacak kadar yüksek ve tiz bir sesle bağırdı. Kulakları geri gidip kafasına yapıştı. Hortumunu kıvırıp göğsüne dayayarak yerleri sarsan bir güçle öne atıldı.</p>

    <p class="calibre3">Filin engebeli yerdeki hızı Domuz Priscilla'nınkinden fazlaydı. Hayvan tehdit dolu, yok edilemez dev bir yaratıktı ve granit bir dağ gibi Priscilla'nın üstüne geldi.</p>

    <p class="calibre3">Yüzbaşı yaşlı fili ağır ağır sürmüş, hayvanın gücünü harcamasını istememişti. Komutanına öfkesinin doruğunu erişmiş, öldürme gücü fevkalade bir hayvan sunmak istemişti.</p>

    <p class="calibre3">Taretinde oturmuş kendi kendine gülüyor, olacakları düşünerek heves ve keyifle başını sallıyordu. Çünkü avcı barınakları bir mil kadar ilerdeydi. Birden karşısında yer yarıldı ve zırhlı bir araba kırmızı tozları havalandırarak ortaya çıktı. Bu, yüzbaşının sadece resimli tarih kitaplarında gördüğü bir modeldi. Sanki taşıt eskiden kalma bir hayaletti.</p>

    <p class="calibre3">Yüzbaşının gördüğüne inanması saniyeleri aldı ve eski arabanın üstündeki düşman renkleri görünce zaten aşınmış olan sinirleri ani bir şokla karşılaştı.</p>

    <p class="calibre3">Olanca sesiyle, «Yaklaş!» diye haykırdı. «Bölük yaklaş!» içgüdüsüne uyarak kılıcını çekmek için elini yana attı. «Düşmanı oyala!»</p>

    <p class="calibre3">İki yanındaki tanklar homurdanarak ileriye atılırken, yüzbaşı kılıcı olmadığı için başından miğferini çıkarıp sallayarak, «Hücum!» diye bağırdı. «Ateş edin!» Artık bir çırpıcı değil, adamlarını çarpışmaya sokan bir savaşçıydı. Heyecanı bölüğe de sıçramıştı ve bu arada zırhlı arabanın, filin ve tankların havalandırdığı tozlar bir bulut gibi yoğun olduğundan, ilk iki araç önlerindeki dört buçuk metre derinliğindeki yarı göremediler. İkisi yan yana son sürat ilerlediler ve sanki üstlerine 100 kiloluk bomba yemiş gibi anında parçalandılar. İçteki tekerlekler fırladı ve ağır çelik paletler de havalanarak canlı, öfkeli kobralar gibi hareket ettiler. Dönen taretler yerlerinden topmuş ve içindeki adamları karından biçmişti.</p>

    <p class="calibre3">Gareth kendi taretinin kenarına tutunup geriye bakarken, iki tankın toprağa gömüldüğünü ve çok yukarlara fırlayan tozları gördü. Böylece tankların parçalandığını anladı. «İkisi gitti!» diye bağırdı.</p>

    <p class="calibre3">Jack engebeli topraklarda Priscilla'yı yönetmeye çalışarak cevap verdi. «Fakat daha dördü var.»</p>

    <p class="calibre3">Fil motor homurtuları, arkasında parçalanan tankların, ezilen çeliklerin sesi ve önünde zıplayarak giden arabanın vızıltısı yüzünden çok daha öfkelenmişti. Onun için de engebeli yerde inanılmaz hızla ilerliyordu.</p>

    <p class="calibre3">Gareth, Jake'e endişeyle, «Bize yetişti,» diye haber verdi. Dev hayvan çok yakındaydı ve Gareth ona bakmak için başını yukarıya kaldırmak zorunda kaldı. Kalın hortumun yapıştığı göğüsten ayrılarak açılıp kendisini taretten kapmak üzere uzandığını gördü. «Evlat, olanca hızınla git. Yoksa bu hayvan tepene çökecek.»</p>

    <p class="calibre3">Kont somurtarak, «O budalaya hayvanları tankların önüne katıp fazla yormamasını söyledim,» diye homurdandı. «Kendisine belki on iki kez bunu söyledim değil mi, Gino?»</p>

    <p class="calibre3">«Tabii, kontum.»</p>

    <p class="calibre3">«Onu Massawa'ya göndereceğim...» Tehditin sonu gelmedi. Kont altındaki brandalı iskemleyi gıcırdatarak birden ayağa kalktı. Endişeyle mırıldandı. «Gino, orada çok tuhaf şeyler oluyor.»</p>

    <p class="calibre3">İkisi de dama açılmış tüfek deliklerinden dışarıya baktılar. Gitgide yükselen toz bulutları inanılmayacak kadar korkunç bir hızla onlara doğru geliyordu.</p>

    <p class="calibre3">Kont, «Gino, bu olabilir mi?» diye sordu.</p>

    <p class="calibre3">Çavuş onu yatıştırdı. «Hayır, kontum.» Fakat sesinde hiç inandırıcılık yoktu. «Bu bir serap. Gerçek olamaz.»</p>

    <p class="calibre3">«Bundan emin misin, Gino?» Kontun sesinde endişe belirmişti.</p>

    <p class="calibre3">«Hayır, kontum.»</p>

    <p class="calibre3">«Ben de öyle, Gino. O sana ne gibi görünüyor?»</p>

    <p class="calibre3">«Bu bir...» Gino'nun sesi kısılıverdi. «Bunu söylemek istemiyorum, kontum,» diye fısıldadı. «Sanırım çıldırıyorum.»</p>

    <p class="calibre3">O anda kaçan zırhlı arabayı ve saldırıya geçen fili yakalamak için çabaları boşa giden yüzbaşı 50 mm.'lik Spandau'yla onlara ateş açtı. Daha doğrusu görüşünü engelleyen büyük toz bulutuna doğru ateş açtı. Bu bulut arasında zaman zaman hayvanı ve arabayı seçer gibi oluyordu. Ayrıca gitgide aranın açılması da nişancının hedefine isabet ettirmesini engellemekteydi. Üstelik filden kurtulmaya çalışan zırhlı araba sert ve akıl almaz manevralar yapıyordu. Bu yüzden süvari tankı da sert, engebeli topraklarda adeta batıp çıkarak gidiyordu.</p>

    <p class="calibre3">Yüzbaşı, «Ateş!» diye gürledi. «Ateşe devam!» Nişancı yere yakın olarak yarım düzine patlama gücü yüksek mermiyi fırlattı. Diğer tanklar yüzbaşının ateşini duyarak hevesle onu taklit ettiler.</p>

    <p class="calibre3">Bunlardan ilki kont ve Gino'nun korkudan büyülenmiş gibi büzüldükleri avcı barınağının ön duvarını götürdü. Ottan örülmüş duvar merminin mekanizmasını çalıştırmadı, ama yine de yüksek hızı olan mermi kontun sol kulağının kırk beş santim açığından geçti. Bunun basınçlı havası adamı sersem etti ve arka duvardan fırlayan mermi boş çölde uluyarak bir mil kadar gittikten sonra patladı.</p>

    <p class="calibre3">«Kontun bana daha fazla gereksinmeleri yoksa...» Gino acele selam verip kont ona engel olmak için kendini toplayamadan avcı barınağının arka duvarındaki mermi deliğinden kendisini dışarıya atıp toprağa basar basmaz koşmaya başladı.</p>

    <p class="calibre3">Gino yalnız değildi. Sıradaki bütün avcı barınaklarından dışarı fırlayan subaylarda kaçıyorlardı. Korku dolu çığlıklarını motorların uğultusu, öfkeli erkek filin sert ayak sesleri ve devamlı patlayan silahlar bastırıyordu.</p>

    <p class="calibre3">Kont yerinden kalkmaya çalıştı fakat dizleri buna imkân vermedi. Birkaç kez nöbet geçiriyormuş gibi sıçramayı başardı. Korkudan bembeyaz olan yüzünde ağzı kocaman bir yarık gibi açılmıştı ama hiç sesi çıkmıyordu. Kont ne konuşacak, ne kımıldayacak haldeydi. Sadece bir kez daha sıçramak için güç bulabildi ve iskemle yere devrildi. Kont da av barınağının kazılmış toprak zeminine yüzüstü düştü. Orada başını iki koluyla örttü.</p>

    <p class="calibre3">O sırada hâlâ tam yol giden zırhlı araba ön duvardan daldı. Otlardan örülmüş avcı barınağının duvarı araca sarıldıysa da, Priscilla bir hamlede kazılmış toprakların üstünden atlayıp ilerledi. Dönen tekerlekler kontun hareketsiz vücudunun birkaç santim açığından geçti. Üstüne canını yakan taş ve kumları yağdırdı. Sonra araba uzaklaştı.</p>

    <p class="calibre3">Kont oturmak için debelendi. Ve tam bunu başaracağı sırada son derece öfkeli olan kocaman fil yıkılmış, avcı barınağının üstünden atladı ve kocaman arka ayaklarından biri kontun omzuna hafifçe vurdu. Kont avaz avaz bağırarak kendini yere attı. Bu arada fil hâlâ zırhlı arabanın peşinde ufka doğru gidiyordu.</p>

    <p class="calibre3">Topraklar yaklaşan bir ağır taşıt yüzünden sarsıldı ve kont barınağın zeminine yapışarak korkudan kulakları sağır olmuş, bitkin ve inme inmiş gibi yatarken, birden tank komutanı yanında durup ona doğru eğildi. Büyük bir endişeyle, «Av istediğiniz gibi oldu mu, albayım?» diye sordu.</p>

    <p class="calibre3">Gino geri gelip kontu ayağa kaldırarak üstündeki tozu toprağı sildikten ve onu Rolls'un arkasına oturttuktan sonra bile adamın kurumuş boğazından tehditler ve hakaretler bir çığlık gibi yükseldi.</p>

    <p class="calibre3">«Sen sapıksın ve korkaksın. Görevini ihmal ettiğin ve büyük bir sorumsuzlukta bulunduğun için suçlusun. Onların kaçmasına izin verdin ve beni korkunç bir tehlikeye attın.» Kontu Rolls'un yastıklarına dayadılar. Fakat araba uzaklaşırken o yine ayağa fırlayıp tank bölüğü komutanı yüzbaşıya bağırmaya devam etti. «Sen sorumsuz bir sapıksın, korkaksın ve bir Bolşeviksin. İdam mangasının önüne çıkarıldığın zaman ateş emrini ben vereceğim.» Rolls kampa doğru gidip tepeye çıkınca kontun sesi de duyulmaz oldu. Fakat doruğa geldiklerinde adam hâlâ sağlam kolunu sallayarak işaretler yapıyordu.</p>

    <p class="calibre3">Fil tank bölüğü geride kalıp bu kovalamadan vazgeçtikten sonra bile zırhlı arabanın peşinden gitti. Onları çölün uzaklarına kadar izledi. Fakat son bir milde araları açılmaya başladı. Yaşlı erkek fil yavaşlamaya başlamıştı. Sonunda onları kovalamaktan vazgeçerek durdu. Yorgunluktan ayakta sallanıyordu. Ama hâlâ kulaklarını sallıyor ve kafa tutarak hortumunu havaya kaldırıyordu.</p>

    <p class="calibre3">Gareth kuru, soluk düzlükte kocaman, siyah bir ilkel heykele benzeyen fili saygıyla selamladı ve oradan uzaklaştılar. Sonra iki yaprak sigarası yakarak taretten eğilip birini Jake'e verdi. «Bugün iyi iş gördün, evlat. Tanrısızlardan ikisini temizledik. Diğerlerinin de uygun şekilde düşünmeye başlamalarını sağladık.»</p>

    <p class="calibre3">Jake minnetle yaprak sigarasını içmeye başladı. «Nasıl? Bir daha söyle?»</p>

    <p class="calibre3">«Gelecek sefere o tankçılar bizi görünce sonuçları hesaplamak için durmayacaklardır. Dişinin peşine takılan erkek köpek sürüsü gibi geleceklerdir.»</p>

    <p class="calibre3">Jake ağzından yaprak sigarasını çekerek hayretle sordu. «Yani bu iyi bir şey mi?»</p>

    <p class="calibre3">Gareth, «İyi bir şey,» diye ona güven verdi.</p>

    <p class="calibre3">«Neyse... az kalsın öyle olmadığını sanacaktım.»</p>

    <p class="calibre3">Portatif karyolasına yüzüstü yatmış olan kontun üstünde aile arması işlenmiş açık mavi ipek şorttan başka bir şey yoktu. Vücudu soluk renkli ve tombuldu. Ayrıca derisinde bol para, yiyecek ve içecek sayesinde elde edilen bir parlaklık vardı. Bu soluk vücuttaki kıllar siyah, kıvırcık ve kalındı. Omuzlarında hafif bir bulut gibi duran tüyler bele doğru iniyor ve şortunun üstünden hafifçe gözüken süt beyazı kaba etlerinin arasında bir duman gibi kayboluyordu.</p>

    <p class="calibre3">Şimdi vücudun düzgünlüğünü kaburgalarının üstünü kaplayan, bacaklarına ve kollarına yayılmış koyu kırmızı bereler, mosmor çürükler bozmaktaydı.</p>

    <p class="calibre3">Kollarını dirseklerine kadar sıvamış olan Gino, eğilip omzuna ağrı kesici merhemi sürerken kont acıyla karışık bir minnetle inledi. Çavuşun koyu renk güçlü parmakları parlak, soluk etlere gömülüyor, ilacın sert kokusu gözleriyle burnunu yakıyordu.</p>

    <p class="calibre3">«O kadar sert ovma, Gino. Fena yaralandım.»</p>

    <p class="calibre3">«Üzgünüm, albayım.» Gino sessiz sedasız ovmaya devam ederken kont inleyip yatakta kıpırdandı.</p>

    <p class="calibre3">«Albayım, konuşabilir miyim?»</p>

    <p class="calibre3">Kont, «Hayır,» diye homurdandı. «Aylığın daha şimdiden çok fazla. Hayır, Gino, sana bir prens için ödenecek fidyeyi veriyorum.»</p>

    <p class="calibre3">«Albayım, bana haksızlık ediyorsunuz. Böyle bir anda o kadar sıradan bir şeyden söz edemem.»</p>

    <p class="calibre3">Kont, «Bunu duyduğuma sevindim,» diye inledi. «Ah! İşte orası! Tam orası acıyor!»</p>

    <p class="calibre3">Gino sancıyan yeri biraz ovdu. «İtalyan generallerinin yaşamlarını inceleyecek olursanız... Jül Sezar ve...» Gino durup daha yakın tarihten bir İtalyan generali bulmaya çalıştı. Sessizlik uzayınca da tekrarladı. «Örneğin, Jül Sezar'ı alın.»</p>

    <p class="calibre3">«Evet?»</p>

    <p class="calibre3">«Jül Sezar bile kılıç sallamamıştır. Gerçekten büyük komutan savaşa girmez. O kendisinden çok aşağı olan ölümlülerin yapacaklarını planlar, onlara emirler verir.»</p>

    <p class="calibre3">«Bu doğru, Gino.»</p>

    <p class="calibre3">«Hangi köylü olsa kılıç sallayabilir ya da tüfekle ateş edebilir... Onlar sadece sürü değiller midir?»</p>

    <p class="calibre3">«Bu da doğru.»</p>

    <p class="calibre3">Gino son bin yıl içinde başarılı bir İtalyan savaşçısı bulmak için düşünmekten vazgeçti. «Napolyon Bonapartya da İngiliz Wellington'u alın.»</p>

    <p class="calibre3">«Pekâlâ Gino, alalım.»</p>

    <p class="calibre3">«Onlar savaştıklarında daima çarpışmalardan uzak kaldılar. Hatta Waterloo'da karşılaştıkları zaman iki büyük satranç ustası gibi emir verir, manevra yaptırır, komuta ederlerken birbirlerinden millerce uzaktaydılar...»</p>

    <p class="calibre3">«Söylemeye çalıştığın nedir, Gino?»</p>

    <p class="calibre3">«Beni bağışlayın, kontum, ama acaba cesaretiniz, savaşma isteğiniz, düşmanın şahdamarını koparma sezginiz sizi kör mü ediyor?... Acaba bir komutanın gerçek rolünü unuttunuz mu?... Yani çarpışmalardan uzak kalarak savaşı gözlemeniz gerektiğini unuttunuz mu?»</p>

    <p class="calibre3">Gino kontun tepkisini endişeyle bekledi. Konuşabilmek için bütün cesaretini toplamıştı ama kontun öfkesi bile, yeniden tehlikeye atılma olasılığı yüzünden kapıldığı dehşeti bastıramazdı. Yeri kontun yanıydı. Kont ikisini de bu çorak, düşman topraklarda türlü korku ve dehşetle karşılaştırmaya devam ederse. Gino onun yanında daha fazla kalamayacaktı. Sinirleri harap olmuştu. Geceleri korkunç düşler görüp ter içinde ve titreyerek uyanıyordu. Sol gözünün altında bir sinir kontrolsüzce harekete başlamıştı. Durmadan gözü seğiriyordu. Sinirleri daha fazlasına gelemeyecekti. Kısa süre sonra içinde bir şey çat, diye kopacaktı.</p>

    <p class="calibre3">«Lütfen, kontum. Hepimizin iyiliği için bu ataklığınızı kontrol etmeye çalışmalısınız.»</p>

    <p class="calibre3">Efendisinin çok duyarlı bir noktasına basmış, kontun özel duygularını dile getirmişti. Adam bir dirseğinin üstünde doğrulmaya çalışarak soylu başını kaldırdı ve ufak tefek çavuşa baktı.</p>

    <p class="calibre3">«Gino,» dedi. «Sen bir düşünürsün.»</p>

    <p class="calibre3">«Bana büyük onur veriyorsunuz, kontum.»</p>

    <p class="calibre3">«Yok! Yok! İçtenlikle söylüyorum. Sende kaldırımlara özgü bir akıl, çöplüklerde yaşayanların olgunluğu var. Sen bir köylü düşünürüsün.»</p>

    <p class="calibre3">Gino kendisinden böyle söz etmezdi ama bunları kabul ederek başını eğdi.</p>

    <p class="calibre3">Kont, «Cesur çocuklarıma haksızlık ettim,» derken birden hali tümüyle değişti. Yüzü bağışlanmış bir mahkûmunki gibi iyi niyetle aydınlanıp parladı. «Sadece kendimi düşündüm. Kendi zaferimi, kendi onurumu düşündüm. Pervasızca tehlikeye atılırken bunun bedelini aklımdan geçirmedim. Cesur çocuklarımı lidersiz, yetimlerimi babasız bırakacağımı, bu büyük tehlikeyi hiç düşünmedim.»</p>

    <p class="calibre3">Gino heyecanla başını salladı. «Onların kafalarında ya da kalplerinde sizin yerinizi kim alabilir?»</p>

    <p class="calibre3">«Gino.» Kont bir baba tavrıyla onun omzuna vurdu. «Gelecekte daha az bencil olmalıyım.»</p>

    <p class="calibre3">«Kontum, bunu duymaktan ne büyük zevk aldığımı bilemezsiniz!» diye bağıran Gino rahatlamıştı. Artık uzun günleri Chaldi kampında barış ve güvende, siperlerin gerisinde geçireceğini düşününce sevincinden titredi. «Sizin göreviniz emretmektir!»</p>

    <p class="calibre3">Kont, «Planlamak!» dedi.</p>

    <p class="calibre3">Gino ilave etti. «Yönetmek!»</p>

    <p class="calibre3">«Ne yazık ki, benim kaderim bu.»</p>

    <p class="calibre3">Gino, «Tanrı'nın size verdiği görev,» diye onu destekledi. Kont tekrar yatağa çökünce ağrıyan omzu daha büyük canlılıkla ovmaya başladı.</p>

    <p class="calibre3">Sonunda kont mırıldandı. «Gino, aylığından en son ne zaman söz ettik?»</p>

    <p class="calibre3">«Uzun zamandır lafını etmedik, kontum.»</p>

    <p class="calibre3">Aldo Belli rahat rahat, «Bunu şimdi konuşalım,» dedi.</p>

    <p class="calibre3">«Sen paha biçilmez bir mücevhersin. Ayda yüz liret daha desek.»</p>

    <p class="calibre3">Gino saygıyla mırıldandı. «Aklımdan yüz elli geçmişti efendim.»</p>

    <p class="calibre3">Kontun o gece yemekhane çadırında konyak ve puro içerlerken açıkladığı yeni askeri düşüncesi subayları tarafından sınırsız bir hevesle karşılandı. Geriden yönetme fikri sadece mantıklı ve makul değil, aynı zamanda ilham almak gibi bir şeydi. Hevesleri bu yeni düşüncenin Üçüncü Kıta'nın tüm subayları için değil, sadece albay için geçerli olduğunu anlayana kadar devam etti. Geri kalanların hepsine, Tanrı'ya, vatana ve Benito Mussolini'ye bu en büyük özveride bulunabilmeleri için her türlü fırsat verilecekti.</p>

    <p class="calibre3">Sonunda bu yeni düzenden sadece üç kişi yararlandı: Kont, Gino ve Binbaşı Luigi Castelani.</p>

    <p class="calibre3">Binbaşı artık kıtanın komutasının tümüyle kendisine bırakıldığını öğrenince öyle sevindi ki, yıllardan beri ilk kez o gece bir şişe şarap alarak çadırına gitti. Başını sallayıp kadehinin içine gülerek içti.</p>

    <p class="calibre3">Ertesi gün sadece şarabın neden olduğu yakıcı, gözleri adeta kör eden baş ağrısı yeni bağımsızlıkla birleşince, binbaşının kıtayı yönetimi daha da sertleşti. Bu yeni azim kuruyan otları yakan ateş gibi yayıldı. Askerler tüfeklerini temizliyor, düğmelerini parlatıyor, yakalarını kapatıp sigaralarını söndürüyorlardı ve Castelani, Chaldi kampında dolaşırken biraz da korkuyla titriyorlardı. Binbaşı, yeni görevler veriyor, işe yaramayanları cezalandırıyor ve sağ elindeki hızla inen bastonla askerleri yüreklendiriyordu.</p>

    <p class="calibre3">O gün öğleden sonra yeni yapılan havaalanına inecek ilk uçağı karşılamak üzere gelen şeref muhafızlarının üstlerindeki madenler ve deriler pırıl pırıl parlıyordu. Askerlerin hepsi de görevlerinde çok başarılıydı. Kont Aldo Belli bile bunu fark ederek askerleri kutladı.</p>

    <p class="calibre3">Gümüş renkli uçaktan ilk inen Asmara'daki siyasi danışman Signor Antolino oldu. Adam buruş buruş ve üstüne uymayan keten elbisesiyle daha sıska ve berbat görünüyordu. Kontun gösterişli faşist selamına başındaki Panama şapkayı kaldırarak karşılık verdi. Bir an kucaklaştılar. Sonra kont pilota döndü.</p>

    <p class="calibre3">«Uçağınıza binmek istiyorum.» Kont tanklarına duyduğu ilgiyi yitirmişti. Aslında tanklardan da, tank bölüğünün yüzbaşısından da nefret ediyordu. Aklı başına gelince subayı idam etmekten ya da Asmara'ya yollamaktan vazgeçmişti. Sadece adamın siciline konulması için bir sayfa eleştirici, acı şeyler yazmıştı. Böylece adamın geleceğinin mahvolacağını biliyordu. Bu tam ve doyum veren bir intikamdı, ama kontun tanklarla işi kalmamıştı. Artık bir uçağı vardı. Bu daha heyecan verici ve romantikti.</p>

    <p class="calibre3">Kont, «Uygun bir yükseklikte düşman hatlarının üstünden uçacağız,» dedi. Böylece tüfeklerin erişemeyeceği yüksekliği kastediyordu.</p>

    <p class="calibre3">Siyasi danışman büyük bir otoriteyle, «Daha sonra,» diye kestirip atınca, kont vakarla dimdik durdu. Adamı, kendisinin bile ürkeceği kibirli bir bakışla süzdü.</p>

    <p class="calibre3">Danışman bu bakıştan hiç etkilenmedi. «General Bodoglio'nun özel ve ivedi emirlerini getirdim.»</p>

    <p class="calibre3">Kontun sert, vakarlı çehresi hemen değişti. Dostlukla, «Öyleyse bir kadeh şarap,» diye mırıldanarak adamın kolunu tuttu ve bekleyen Rolls'a götürdü.</p>

    <p class="calibre3">«General şimdi Amba Aradam'ın önünde, dağdaki büyük düşman ordusunun bulunduğu mevzileri devamlı top ateşine tutturuyor ve havadan bombalatıyor. Uygun olan anda da saldırıya geçecek. O zaman sonuçtan hiç kuşku olmayacak.»</p>

    <p class="calibre3">Kont ferasetle, «Çok doğru,» diye cevap verdi. Kuzeyden yüz mil ötede sürmekte olan savaş İtalyan ordusunun zaferiyle sonuçlanacaktı. Kendisinin de bunda payı varmış gibi gururlanıyordu.</p>

    <p class="calibre3">«On gün içinde Etiyopyalıların bozguna uğramış orduları Dessie Yolu'na çekilip Tana Gölü'nde Haile Selasiye'yle buluşmaya çalışacaklar. Fakat Sardi Uçurumu onların kaburgalarına giren bir hançerden farksızdır. Görevinizi biliyorsunuz»</p>

    <p class="calibre3">Kont yine başını salladı ama endişelenmişti. Bu iş, bulunduğu yere daha yakındı.</p>

    <p class="calibre3">«Bizimle işbirliği yapmayı kabul eden Ras'la son kez konuşmaya geldim. Kendisi bizim müttefikimiz ve imparator adayı. Onun için planlarımızı aynı zamanda uygulamamız gerekiyor. Onun tarafımıza geçmesi, düşman saflarında büyük karışıklığa neden olacaktır. Ras'ın güçleri de Sardi Uçurumu'yla Dessie Yolu'na yapacağımız saldırılarda sizi ellerinden geldiğince desteklemelidir.»</p>

    <p class="calibre3">«Ah!» Kont içini çekmekle ne kabul, ne de reddetmişti.</p>

    <p class="calibre3">«Dağlarda çalışan adamlarım imparator adayıyla buluşmamızı sağlayacaklar. Bu buluşmamızda Ras'ın sadakatini sağlamak için söz verdiğimiz parayı ödeyeceğiz.» Danışman tiksinir gibi dudak büktü. «Ah, şu adamlar!» Altın için vatanını satan adamı düşünerek içini çekti. Sonra elini sallayarak bu düşünceyi kafasından kovdu. «Onunla bu gece buluşacağız. Rehberlik edecek adamlarımdan birini getirdim. Buluşacağımız yer buradan seksen kilometre kadar uzakta. Güneş batınca yola çıkacağız. Ras'la gece yarısı buluşacağız. Onun için randevuya yetişecek bol vaktimiz olacak.»</p>

    <p class="calibre3">Kont, «Pekâlâ,» diye cevap verdi. «Emrinize bir araç vereceğim,»</p>

    <p class="calibre3">Danışman elini kaldırdı. «Sevgili albay, Ras'la konuşacak delegelerin başkanı siz olacaksınız.»</p>

    <p class="calibre3">«Olanaksız.» Kont yeni düşünce tarzından öyle çabucak vazgeçmek niyetinde değildi. «Burada görevlerim var... Saldırıya hazırlanacağız.» Gece yarısı Danakil çöllerinde ne tür korkunç olaylarla karşılaşacağını kim bilebilirdi?</p>

    <p class="calibre3">«Orada bulunmanız pazarlık için gerekli. Üniformanız Ras'ı etkileyecek ve...»</p>

    <p class="calibre3">«Omzum... Omzumdaki yara yüzünden yolculuk yapmam çok zor oluyor. Subaylarımdan birini gönderirim. Tank bölüğü komutanı bir yüzbaşı. Üniforması harikadır.»</p>

    <p class="calibre3">Danışman, «Hayır,» diyerek başını salladı.</p>

    <p class="calibre3">«Bir binbaşım var. Çok etkileyici bir erkek.»</p>

    <p class="calibre3">«General delegelere sizin başkanlık etmenizi özellikle emir verdi. Bundan kuşkunuz varsa telsizciniz hemen Asmara'yla bağlantı kurabilir.»</p>

    <p class="calibre3">Kont içini çekti. Ağzını açıp kapattı ve savaş boyunca, Chaldi üssünden ayrılmama kararından istemeye istemeye vazgeçti. «Pekâlâ. Güneş batarken yola çıkarız.</p>

    <p class="calibre3">Kont tekrar pervasızca tehlikeye atılmak niyetinde değildi. O gece Chaldi'den ayrılan konvoyun önünde iki CV. 3 süvari tankı vardı. Onları dört kamyon dolusu piyade izliyor, geride kalan iki tank da arkayı koruyordu.</p>

    <p class="calibre3">Rolls bu konvoyun tam ortasındaydı. Siyasi danışman ayaklarını yere koyduğu ağır tahta sandığa dayamış, kontun yanında oturuyordu. Danışmanın uçaktan indirdiği rehber, bir gözüne perde inmiş bir Galla'ydı. Artık kirden siyahlaşmış, bir zamanlar beyaz olan shamma'lı adam bir teke gibi kokuyordu. Kont onun kokusunu alır almaz parfümlü mendilini çıkararak burnuna dayadı.</p>

    <p class="calibre3">Kont, «Bu adama söyleyin, en öndeki tanka binecek,» dedi. Tank komutanı yüzbaşıya dönerken siyah gözlerinde kötü bir pırıltı belirmişti. «Duydun mu? Tankta senin yanında, tarette oturacak.»</p>

    <p class="calibre3">Farları yakmadan yol aldılar ve koyu dağların gölgesinde kalan düzlüğe çıktılar. Bu toprakları ay ışınları aydınlatmaktaydı. Randevu yerinde bir tek atlı bekliyordu. Danışman onunla Etiyopya dilinde konuşup konta döndü. «Ras kendisine kötülük edileceğinden korkuyor. Bize eşlik edenleri burada bırakarak o adamla gideceğiz.»</p>

    <p class="calibre3">Kont, «Hayır!» diye bağırdı. «Hayır! Hayır! Reddediyorum! Sadece reddediyorum.» Kontun fikrinden vazgeçmesi için on dakika süreyle kandırmak ve bu arada sık sık General Bodoglio'nun adını tekrarlamak gerekti. Kont istemeye istemeye Rolls'a binerken Gino da korunmasız, yanında muhafızlar bulunmayan arabanın ön koltuğundan ona üzgün üzgün baktı. Tüylü midillideki koyu renkli adamı izlediler.</p>

    <p class="calibre3">Dağların arasına giren kayalık bir vadide arabayı bırakmak zorunda kalınca yola yürüyerek devam ettiler. Gino'yla Guiseppe tahta sandığı birlikte taşıyorlardı. Kont da tabancasını çekmiş, taşlar, kayalarla dolu dik yamaçta sendeleyerek ilerliyordu.</p>

    <p class="calibre3">Yüksek kayaların gizli bir düzlüğünde muhafızlar beklemekteydi. Düşman tavırlı adamların gerisinde de büyük bir deri çadır vardı; çevresine pek çok uzun tüylü midilli bağlıydı. Çadırın içi gaz lambalarıyla aydınlatılmıştı ve sıra sıra muhafızlar çömelmiş oturuyorlardı. Yüzleri loşlukta çok siyah duruyor, sadece gözlerinin aklarıyla dişleri gözüküyordu.</p>

    <p class="calibre3">Siyasi danışman, kontun önünden yürüyerek aradaki geçitte ilerledi ve asılı bir çift lambanın altındaki yastıklara uzanmış olan entarili adama yaklaştı. Onun iki yanında çok genç olmakla birlikte vücutları iyice olgunlaşmış, soluk ciltli, parlak renkli ipekliler giymiş iki kadın vardı. İkisi de kaba gümüş küpeler, kolyeler takmışlardı. Siyah gözleri küstahça bakıyordu. Başka zaman ve başka koşullar altında kont onlarla çok ilgilenirdi. Fakat o anda dizlerinde derman kalmamıştı ve kalbi deli gibi atıyordu. Siyasi danışman onu kolundan tutup çekerek götürmek zorunda kaldı.</p>

    <p class="calibre3">Siyasi danışman, «İmparator adayı,» diye fısıldayınca, kont yastıklara uzanmış, kadınımsı tipli, şiş yüzlü, süslü adama baktı. Tombul parmakları yüzüklerle kaplanmış ve gözkapakları da kadınlarınki gibi boyanmıştı. «Gallaların Rası Kullah.»</p>

    <p class="calibre3">Kont, «Ona uygun cevabı verin,» derken sesi sinirden kısılmıştı. Danışman türlü süslü sözler söyleyerek uzun bir konuşma yaparken Ras da endişeyle kontu süzdü. Korku veren, siyah üniformalı, etkileyici adamı beğenmişti Ras. Lambanın ışığında üniformanın üstündeki gümüşler ve göğüsteki nişan parlıyordu. Ras'ın gözleri kontun kayışına takılı mücevherli hançerle fildişi kabzalı tabancaya takıldı. Bunlar zengin ve soylu bir savaşçıya özgü silahlardı. Sonra yine kontun gözlerine baktı. Bu gözler adeta fanatik bir ateşle yanıyordu ve korkunç bir öfkeyle kaşları çatılmıştı. Savaşan bir boğa gibi soluk alıyordu. Ras bu yorgunluk ve büyük korku belirtisini, pervasız bir savaşçının korkunç öfkesi sanmıştı. Bu yüzden hem etkilendi, hem de çekingenliğe kapıldı.</p>

    <p class="calibre3">Sonra gözleri konttan Gino'yla Fuisseppe'ye kaydı. İki adam ter içindi sendeleyerek çadıra girmişlerdi. Taşıdıkları ağır sandık yüzünden iki büklüm yaklaşıyorlardı. Ras Kullah, doğrulup dizlerinin üstüne oturdu. Shamma'sının altından yumuşak göbeği ortaya çıktı. Gözleri bir yılanınki gibi parlıyordu.</p>

    <p class="calibre3">Ras ani bir emirle siyasi danışmanın sözünü yarıda kesip iki kalyanı yanına çağırdı. Adamlar ağır sandığı Ras'ın önüne bırakıp rahat bir soluk aldılar. Seyreden savaşçıların sesleri yükseldi. Hepsi de Ras'ın belinden çektiği mücevherli hançerle bağlarını kestiği sandıkta ne olduğunu görmek için öne eğildi.</p>

    <p class="calibre3">Ras tombul, beyaz elleriyle kapağı kaldırdı. Sandık kâğıda sarılı, beyaz mumları andıran rulolarla doluydu. Ras bunlardan birini kaldırarak kâğıdı hançeriyle yırttı. Paketteki yassı diskler adamın kucağına dökülerek lambaların ışığında sarı sarı parladı. Ras zevkle mırıldanarak bir avuç altını eline aldı. Çok büyük bir serveti olan kont bile etkilenmişti. «Aman Tanrım,» diyebildi.</p>

    <p class="calibre3">Danışman açıkladı. «İngiliz altınları. Fakat Fransa büyüklüğündeki bir ülke için yüksek bir bedel değil.»</p>

    <p class="calibre3">Ras kıkır kıkır gülerek bir avuç altını en yakındaki adamlarına attı. Savaşçılar altınları kapabilmek için yerlere yatarak birbirleriniitip kakmaya başladılar. Ras konta bakarak yanındaki yastıklara vurdu. Mutlu mutlu gülerken adama oturmasını işaret ediyordu. Kont, minnetle karşılık verdi. O uzun yürüyüş ve altüst olan duyguları yüzünden bacaklarında derman kalmamıştı. Yastıkların üstüne çöküp Ras'ın isteklerinden oluşan uzun listeyi dinledi.</p>

    <p class="calibre3">Danışman çevirdi. «Modern tüfek ve makineliler istiyor.»</p>

    <p class="calibre3">Kont, «Durumumuz nedir?» diye sordu.</p>

    <p class="calibre3">Bu silahları ona veremeyiz tabii. Bir ay ya da bir yıl sonra düşmanla müttefik olabilir. Gallalara güvenilemez.»</p>

    <p class="calibre3">«Uygun şeyleri söyleyin.»</p>

    <p class="calibre3">«Kadın teröristle Harari kampındaki iki beyaz haydudun yakalanır yakalanmaz kendisine teslim edileceğine dair güvence istiyor.»</p>

    <p class="calibre3">«Bunu yapmamamız için bir neden yok, değil mi?»</p>

    <p class="calibre3">«Öyle. Hem bu sayede müşkül durumda kalmaktan da kurtuluruz.»</p>

    <p class="calibre3">«Onları ne yapacakmış... Onlar bazı cesur gençlerime işkence yapıp öldürmekle suçlanmıyorlar mı?» Kont güvenine kavuşmaya başlamış ve öfkelenmişti. «Çaresiz savaş tutsaklarına yapılan korkunç işkenceleri gören tanıklarım var. Eli kolu bağlı tutsakları vurdular... Adalet yerini bulmalı. Onlara gerekli karşılık verilmeli.»</p>

    <p class="calibre3">Danışman tatsız tatsız güldü. «Sevgili kont, Ras'ın eline düşünce en kötü karabasanlarda bile göremeyeceğiniz kadar korkunç bir akıbetle karşılaşacaklarından emin olabilirsiniz.» Sonra Ras'a dönerek Etiyopya dilinde devam etti. «Söz veriyoruz. Onlara istediğinizi yapabilirsiniz.»</p>

    <p class="calibre3">Ras iri bir sarı kedi gibi dilinin ucunu çıkararak güldü, sonra şişmiş, mor dudaklarını yaladı.</p>
  </div>
</body>
</html>
