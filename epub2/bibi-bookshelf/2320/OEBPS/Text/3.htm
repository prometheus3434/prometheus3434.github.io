<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bir Avuç Kum - Wilbur Smith</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="WordSection">
    <p class="calibre3">«Oldukça eğlendik sayılır.»</p>

    <p class="calibre3">«Artık sana dürüst davranacağımı sanıyorum.»</p>

    <p class="calibre3">«Ben de bu şoka dayanıp dayanamayacağımı bilemiyorum.» Bir birlerine gülümsediler.</p>

    <p class="calibre3">Gareth hafifçe onun omzuna vurdu. «Hâlâ benim konuğumsun.»</p>

    <p class="calibre3">Madam Cecile çok uzun boylu ve her an ortadan kırılacak sopayı andıran bir kadındı. Uzun kollu, kapalı yakalı, yere kadar inen siyah bir elbise giymiş, saçlarını arkada topuz yapmıştı. Yüzünde sert, hoşnutsuzluğunu belirten bir ifade vardı. Fakat onları ön odaya alırken yüz hatları yumuşadı biraz. «Binbaşı Swales, sizi görmek büyük zevk. Bay Barton, sizi de uzun süredir görmedik. Kentten gittiğinizden korkuyordum.»</p>

    <p class="calibre3">Gareth ipek eşarbını hizmetçiye verdi. «Bize bir şişe şampanya güzelim. Pol Roher 1923'ünüz bitti mi?»</p>

    <p class="calibre3">«Ne münasebet, binbaşı.»</p>

    <p class="calibre3">«Genç hanımlarla karşılaşmadan önce bir süre yalnız konuşmak istiyoruz. Özel salonunuz boş mu?»</p>

    <p class="calibre3">Gareth elinde bir kadeh şampanyayla rahat deri koltuklardan birine yerleşti. Diğer elinde de yaprak sigarası vardı. «Il Duce savaşa girmek üzere. Yalnız bundan ne kazanmayı umduğunu Tanrı bilir. Bildiğim kadarıyla, istediği yer dünyanın en ıssız çöl ve dağından oluşmuş... Mussolini yine de orasını istiyor. Belki Napolyon gibi imparatorluk düşleri kuruyordur.»</p>

    <p class="calibre3">Karşıdaki kanepeye uzanmış olan Jake, «Bunu nereden biliyorsun?» diye sordu. Şampanyasını içmiyordu, tadını beğenmemişti.</p>

    <p class="calibre3">«Bunu bilmek benim işim, dostum. Daha iki taraf savaşacağını bilmeden ben işin kokusunu alırım. Bu iş kesin. Mussolini klasik numaraları yaparak barışseverlikten söz ederken ordularını hazırlıyor. Diğer büyük güçler, yani Fransa, sizinkiler ve bizimkiler de ona göz kırpıyorlar. Tabii hepsi Milletler Cemiyeti'nde türlü şekillerde itiraza kalkacak ve bağırıp çağıracaklardır. Ama kimse Benito'nun Etiyopya'yı yutmasına engel olmayacak. Aslanlar Aslanı İmparator Haile Selasiye de, bütün prensleri, kabile reisleri, adamları da bunu biliyorlar ve umutsuzlukla bir savunma hazırlığı yapmaya çalışıyorlar. İşte ben burada işe karışıyorum, dostum.»</p>

    <p class="calibre3">«Neden büyük para vererek araçları senden alsınlar? Doğrudan doğruya silah fabrikatörleriyle anlaşabilirler.»</p>

    <p class="calibre3">«Ambargo, dostum. Milletler Cemiyeti, Eritre, Somali ve Etiyopya'ya ambargo koydu. O Gölgedekiler savaş malzemesi ithal edemiyorlar. Böylece gerilimin azaltılacağı ileri sürülüyor. Ama ambargo tek taraflı işliyor. Mussolini'nin silah satın almasına gerek yok. Gereken bütün silahları, uçakları ve zırhlı birlikleri Eritre'ye çıkarttı bile. Şimdi saldırıya hazır ve Etiyopya'da sadece birkaç eski tip tüfek ve iki tarafı keskin, uzun kılıçlar var. Şampanyanı neden içmiyorsun?»</p>

    <p class="calibre3">«Gidip kendime bir Tusker alacağım. Bir dakika sonra dönerim.» Jake kalkıp kapıya giderken İngiliz üzüntüyle başını salladı.</p>

    <p class="calibre3">«Ağzının tadını bilmiyorsun. Damağın bir timsahın sırtından farksız olmalı. Sana şampanya ikram ederken Tusker istiyorsun.»</p>

    <p class="calibre3">Jake'in ön salondaki bara gitmesinin nedeni, bira içmekten çok durumunu düşünüp karar verecek fırsatı sağlamak içindi. Kalabalık salonda bara dayanıp durdu. Gareth Swales'in sözlerini kafasından geçirdi. Bunun ne kadarının gerçek, ne kadarının düş olduğunu anlamaya çalışıyordu. Hem bu olaylar kendisini ne kadar etkileyecekti ve eğer kazanç varsa bunu nasıl sağlayacaktı?</p>

    <p class="calibre3">Bu işde fazla pürüz olduğunu düşünerek araçları şekerkamışı ezicisi olarak satmaya ve İngilizle anlaşmamaya karar verdiği sırada birden kaderin kurbanı oldu. Yanında kılıklarından kâtip ya da muhasebeci oldukları anlaşılan iki adam duruyordu. Kollarına girmiş olan kızları dalgın dalgın okşayarak yüksek sesle ve kesin tavırlarla konuşuyorlardı, Jake karar vermeye daldığı için önce söylenenleri duymadı ama sonra bir ad dikkatini çekti.</p>

    <p class="calibre3">«Sen Anglo Tanganika Şeker Şirketi'nin battığını duydun mu?»</p>

    <p class="calibre3">«Yok. Buna inanmam.»</p>

    <p class="calibre3">«Doğru. Hem de yarım milyon içeri girerek batmışlar.»</p>

    <p class="calibre3">«Aman Tanrım... Bu ay iflas eden üçüncü büyük şirket bu.»</p>

    <p class="calibre3">«Zor zamanlarda yaşıyoruz. Bu yüzden pek çok memur aç kalacak.»</p>

    <p class="calibre3">Jake içinden bunu doğruladı. Birayı bardağa doldurup peykeye parayı bırakarak özel salona doğru gitti. Gerçekten zor zamanlarda yaşıyoruz, diye düşünüyordu. Bir ay içinde ikinci kez böyle bir durumla karşılaşıyorum...</p>

    <p class="calibre3">Başmakinisti olduğu şilep Dar es Salaam'a gelince, mahkeme buna hemen haciz koymuştu. Londra'daki armatörler iflas etmişti. Jake dünyadaki bütün malını omzuna vurduğu çantasına koyarak iskeleden inmişti. Bu arada ödenmesi gereken altı aylığını da alamamıştı. Yine şirkete yatırmış olduğu birikmiş tüm parası böylece uçup gitmişti.</p>

    <p class="calibre3">Tam şekerkamışı ezme araçları sağlayarak durumunu düzeltirken, yine dünyayı saran ekonomik bunalım yüzünden işi bozulmuştu. Jake Barton'un elinde beş zırhlı araç vardı ve piyasada bunları alacak sadece bir kişi kalmıştı.</p>

    <p class="calibre3">Gareth pencerenin önünde durmuş, karanlık sularda ışıkları parlayan gemilerin demirlediği limana bakıyordu. Sonra Jake'e dönerek konuşma hiç kesilmemiş gibi devam etti. «Birbirimize tiksinti verecek kadar dürüst davrandığımız bu sırada, Etiyopyalıların araç başına bin sterlin kadar vereceklerini de söylemeliyim.»</p>

    <p class="calibre3">Jake kanepeye çöktü. «Hâlâ dinliyorum.»</p>

    <p class="calibre3">«Alıcıyı ayarladım. Vickers makinelileri de hazır. Onlar olmazsa zırhlı araçların hiç değeri kalmaz. Araçlar da sende ve bunları nasıl onaracağını biliyorsun.»</p>

    <p class="calibre3">Jake yeni bir Gareth Swales'i görmekteydi şimdi. Adamın züppe halinden ve tembel bir tavırla konuşmasından eser kalmamıştı. Kesin konuşuyordu ve gözlerinde korsanımsı pırıltı belirmişti yine.</p>

    <p class="calibre3">«Şimdiye dek hiç ortakla çalışmadım. Tek başıma daha başarılı olacağımı biliyordum. Ama seni inceleme fırsatını elde ettim. Bu ilk kez olabilir. Sen ne düşünüyorsun?»</p>

    <p class="calibre3">«Bana kazık atarsan dibini gerçekten kavururum, Gareth.»</p>

    <p class="calibre3">Gareth başını geriye atarak neşeyle güldü. «Bunu gerçekten yapacağına inanıyorum, Jake!» Yaklaşıp elini uzattı. «Eşit ortak olacağız. Sen arabaları vereceksin. Ben de silahları. Kazancı yarı yarıya bölüşeceğiz.»</p>

    <p class="calibre3">Jake onun elini sıktı. «Yarı yarıya.»</p>

    <p class="calibre3">«Bu gece bu kadar iş yeter. Şimdi kızları görelim.»</p>

    <p class="calibre3">Jake, yarı yarıya ortak olduklarına göre, Gareth'in de motorların yerlerine yerleştirilmesi ve şasilerin boyanmasında kendisine yardım etmesini istedi. Bunu duyan İngilizin rengi soldu. Bir yaprak sigarası yakarak, «İşçilik hiç de bana göre değildir,» dedi.</p>

    <p class="calibre3">«O zaman adam tutmam gerekecek.»</p>

    <p class="calibre3">«Lütfen hiçbir şeyi esirgeme. İstediğin kadar adam tut. Ben doklara gidip birkaç kişiye rüşvet verecek, bu tür işlere bakacağım. Bu gece de valinin evinde yemeğe davetliyim. Bize yararlı olacak kimselerle konuşacağım.»</p>

    <p class="calibre3">Ertesi sabah ricksha'ya koyduğu Tusker dolu şampanya kovasıyla gelen Gareth, altı zencinin Jake'in emrinde çalıştıklarını gördü. Jake renk olarak savaş gemisi grisini uygun görmüştü. Arabalardan birine ilk kat boya sürülmüştü bile. Taşıt bir mucize olmuş gibi hurdalıktan kurtulup insanı korkutan bir savaş aracı haline gelmişti.</p>

    <p class="calibre3">Gareth hevesle, «Tanrım,» dedi. «Ben bile etkilendim. İhtiyar Etiyopyalılar deliye döneceklerdir. Ama sadece üçü boyanıyor. Ya şu ikisi ne olacak?»</p>

    <p class="calibre3">«Sana anlattım. Sadece üçü çalışır durumda.»</p>

    <p class="calibre3">«Dinle, dostum. Bu kadar titiz olmayalım. Hepsine boya sürdür. Ben onları bir arada veririm. Bunları satarken garanti verecek değiliz ya.» Gareth gülümseyerek Jake'e göz kırptı. «Şikâyetler gelene dek seninle adres bırakmadan ortadan kaybolmuş oluruz.»</p>

    <p class="calibre3">Bu sözlerinin Jake'in ustalığından duyduğu gururu yaraladığını, ancak adamın geniş omuzlarının kasılmasından ve ensesinin kızarmasından anlayabildi.</p>

    <p class="calibre3">Aradan yarım saat geçti ama onlar hâlâ tartışıyorlardı.</p>

    <p class="calibre3">Jake, «Benim ünüm üç okyanusa ve yedi denizin ötesine kadar yayılmıştır,» diye bağırdı. Bozuk arabalardan birinin tekerleğine bir tekme attı. «Çiçek bozuğu olmuş bir iki hurda yüzünden adımı kötüye çıkaramam. Kimse Jake Barton'un çalışmayan bir makine sattığını söyleyemez.»</p>

    <p class="calibre3">Gareth bu adamın huyunu iyi anlamaya başlamıştı. Jake'in şiddete başvurmak üzere olduğunu sezerek hemen tavrını değiştirdi. «Dinle dostum. Birbirimize bağırmamıza gerek yok.»</p>

    <p class="calibre3">Jake, «Ben bağırmıyorum...» diye kükredi.</p>

    <p class="calibre3">«Tabii, bağırmıyorsun. Ne düşündüğünü anlıyorum ve çok haklısın. Yerinde olsaydım ben de aynı duygulara kapılırdım. Şimdi Tanrı'nın bize verdiği aklı kullanalım. Bana o ikisinin neden çalışmadığını ve onların işlemesini sağlamak için neye gereksinmemiz olduğunu söyle.»</p>

    <p class="calibre3">On beş dakika sonra Jake'in eski çadırının tentesinin gölgesinde oturmuş, buzlu Tusker içiyorlardı. Gareth'in ustalıkla yatıştırması sayesinde yine dostlukla konuşmaya başlamışlardı.</p>

    <p class="calibre3">Gareth, «Bir Smith Bentley karbüratörü ha?» derken düşünceliydi.</p>

    <p class="calibre3">«Acentaların hepsine başvurdum. Eğer talihimiz yardım ederse, sekiz hafta sonra İngiltere'den gelmesi olası.»</p>

    <p class="calibre3">«Beni dinle, evlat. Yapacağım şeyin benim için ölümden beter olduğunu itiraf etmeliyim. Fakat ortaklığımızın yararına olacağı için bunu yapacağım.»</p>

    <p class="calibre3">Tanganika valisinin otuz iki yaşında bir kızı vardı; babasının büyük serveti ve nüfuzuna karşın evde kalmıştı.</p>

    <p class="calibre3">Gareth yan gözle ona bakarken, kızın neden evde kaldığını açıkça gördü. Aklına ilk gelen söz 'At gibi' oldu. Fakat doğru değildi bu. 'Devemsi ya da deve gibi' sözleri ona daha uyuyordu. Lüks arabada yan yana otururken İngiliz, kızın hayran bakışını fark ederek, sersemlemiş bir deve, diye düşündü.</p>

    <p class="calibre3">«Dolaşmamız için babanın arabasını almama izin vermen harika bir şey, şekerim. Kız bu sözler üzerine sırıtınca kocaman burnunun altında sarımsı dişleri belirdi.</p>

    <p class="calibre3">«İngiltere'ye döndüğümde kesinlikle bundan bir tane almaya kararlıyım. Eski Bentley arabalarla hiçbir araç başa çıkamaz, değil mi?» Gareth uzun siyah arabayı palmiye ağaçlarının arasındaki denize inen toprak yola soktu. Bir askeri polis öndeki, üstünde şaha kalkmış aslan ve unikorn bulunan kırmızı, mavi, altın renkli bayrağı görerek hemen selama durdu. Gareth de soylulara özgü bir tavırla elini şapkasının kenarına değdirdi. Sonra vali sarayının parkından çıktıklarından beri gözlerini kendinden ayırmamış olan kıza döndü. «İlerde manzara çok güzel. Orada bir süre park etmeyi düşündüm.»</p>

    <p class="calibre3">Kız konuşmaya cesaret edemeyerek heyecanla başını salladı. Gareth buna sevinerek gülümsedi. Çünkü devenin titrek, tiz bir sesi vardı. Bu gülüş karşısında kız kızardı ve yüzü morumsu bir renk aldı.</p>

    <p class="calibre3">Gareth, «Gözleri güzel,» diye kendisini kandırmaya çalıştı. «Eğer develerin gözlerini beğenirsen tabii. Uzun, birbirine yapışmış kirpikli koca koca gözler. Dikkatini bu gözlere verip dişlere bakmamaya çalışacaktı. O anda hafif bir endişeye kapıldı. Kritik bir anda beni ısırmayacağını umarım. Bu dişler korkunç yara açabilir. Bir an planını uygulamaktan vazgeçecek gibi oldu ama sonra gözlerinin önünde bin altın belirdiği için cesaretine kavuştu.</p>

    <p class="calibre3">Gareth, Bentley'i küçük bir düzlüğe soktu. Ağaçlar ve eğreltiotları düzlüğün üstünü çadır gibi örtmüştü. El frenini çekip kıza döndü. «İşte geldik. Başını biraz çevirirsen denizi görebilirsin.»</p>

    <p class="calibre3">Manzarayı göstermek üzere eğildiği sırada valinin kızı birden üstüne atladı. Gareth'in son düşünebildiği de onun dizlerinden korunması gerektiği oldu.</p>

    <p class="calibre3">Jake Barton bir süre bekledikten sonra eğreltiotlarının arasından kalkıp elinde çantasıyla arabanın kaportasına yaklaştı. Motor kapağını açarken biraz gürültü oldu, ama arabanın içinden gelen ihtiraslı kişnemeyi andıran sesler sayesinde duyulmadı. Jake bir an ön camdan baktı ve valinin kızının tıpkı bir deveninkini andıran uzun, beyaz biçimsiz bacaklarının coşkuyla arabanın tavanına vurduğunu görerek dehşete kapıldı ve tekrar motorun üstüne eğildi. Hızla çalışarak karbüratörü çıkardı. Gareth Swales'in Demir Lady'lerin onarılmasına yardım etmeyi reddetmesi yüzünden duyduğu öfke de sönmüştü. Adamın o sıradaki çabasının yanında, en ağır işler bile solda sıfır kalırdı. Jake karbüratör takımını olduğu gibi alıp çantasına koydu. Sonra usulca oradan uzaklaştı. Pahalı Fransız çamaşırları ve biçimsiz bacaklara dolaşmış, şaşkın haldeki ortağını arabada bıraktı.</p>

    <p class="calibre3">«O bitkin halimde eve kadar olan yolun bana ne uzun geldiğini bilemezsin. Üstelik o sırada kızı nişanlanmamış olduğumuza inandırmak için de uğraşmam gerekti. Yalnız tıpkı senin gibi, ben de adımı korumak zorundayım. Belirli çevrelerde bu işin duyulması çok utanmama yol açar. Ağzını sıkı tutmalısın.»</p>

    <p class="calibre3">Jake, «Onurum üstüne söz veriyorum,» diyerek krank kolunu tuttu, bir çevirişte motor çalıştı. Jake bu ritmik çalışmayı bir süre dinledikten sonra sırıttı. «Şunu dinle, Ne güzel... Bu tatlı sesi duymak yaptıklarına değer, değil mi?»</p>

    <p class="calibre3">Gareth olanları azapla anımsayarak gözlerini yuvalarında fıldır fıldır çevirdi. Jake devam etti. «Dört tane güzel, denileni yapan Lady. Yaşamdan daha fazla ne isteyebilirsin?»</p>

    <p class="calibre3">Gareth, «Beş araba,» deyince Jake'in kaşları hemen çatıldı. İngiliz içini çekti. «Senin eski tür, romantik görüşün yüzünden sonunda başımız belaya girecek.»</p>

    <p class="calibre3">«İstersen şimdi ayrılabiliriz.»</p>

    <p class="calibre3">«Bunu hayalimden bile geçirmem, evlat. Aslında bozuk bir arabayı Etiyopyalılara satmak da doğru değil. Kocaman, pis kılıçları var. Hem duyduğuma göre bunlarla sadece baş da kesmiyorlarmış. Yok, dört arabaya razı olacağız.»</p>

    <p class="calibre3">22 Mayıs'ta <i class="calibre4">Dunattar Castle</i>, Dar es Salaam limanında demirledi. Geminin iki dairesiyle birinci sınıf çift kişilik on kamarası, Lij Mikhael Sagud ve adamlarına ayrılmıştı. Lij, Etiyopya kral ailesindendi. Soyu Hazreti süleyman ve Saba Melikesi Belkıs'a dayanıyordu. İmparatorun çok güvendiği biriydi. Babası Etiyopya'da İskoçya ve Gal bölgesi kadar bir yer tutan kuzeydeki bir dağla çölün valisiydi. Lij de onun yardımcısıydı.</p>

    <p class="calibre3">Lij Mikhael altı ay Britanya İmparatorluğu ve Fransa'nın dışişleri bakanlarıyla konuşup ricalarda bulunmuş, Cenevre'deki Milletler Cemiyetinde kulis yapmıştı. Böylece Faşist İtalya'nın Afrika İmparatorluğu kurmak amacıyla harekâta kalkışması halinde, diğer devletlerin Etiyopya'yı desteklemelerini sağlamaya çalışmıştı. Artık vatanına dönüyordu.</p>

    <p class="calibre3">Yanında dört danışmanıyla motora binip rıhtıma gelen Lij, düş kırıklığına uğramış bir adamdı. Orada üstü açık iki büyük araba bekliyordu. Otomobilleri Gareth kiralamış ve şoförlere de yapacaklarını anlatmıştı.</p>

    <p class="calibre3">Gareth, Jake'e, «Konuşmayı bana bırak, dostum,» dedi. 4 numaralı büyük, loş depoda endişeyle bekliyorlardı. «İşin bu bölümü bana ait. Sen sadece sert görüneceksin ve arabaları çalıştıracaksın. Bu da Etiyopyalıları müthiş etkileyecektir.»</p>

    <p class="calibre3">Gareth açık mavi bir elbise ve ipek gömlek giymiş, yakasına da taze bir beyaz karanfil takmıştı. Yine verev çizgili oku kravatı da boynundaydı. Saçlarını dikkatle fırçalamış ve bıyığını da o sabah düzelttirmişti. İngiliz dikkatle ortağını süzdü. Jake'in elbisesi Savile Row'da dikilmemişti tabii. Fakat temiz ve ütülü olduğu için durumu uygundu. Ayakkabıları da boyanmıştı ve genellikle karmakarışık olan gür, kıvırcık saçları suyla ıslatılıp taranarak yatıştırılmıştı. Hem tırnakları ve elleri de tertemizdi.</p>

    <p class="calibre3">Gareth, «Belki İngilizce de bilmiyorlar,» diye düşüncesini açıkladı. «O zaman işaretle anlaşmamız gerekecek. Keşke o hurdayı da bana verseydin. Bunu da adamlara yuttururduk. Onlar her şeye inanan insanlardır. Birkaç avuç boncukla bir torba tuz versen...» Arabaların sesini duyarak durdu. «Geliyorlar sanırım. Sana söylediklerimi unutma.»</p>

    <p class="calibre3">Açık iki araba parlak güneşte durdu ve yolcular indi. Bunlardan dördü tıpkı Romalıların tolgalarını andıran uzun beyaz shamma'lar giymişlerdi. Altından gabardin at pantolonları ve açık sandalları görünüyordu. Gür saçları kırlaşmış, koyu renk yüzleri kırışmış olan adamlar yaşlarını başlarını almışlardı. Saygı dolu bir sessizlikle hepsi de koyu renk takım elbise giymiş olan daha uzun ve genç olan erkeğin çevresine toplandı. Sonra birlikte loş ambara girdiler.</p>

    <p class="calibre3">Hafifçe omuzları çökmüş olan Lij Mikhael'in boyu bir seksenden uzundu. Yüzü bal rengiydi. Kıvırcık saçları ve sakalı yüzünü çevreliyordu. Omuzları çökmekle birlikte bir asker gibi yürüyor ve gülümsediği zaman bembeyaz dişleri ortaya çıkıyordu.</p>

    <p class="calibre3">Lij, Gareth'inkinin eşi, kusursuz bir İngilizceyle konuştu.«Siz... Swales... Öyle değil mi?»</p>

    <p class="calibre3">Binbaşı Gareth Swales apışıp kaldı ve o anda kendine olan güvenini yitirir gibi oldu. Prens gülerek kendi kravatının düğümüne dokununca, Jake bunun Gareth Swales'in taktığının eşi olduğunu gördü.</p>

    <p class="calibre3">Eton 1915. Ben yatakhane mümessiliydim. Sigara içtiğin için sana altı sopa vurmuştum. Anımsamıyor musun?»</p>

    <p class="calibre3">Gareth, «Tanrım,» diye içini çekti. «Karamela Sagud. Ne diyeceğimi bilemiyorum.»</p>

    <p class="calibre3">Jake yardım için mırıldandı. «İşaretle anlatmaya çalış.»</p>

    <p class="calibre3">Gareth, «Kes sesini» diye tısladı ve kendisini zorlayarak gülümseyince loş ambarı adeta aydınlattı.</p>

    <p class="calibre3">«Ekselans... Karamela... Aziz dostum.» Kollarını açarak ilerledi. «Bu beklenmedik bir zevk.» Gülerek el sıkışırlarken yaşlı danışmanlar da anlayışla gülümsediler. «Sana Teksaslı ortağım Bay Jake Barton'u tanıtmama izin ver. Bay Barton fevkalâde bir mühendis ve maliyecidir. Jake, bu Ekselans Lij Mikhael Sagud, Shoa'nın vali yardımcısı ve eski değerli bir dostum.»</p>

    <p class="calibre3">Prens elini sıktığı Amerikalıya bir an delici bakışlarını yönelttikten sonra yine Gareth'e döndü. «Ne zaman kovuldundu? 1915'in yazındaydı, değil mi? Aklımda kaldığına göre hizmetçilerden biriyle sevişirken yakalanmıştın.»</p>

    <p class="calibre3">Gareth dehşete kapıldı. «Aman Tanrım, asla! Hiçbir zaman parayla tutulan yardımcılara bakmadım. Aslında müdürün kızıydı.»</p>

    <p class="calibre3">«Doğru. Şimdi anımsadım. Sen ünlüydün ve büyük bir zaferle ayrıldın. Yaptığın aylarca konuşuldu. Senin dükün alayıyla birlikte Fransa'ya gittiğini ve çok iyi bir duruma geldiğini söylediler.»</p>

    <p class="calibre3">Gareth itiraz eder gibi bir işaret yapınca Lij Mikhael sordu. «O zamandan beri ne yapıyorsun, eski dost?» Gareth için can sıkıcı bir soruydu bu. Yaprak sigarasını sallayarak her şey önemsizmiş gibi bir tavır takındı. «Şunu bunu yaptım. İş yani. İthalat ihracat... Alım satım.»</p>

    <p class="calibre3">Prens yumuşaklıkla, «Bu da bizi şimdiki konuya getiriyor, değil mi» diye sordu.</p>

    <p class="calibre3">«Gerçekten öyle.» Gareth, Lij'in kolunu tuttu. «Şimdi kimin alıcı olduğunu anladığımdan, bu kadar kaliteli malı bir araya getirdiğim için daha fazla zevk duyuyorum.»</p>

    <p class="calibre3">Tahta sandıklar ambarın bir duvarının önüne sıra sıra dizilmişti. On dört Vickers makineli tüfeği... Çoğu fabrikadan yeni çıktı. Namlularından bir kurşun bile geçmemiş.»</p>

    <p class="calibre3">Ağır ağır malzeme sandıklarının önünden geçip ambalajından çıkarılarak üç bacağının üstüne yerleştirilmiş makineliye yaklaştılar. «Gördüğünüz gibi hepsi birinci sınıf.»</p>

    <p class="calibre3">Beş Etiyopyalı da sülaleleri savaşçı olan ailelerden geliyorlardı ve gerçek savaşçıydılar. Silahlara da büyük sevgi besliyorlardı. Heyecanla makinelinin çevresine toplandılar.</p>

    <p class="calibre3">Gareth, Jake'e göz kırparak devam etti. «Yüz kırk dört Lee Enfield asker tüfeği, henüz ambalajlarından çıkarılmamış...» Bu silahlardan altısı temizlenip teşhir amacıyla sandıkların üstüne dizilmişti.</p>

    <p class="calibre3">4 numaralı ambar onlar için Alaaddin'in mağarasından farksızdı. Yaşlı danışmanlar ciddiyeti unutup Etiyopya dilinde konuşarak bir karga sürüsü gibi silahlara saldırdılar. Yağlanmış, soğuk çelikleri okşuyorlardı. Lij Mikhael bile Etonlulara özgü tavrını bir yana bırakıp sevinçle silahları incelemeye koyuldu. Gareth bu fırsattan yararlandı. Samimi bir havaya girerek konuştu. «Karamela dostum. Senin için sağladıklarım bu kadar değil. Asıl önemli olanları sona sakladım.» Jake onun heyecanlanmış entarili, sakallı adamları silahların başından ayırıp açık arabalara bindirmesine yarım etti. Tozlu yollardan geçerek maun ormanındaki kampa gittiler. Jake'in eski çadırının yerini alan çizgili tentenin yanında durdular. Royal Oteli'nden sağlanmıştı her şey.</p>

    <p class="calibre3">Jake daha önce masrafa itiraz ederek, «Onlara birer şişe Tusker ver ve birer de fasulye konservesi aç,» diye ısrar etmişti. Fakat Gareth üzgün bir tavırla başını sallamıştı. «Onların vahşi olmaları bizim de barbarlar gibi davranmamızı gerektirmez, dostum. İnsanın kendisine özgü havası olmalı. Yaşam da budur zaten. Gösteriş ve zamanlama. Onlara bol şampanya sunalım, sonra da işimize bakalım.»</p>

    <p class="calibre3">Bellerine kırmızı kuşak takmış, beyaz entarili, kırmızı fesli garsonlar hazır bekliyorlardı. Tentenin altındaki uzun masaların üstü seçkin yiyeceklerle doluydu. Istakozlar, som balıkları, süt domuzları, Ümit Burnu'ndan ithal edilmiş elmalar, şeftaliler ve kasa kasa, kova kova şampanyalar.</p>

    <p class="calibre3">Prens ve adamları arabalardan inerlerken patlayan şampanyaların sesleri onları karşıladı. Yaşlı danışmanlar sevinçle güldüler. Gareth Etiyopyalıların ziyafete ve ikrama düşkün olduklarını bilerek onları ince yerlerinden yakalamıştı.</p>

    <p class="calibre3">Prens, «Çok naziksin, dostum, Swales,» diye mırıldandı.</p>

    <p class="calibre3">Şampanyalar dolunca da Gareth kadehini kaldırdı. «Majesteleri Aslanlar Aslanı, Krallar Kralı İmparator Haile Selasiye'nin onuruna.»</p>

    <p class="calibre3">Bunun üzerine herkes gereken şekilde kadehlerindeki içkileri bitirdi ve hemen yemeklere saldırdı. Gareth de bu fırsattan yararlanıp Jake'e fısıldadı. «Onuruna içilecek birilerini üşün. Midelerini şampanyayla doldurmalıyız.» Fakat boşuna endişelenmişti. Çünkü bu kez prens kadehini kaldırdı. «Britanya İmparatoru, İngiltere Kralı ve Hindistan İmparatoru Beşinci George'a.»</p>

    <p class="calibre3">Kadehler tekrar dolduğunda Jake atıldı. «Amerika Birleşik Devletleri Başkanı Roosevelt'in onuruna.»</p>

    <p class="calibre3">Prensin maiyetindekiler de altta kalmamak için kendi dillerinde bir şeyler söyleyip kadeh kaldırdılar. Herhalde prensin, babasının, annesinin, halalarının, amcalarının onuruna içiyorlardı. Garsonlar durmadan koşuşuyor ve fırlayan şampanya mantarlarının sesi duyuluyordu.</p>

    <p class="calibre3">Onuruna kadeh kaldırmak devam ederken, Jake'le Gareth aynı anda Etiyopya'nın yakıcı fe/ine alışık adamlarla içkide başa çıkmayı düşünmenin çılgınlık olduğunu anladılar. Gareth gözlerini kısıp etrafı net görmeye çalışarak, «Kendini nasıl hissediyorsun?» diye sordu.</p>

    <p class="calibre3">Jake ona tatlı tatlı gülümsedi. «Harika.»</p>

    <p class="calibre3">«Tanrım, bu adamlar içmesini iyi biliyorlar.» Bir an endişeyle yüzünü kırıştırdı. «Nasıl konuşuyorum.»</p>

    <p class="calibre3">«Konuşman duygularımı dile getiriyor. Onlar bizi sırtüstü devirmeden buradan uzaklaşmamız yerinde olur.»</p>

    <p class="calibre3">Gareth, «Karamela, eski dostum,» diyerek hemen prensin kolunu tuttu ve elindeki kadehi zorla aldı. «Lütfen hepiniz gelin. Size büyük bir sürprizim var.» Kır sakallı adamlar büfeden ayrılmak istemiyorlardı. Jake'in ortağına yardım etmesi gerekti. Sonunda ormandaki toprak yoldan ilerleyip bir polo alanı büyüklüğündeki düzlüğe çıktılar.</p>

    <p class="calibre3">Gruptakiler griye boyanmış, Vicker makineli tüfekleri önceki yerlerine takılmış dört Demir Lady'yi görünce ortalığa derin bir sessizlik çöktü. Araçların taretlerinde Etiyopya bayrağının yeşil, sarı ve kırmızı renkleri vardı. Adamlar uykuda yürür gibi şemsiyelerin altındaki bir sıra iskemleye götürülüp oturtulmalarına ses çıkarmadılar. Gareth onların önünde bir okul müdürü gibi dururken hafif hafif sallanıyordu.</p>

    <p class="calibre3">«Beyler, büyük askeri güçlerin kullandığı en mükemmel zırhlı araçlar bunlar.» Prensin bu sözleri çevirmesini bekleyerek durdu ve zaferle Jake'e gülümsedi. «Onları çalıştır, evlat.»</p>

    <p class="calibre3">İlk motor çalışınca yaşlı adamlar ayağa kalkarak bir boks maçındaymış gibi alkışladılar.</p>

    <p class="calibre3">Gareth, «Tanesi bin beş yüz altın,» diye fısıldadı Jake'e. Gözleri pırıl pırıl parlıyordu. «Bin beş yüz altına gidecek!»</p>

    <p class="calibre3">Lij Mikhael onları Dunnotlar Castle gemisindeki dairesine, akşam yemeğine davet etti. Jake itiraza kalkıştıysa da bir terzi ona hemen giyebileceği bir smokin uydurdu. Amerikalı, «Kendimi kıyafet balosuna gidecek gibi hissediyorum,» diye söylendi.</p>

    <p class="calibre3">«Tam tersine bir düke benzedin. Bu sana biraz hava veriyor. Jake, oğlum, bunu hiç unutma. Hava! Bir serseriye benzersen insanlar da sana serseriymişsin gibi davranırlar.»</p>

    <p class="calibre3">Lij Mikhael kırmızı ve siyah ipekle işlenmiş şahane bir pelerin,, vücuduna sımsıkı oturan siyah kadife pantolon ve yirmi dört altınla işli terlikler giymişti. Pelerinin yakasını, meşe palamudu büyüklüğünde, koyu kırmızı yakutu olan bir iğneyle tutturmuştu. Yemekler nefisti ve prens de iyice yumuşamıştı.</p>

    <p class="calibre3">«Şimdi sevgili Swales, makineli tüfeklerle diğer silahların aylarca önce kararlaştırıldı. Fakat zırhlı arabalardan hiç söz edilmedi. Uygun bir fiyat vermek ister misin?»</p>

    <p class="calibre3">«Ekselans, iş yaptığım kimsenin sen olduğunu henüz bilmiyorken kafamda iyi bir fiyat vardı.» Gareth prensin ikram ettiği Havana purosundan bir nefes çekerek yapacağı çılgınlık için kendisini hazırlamaya çalıştı. «Ama şimdi sadece masraflarımı karşılayıp ortağımla az bir kâr almaya hazırım.»</p>

    <p class="calibre3">Prens hoşnut kaldığını bir işaretle belirtti.</p>

    <p class="calibre3">Gareth hemen, «Her biri iki bin sterlin,» diyerek işi geçiştirmek istedi, ama viskisini içmekte olan Jake az kalsın boğuluyordu.</p>

    <p class="calibre3">Prens düşünceli düşünceli başını salladı. «Anlıyorum. Bu aslında aracın fiyatının beş katı herhalde...»</p>

    <p class="calibre3">Gareth dehşete kapılmış gibi baktı. «Ekselans...»</p>

    <p class="calibre3">Fakat prens elini kaldırarak onu susturdu. «Son altı ay içinde askeri malzemeleri inceledim ve fiyatlarına baktım. «Sevgili Swales, itiraza kalkıp lütfen ikimize de hakaret etme.»</p>

    <p class="calibre3">Uzun bir sessizlik oldu; kamaradaki hava iyice gerginleşmişti. Sonra prens içini çekti. «O silahların fiyatlarına baktım fakat satın alamadım. Dünyanın büyük güçleri bana bu hakkı vermediler. Ülkemi saldırganlara karşı savunma hakkını benden esirgediler.» Koyu renk gözlerde bir bezginlik belirmişti. «Bildiğiniz gibi, ülkemin denizle ilişkisi yok. İthal edilen bütün malların Fransız ve İngiliz Somalisi ya da İtalyan Eritresi'nden gelmesi gerekiyor. Saldırgan İtalya ya da bize ambargo koyan Fransa ve İngiltere... Büyük güçler kılıç tutan ellerimizi boş bırakıp bizi bağlayarak o faşist despotuna teslime hazırlar.» Yine içini çekerek Gareth'e baktı ve yüz ifadesi değişti. «Binbaşı Swales, bana eski ve zamanı geçmiş silahları, asıl fiyatlarının kat kat fazlasına satmayı önerdin. Ben zor durumda bir adamım. Önerini ve istediğin fiyatı kabul etmem gerekir. Hatta koşulunuzu kabul ederek parayı İngiliz sterlini olarak vereceğim.»</p>

    <p class="calibre3">Gareth gülümsedi ve konuşacak oldu ama prens elini kaldırıp onu susturdu. «Buna karşılık bir tek koşul ileri süreceğim. Teklifini kabul etmem için bu gerekli. Sen ve ortağın bu silahların Etiyopya'ya tesliminden sorumlu olacaksınız. Silahları ancak İmparator Haile Selasiye'nin ülkesinin sınırları içinde bana ya da temsilcime teslim edecek olursanız paranızı alacaksınız.»</p>

    <p class="calibre3">Gareth patladı. «Bu yüzlerce millik düşman topraklarından geçip silah kaçırmamızı gerektirir! Saçma!»</p>

    <p class="calibre3">«Saçma mı, Binbaşı Swales? Sanmıyorum. Malınızın Dar es Salaam'da benim ya da sizin için bir değeri yok. Tek müşteriniz benim. Dünyada kimse senden mal alacak kadar aptal değildir. Öte yandan bu malı ülkeme sokmaya kalkarsam karşı koyacaklardır. Büyük güçlerin adamları dikkatle beni gözlüyorlar. Jibuti'ye ayak bastığım an eşyalarımı arayacaklarını biliyorum. Burada kaldığı sürece malın değeri yok.» Durup Gareth'e, sonra da Jake'e baktı.</p>

    <p class="calibre3">Amerikalı düşünceli düşünceli çenesini ovuşturuyordu. «Size hak veriyorum, ekselans.»</p>

    <p class="calibre3">«Makul bir insansınız, Bay Barton.» Prens yine Gareth'e dönüp son sözlerini tekrarladı. «Burada kaldığı sürece malın değeri yok. Karar senin. Ya malı burada bırakırsın ya da Etiyopya'ya getirirsin.»</p>

    <p class="calibre3">Gareth bir aşağı bir yukarı dolaşırken, «Çok şaşırdım,» diye mırıldandı, «Yani bu adam eski bir Eton'lu. Tanrım, onun anlaşmadan cayacağı aklıma gelmezdi. Bu korkunç. Yani kendisine güvenmiştim.»</p>

    <p class="calibre3">Jake, Madam Cecile'in özel salonunda kanepeye yerleşmiş, smokin ceketini çıkarmıştı. Saçları sarıya boyalı, tombul bir genç kadın dizinde oturuyor, Jake de kadının göğsünü okşuyordu.</p>

    <p class="calibre3">«Allah kahretsin, Jake. Beni dinle.»</p>

    <p class="calibre3">«Dinliyorum.»</p>

    <p class="calibre3">Gareth, «O adam doğrudan doğruya bana hakaret etti,» diye söylendi. Yanındaki kanepede kendisini sabırla bekleyen simsiyah saçlı, uzun boylu kadına aldırdığı yoktu. Genç kadın bir kolunu kayıtsızca omzuna atan Gareth'e bakarak somurttu. İngiliz, «Bunların dilimizi bilmediklerinden emin misin?» diye sordu.</p>

    <p class="calibre3">«İkisi de Portekizli. Ama en iyisi onları bir sına.»</p>

    <p class="calibre3">«Pekâlâ.» Gareth bir an düşündü. «Kızlar, size bir metelik bile vermeyeceğimizi bilin. Bunu sadece aşk için yapacaksınız.»</p>

    <p class="calibre3">Kadınların yüzlerinde bir değişiklik olmadı. Hâlâ erkeklerin dikkatini çekmeye çalışıyorlardı. Gareth mırıldandı. «Tamam. Konuşabiliriz.»</p>

    <p class="calibre3">«Böyle bir zamanda mı?»</p>

    <p class="calibre3">«Ne yapacağımıza karar vermek için ancak sabaha dek vaktimiz var.»</p>

    <p class="calibre3">Jake adeta sevinç duyarak alayla karşılık verdi. «O sözde her şeyi yutan Etiyopyalı bizi fena kıstırdı.»</p>

    <p class="calibre3">«Jake, ne yapacağız? Karamela'ya yarın ne diyeceğiz?» Gareth'in yanındaki kadın uzanıp kolunu onun boynuna dolayarak dudaklarını dudaklarına yaklaştırdı. Saldırıya uğrayan adam yalvardı. «Tanrı aşkına bunu düşün, Jake.»</p>

    <p class="calibre3">«Düşünüyorum, düşünüyorum.» Ama o arada da sarışınla sevişmeye devam ediyordu.</p>

    <p class="calibre3">«Dört zırhlı aracı düşman bir sahile nasıl çıkarabiliriz? Ondan sonra iki yüz mil yolu aşarak Etiyopya sınırına nasıl ulaşabiliriz? Jake, karar vermeliyiz. Gidiyor muyuz, gitmiyor muyuz?»</p>

    <p class="calibre3">«Önce işimize bakalım. Kararı sonra veririz.»</p>

    <p class="calibre3">Böylece konuşma kesildi. Ancak yarım saat sonra konuya dönebildiler. Madam Cecile'in bulduğu büyük bir Doğu Afrika kıyıları haritasını incelemeye başladılar.</p>

    <p class="calibre3">Gareth parmağıyla Afrika'nın büyük boynuzunu işaret etti. «Burası sınıra kadar yarı çöl olarak belirtilmiş. Orada pek birileriyle karşılaşacağımızı sanmıyorum.»</p>

    <p class="calibre3">Jake, «Para kazanmak için ne berbat bir yöntem,» dedi.</p>

    <p class="calibre3">Gareth başını kaldırdı. «Öyleyse gidiyoruz ha?»</p>

    <p class="calibre3">«Gideceğimizi biliyorsun.»</p>

    <p class="calibre3">Gareth güldü. «Evet. On beş bin sterlin bize gitmemiz gerektiğini söylüyor.»</p>

    <p class="calibre3">Lij Mikhael bu kararı sadece başını sallayarak kabul etti. Sonra, «Bu işi nasıl halledeceğinizi planladınız mı?» diye sordu. «Belki yardımım dokunur. O kıyıyı ve içeriye giden yolların çoğunu iyi bilirim.» Danışmanlarından birine dairenin oturma salonundaki masasına bir harita yaymasını işaret etti.</p>

    <p class="calibre3">Jake haritada bazı yerleri parmağıyla işaret ederek anlattı. «Dar es Salaam'da sığ sulara girebilecek türden bir tekne kiralamayı düşündük. Şurada bir yere yanaşacak, sonra silahları zırhlı araçlara yükleyeceğiz. Kendi akaryakıtımızı taşıyarak iç kısımda, adamlarınızla daha önceden karar vereceğimiz bir yerde buluşacağız.»</p>

    <p class="calibre3">Prens, «Evet,» diye kabul etti. «Fikir iyi. Fakat İngiliz bölgesine yaklaşmamalısınız. Onlar kendi bölgelerinden doğuya köle ihracını engellemek için sıkı bir sistem uyguluyorlar. Savaş gemileri o sularda devamlı devriye geziyor. Yok, İngiliz Somalisi'nden uzak kalın. Fransız toprakları daha uygun.»</p>

    <p class="calibre3">Böylece yolculuğu planlamaya koyuldular. Jake'le Gareth kendilerini bekleyen tehlikeleri kayıtsızlıkla karşıladıklarını ve prensin öğütlerinin ne kadar değerli olduğunu anlamışlardı.</p>

    <p class="calibre3">«Karaya çıkmanız kritik bir adım olacak. Bu sahilde, denizin dibinde gemiler için tehlikeli bir kaya sahanlığı vardır. Bununla birlikte şu noktada, yani Jibuti'nin kırk mil kuzeyinde Mondi denilen eski bir liman bulunur. Haritada işaretli değil bu. Bir zamanlar köle ticaretinin merkezi olan Mondi'yi 1842'de İngilizler ele geçirip yağma ettiler. Burada tatlı su yoktur, dolayısıyla liman terk edilmiştir artık. Ama oradaki derin kanala girip sahile yaklaşmak kolaydır. Araçları burada karaya çıkarmanız uygun olur. Ancak iyi rıhtım ve vinçler olmadığı için de işiniz zor.»</p>

    <p class="calibre3">Gareth bir kâğıda bu bilgileri geçirirken, Jake de haritaya bakıyordu. «Ya buralardaki devriyeler?» diye sordu.</p>

    <p class="calibre3">Prens omuz silkti. «Jibuti'de gönüllü yabancı askerlerden oluşmuş bir kıta var. Zaman zaman develi devriyeler yolluyorlar. Onlarla karşılaşma olasılığınız az.»</p>

    <p class="calibre3">«Kıyıya çıkınca ne yapacağız?»</p>

    <p class="calibre3">Prens parmağıyla haritaya dokundu. «İtalyan Eritresi'ne paralel bir yol izleyin. Awash Nehri'nin çölde kaybolduğu yere gelene kadar güney batıya doğru gidin. Sonra batıya dönün. Böylece Fransız Somalisi'ni geçip Etiyopya'nın Danakil topraklarına girersiniz. Sizinle orada buluşulmasını sağlayacağım.» Yaşlı danışmanlarıyla biraz konuştuktan sonra döndü. «Şurada... Chaldi Kuyuları'nda buluşmamızın uygun olduğu kanısına vardık.» Yine haritayı işaret etti. «Burası Etiyopya toprakları. Bu, hükümetimin de işine gelecektir. Çünkü zırhlı araçları Sardi Geçiti ve Dessie Yolu'nu savunmak için kullanacaklar. Eğer İtalyanlar oradan saldırırlarsa tabii. Size yardım etmesi için yanınıza o bölgeyi bilen bir kılavuz katacağız.»</p>

    <p class="calibre3">Jake rahat bir soluk aldı. «Böylesi daha iyi.»</p>

    <p class="calibre3">Pekâlâ. Seçtiğim genç adam akrabam, bir yeğenim. Kendisi üç yıl İngiltere'de okudu, iyi İngilizce bilir. Geçeceğiniz yolları da bilir, çünkü Fransız bölgesinde bir reisin konuğu olarak oralarda sık sık aslan avladı.» Etiyopya dilinde bir şeyler söyleyince, adamlardan biri kalkıp kamaradan çıktı. «Onu çağırttım. Yeğenimin adı Gregorius Maryam.»</p>

    <p class="calibre3">İçeriye giren Gregorius yirmisini henüz geçmiş bir erkekti. Boyu amcasınınki kadar uzundu ve savaşçılara özgü parlak bakışlı kara gözleri vardı. Yalnız cildi bir genç kızınki gibi tüysüz ve soluk bal rengiydi. Batı Avrupalı gibi giyinmişti. Yüzünden yoğun duygulu ve zeki bir insan olduğu da belliydi.</p>

    <p class="calibre3">Amcası onunla anadilinde konuşunca, genç adam başını sallayarak Jake'le Gareth'e baktı. «Amcam benden bekleneni anlattı. Size hizmet etmekten onur duyacağım.»</p>

    <p class="calibre3">Jake beklenmedik bir şey sordu. «Araba kullanmasını biliyor musun?» Gregorius gülümsedi. «Evet, efendim. Addis Ababa'da Morgan spor arabam var.»</p>

    <p class="calibre3">Jake, «Mükemmel,» diyerek onun gülüşüne karşılık verdi. «Fakat zırhlı bir arabayı kullanmanın zor olduğunu anlayacaksın.»</p>

    <p class="calibre3">«Gregorius yolculuk için gereksinme duyduğu şeyleri yanına alıp hemen size katılacaktır. Biliyorsunuz, bu gemi öğleüzeri hareket edecek.» Bunun üzerine genç eğilip prensi selamlayarak kamaradan çıktı.</p>

    <p class="calibre3">«Sana bir iyilik yaptım, Binbaşı Swales. Bunun karşılığını hemen istiyorum.» Lij Mikhael tekrar İngilize döndü. Gareth'in yüzünde hafif bir endişe belirmişti, çünkü prensin çok iyi pazarlık ettiğini biliyordu artık. «Ülkemin elindeki pek az silahtan biri de uygar dünyanın vicdanını sızlatmaktır...»</p>

    <p class="calibre3">Jake, «Bunun pek olası olmadığını söylemeliyim,» diye mırıldandı.</p>

    <p class="calibre3">Prens üzgün üzgün kabul etti. «Öyle. Şimdilik etkili bir silah değil. Fakat uğradığımız haksızlığı, bize yapılan baskıları dünyaya bildirebilirsek. O zaman demokratik ulusların bizi desteklemelerini sağlayabiliriz.»</p>

    <p class="calibre3">Gareth, «Bu güzel bir düşünce,» dedi.</p>

    <p class="calibre3">«Amerika'da çok beğenilen ve toplumu etkilemesini bilen bir gazeteci benimle birlikte yolculuk ediyor. Kendisi Amerika Birleşik Devletleri'nde ve İngilizce konuşulan diğer ülkelerde yüz binlerce kişiye sesini duyurabilir. Özgür düşünceye saygı duyan, ezilenlerden yana olan biri. Yalnız bu gazetecinin ünü daha biz geri dönmeden düşmanlarımızca duyuldu. İtalyanlar bu çapta bir gazeteci gerçekleri yazacak olursa zarar görebileceklerini düşünüyorlar. Bunun olmaması için önlemler almışlar. Bugün radyoda sözünü ettiğim gazeteciye İngiliz, Fransız ve İtalyan bölgelerinden geçiş izni verilmeyeceğini duyduk. Anlayacağınız, sadece silah ambargosu koymakla kalmadılar, bize yardım edebilecek dostlarımıza da engel oluyorlar.»</p>

    <p class="calibre3">Gareth, «Olmaz,» diye atıldı. «Yeterince derdimiz var. Dünyanın bütün gazetecilerini taşıyacak bir taksi şirketi kurmadım. Bunu yaparsam kahrolayım...»</p>

    <p class="calibre3">Jake onun sözünü kesti. «Araba kullanmasını biliyor mu? Son taşıtın sürücüsü yok henüz.» Gareth sıkıntılı sıkıntılı, «Bildiğim gazeteciler sadece viski şişesini kullanabilirler,» diye söylendi.</p>

    <p class="calibre3">Jake, «Araba kullanabiliyorsa para verip başka sürücü tutmaktan kurtuluruz,» deyince Gareth'in sıkıntısı hafifler gibi oldu.</p>

    <p class="calibre3">«Doğru... Eğer biliyorsa tabii.»</p>

    <p class="calibre3">Prens, «Bunu anlayalım,» dedi, dönüp hafif sesle adamlarından birine bir şeyler söyledi. Danışman çıkıp gitti.</p>

    <p class="calibre3">Kısa süre sonra kapı açıldı ve gazeteci içeriye girdi. Gareth Swales doğrulup kravatının düğümünü düzeltti. Tatlı tatlı gülümsedi. Harita masasının yanındaki koltuklardan birine çökmüş olan Jake Barton da yaprak sigarasını yakmak üzereydi. Ama elindeki yanan kibriti unutarak gelen kimseye bakakaldı.</p>

    <p class="calibre3">Prens, «Beyler,» dedi. «Size Amerikan basınının tanınmış bir üyesi ve ülkemin iyi dostu olan Miss Victoria Camberwell'i tanıtmakla onur duyarım.»</p>

    <p class="calibre3">Vicky Camberwell henüz otuzuna gelmemiş, olağanüstü çekici ve güzel bir kadındı. Seçtiği meslekte gençlik ve güzelliğin yararlı olmadığını uzun yıllar önce öğrenmiş ve ikisini de gizlemeye çalışmıştı, ama bunda başarılı olmuş sayılmazdı. Çok sade, adeta erkeğimsi bir kılık seçmişti. Apoletleri olan, cepleri düğmeli, askerlerinkini andıran bir gömlek vardı üzerinde. Fakat yine de biçimli, irice göğüsleri belli oluyordu. İri cepli eteği de aynı krem rengi ketenden yapılmıştı. İnce belinde deri bir kemer vardı. Ayakkabıları kadınların 'rahat' dediği türden, yani bağlıydı. Ama bunlar biçimli, güzel bacaklarına hiç de uymuyordu. Güneşten açılıp adeta beyazımsı olan ipek gibi sarı saçlarını sıkıca ensesine topuz yaptığı için bir kuğununkini andıran biçimli boynu ortaya çıkmıştı.</p>

    <p class="calibre3">Kendini ilk toplayan Gareth oldu. «Miss Camberwell tabii. Sizin yazılarınızı okudum. Bunları Observer de basıyor.» Kadın ifadesiz gözlerle onu süzdü. Ünlü Swales gülüşünden hiç etkilenmediği belliydi. Adam onun koyu yeşil gözlerinin altın menevişli olduğunu gördü.</p>

    <p class="calibre3">Kibritten parmağı yanan Jake küfredince kadın döndü. Amerikalı hemen ayağa kalktı.</p>

    <p class="calibre3">«Bir kadın beklemiyordum.»</p>

    <p class="calibre3">«Kadınlardan hoşlanmaz mısınız?» Sesi hafif ve boğukçaydı. Jake kollarındaki tüylerin diken diken olduğunu hissetti.</p>

    <p class="calibre3">«Çok sevdiğim kimselerden bazıları kadındır.» Jake onun uzun boylu olduğunu da fark etti. Kadının boyu hemen hemen kendi omzuna erişiyordu. Hem atletik bir vücuda sahipti. «Aslında daha fazla hoşlandığım başka bir şey yok.»</p>

    <p class="calibre3">Genç kadın ilk kez gülümsedi. Bu gülüşte şaşılacak bir sıcaklık vardı. Jake büyülenmiş gibi ona baktı, sonra ciddi bir tavırla «Araba kullanmasını biliyor musunuz?» diye sordu.</p>

    <p class="calibre3">Bu söz kadının gülüşünü kahkahaya çevirdi. «Evet. Ata ve bisiklete de binerim. Kayak yaparım, uçak kullanırım, briç oynar, şarkı söyler, dans eder ve piyano çalarım.»</p>

    <p class="calibre3">Jake de onunla güldü. «Bu kadarı yeter.»</p>

    <p class="calibre3">Vicky prense döndü. «Ne oluyor, Lij Mikhael bu iki beyin planlarımızla ne ilgileri var?»</p>

    <p class="calibre3">Gemi rıhtımdan ayrılıp uzaklaşınca, Jake diğerlerine döndü. «Miss Camberwell'e kalacak bir yer bulmalıyız.» Akıllarına gelen şey yüzünden, Gareth'le kadının eski bavuluyla yazı makinesini kapmak için yarıştılar.</p>

    <p class="calibre3">Gareth, «Yazı tura atalım,» diye önerdi. Elinde bir Doğu Afrika şilini belirmişti.</p>

    <p class="calibre3">Jake kararını verdi. «Tura.»</p>

    <p class="calibre3">«Talihin yok, evlat.» Gareth parayı cebine soktu. «Ben Miss CamberweH'le ilgilenirim. Bizi o sahile götürecek gemiyi de bulacağım. Bu arada arabalara bir kez daha göz atmanı öneririm.» Konuşurken bir ricksha'ya işaret etti. «Unutma Jake, bunları limana indirmek zor değil ama çölde iki yüz mil yol almak tümüyle ayrı bir şey. Eve yürüyerek dönmemizi sağlamalısın.» Genç kadını arabaya bindirdi. Arkadaşına el sallayarak rıhtımdan uzaklaştı.</p>

    <p class="calibre3">Gregorius, «Galiba kendi durumumuzu düşünmek zorundayız, efendim,» deyince Jake homurdanarak ricksha'nın arkasından baktı. «Ben de kalacak bir yer bulmalıyım.»</p>

    <p class="calibre3">Jake kendini topladı. «Gel oğlum. Buradan ayrılana kadar benim çadırımda kalabilirsin.» Birden sırıttı. «Senin yerine Miss Camberwell olsaydı keşke. Bu sözüme alınmayacağını umarım, Greg.»</p>

    <p class="calibre3">Genç neşeyle güldü. «Duygularınızı anlıyorum efendim fakat belki de horluyordur.»</p>

    <p class="calibre3">«Bu kadar çekici bir kadın asla horlayamaz. Hem bir şey daha var. Bana 'Efendim' deme. Beni sinirlendiriyor bu. Adım Jake.» Greg'in bavullarından birini aldı. «Yürüyeceğiz.» Yola koyuldular. «Bir Morgan'ın olduğunu söylemiştin, değil mi?»</p>

    <p class="calibre3">«Öyle, Jake.»</p>

    <p class="calibre3">«Bunun çalışmasını neyin sağladığını biliyor musun?»</p>

    <p class="calibre3">«Patlarlı motor.»</p>

    <p class="calibre3">Jake, «Aman harika,» diye bağırdı. «Bu iyi bir başlangıç. Seni ikinci makinist aldım. Hemen kolları sıva.»</p>

    <p class="calibre3">Gareth Swales'in baştan çıkarma konusunda bir kuramı vardı. Yirmi yıldır bunda değişiklik yapmak için bir neden görmemişti. Hanımlar soylu kişilerle ahbaplığı severlerdi. Onlar doğuştan züppeydiler ve bir soyluluk arması en soğuk kadının bile bayılmasına neden olurdu. Ricksha'ya biner binmez Vicky Camberwell'i neşeli ve göz kamaştırıcı çekiciliği ile etkilemeye kalktı.</p>

    <p class="calibre3">Gazetecilik gibi zor bir alanda yirmi dokuz yaşına kadar büyük bir ün elde eden bir kadının dünyayı bilmemesi ya da dünyadaki türlü tuzakları anlamaması olanaksızdı. Vicky daha İngilizi görür görmez bir karara varmıştı. Böyle kibar, bakımlı, yakışıklı, neşeli, konuşkan ve gözlerinde çelik gibi sert bir pırıltı olan başka erkekler de görmüştü. Çapkın diye düşünmüştü. Onun yanında geçirdiği her saniye de bu kanısını daha güçlendirmekteydi. Ancak Binbaşı Swales çok eğlenceli ve yakışıklı bir çapkındı. Adam onu soyuyla etkilemeye çalışırken eğlenerek dinledi.</p>

    <p class="calibre3">«Albayın söylediği gibi... Babamdan biz hep 'Albay' diye söz ederdik.» Gareth'in babası gerçekten albay olduktan sonra ölmüştü. Fakat iddia ettiği gibi gözde bir alayın komutanı değildi. Adam Hindistan'daki polis örgütünde memur olarak işe başlamıştı.</p>

    <p class="calibre3">«Tabii ailenin toprakları annemden kalma...» Gareth'in annesi başarısız bir fırıncının tek kızıydı ve aile malikâneleri de Swansea'daki ipotekli bir evden ibaretti.</p>

    <p class="calibre3">Albay biraz çapkındı ve daima çılgın bir grupla gezerdi. Hızlı kadınlar ve yavaş atlar. Korkarım, bu yüzden gitti malikâneler. O sırada ben Eton'da, babam da dışişlerindeydi. Keşke yaşlı şeytanı daha iyi tanıyabilseydim. Olağanüstü bir kişiliği vardı kuşkusuz.» Oysa annesiyle babası orta ve yüksek sınıfları birbirinden ayıran görünmez engeli aşabilmesi için kendilerini oğullarına adamışlardı. Gareth'in Eton'a girmesini de uzun süre önce aynı okulu bitirmiş olan polis müdürü sağlamıştı. Annesine kalan küçük mirasla babasının aylığının büyük bölümü oğullarını çok masraflı bir iş olan centilmen sınıfına sokmaya gitmişti.</p>

    <p class="calibre3">«İnanır mısınız babam düelloda öldü. Şafak vakti tabancalar... kanı ateşli, romantik bir erkekti.» Oysa Gareth'in annesi koleradan ölünce, babasının aylığı delikanlının düklerin oğullarıyla ahbaplığı sırasında girdiği borçları ödemeye yetmemişti. Hindistan'da rüşvet bir töre, bir yaşam tarzı sayılabilirdi. Ama albayın rüşvet aldığı ortaya çıkmıştı. Gerçekten şafakta tabanca olayı vardı. Adam Webley hizmet tabancasını alıp karanlık bir Hint ormanına girmiş ve atı bir saat sonra boş eyerle ahırına dönmüştü.</p>

    <p class="calibre3">«Eton'dan ayrılmak zorunda kaldım tabii.» Gareth'in okul müdürünün kızıyla sevişmesi, albayın son kez ata binmesiyle aynı zamana rastlıyordu. Bu sayede Gareth okul taksitleri ödenmemiş biri olarak çıkarılmamış, Lij Mikhael'in söylediği gibi büyük bir zaferle Eton'dan ayrılmıştı. Savaş çıkmıştı o sırada da. Dükün alayı bile yeni subayların maddi durumunu pek incelemiyordu. Eton'dan olduğu için onu alaya almışlardı. Savaşta başarılı olduğu için de kısa süre içinde binbaşılığa yükselmişti. Fakat barış yapılınca her şey eski haline dönmüştü. Bir subayın, alayın beklediği şekilde rahat yaşayabilmesi için yılda üç bin sterline gereksinmesi vardı. Gareth de alaydan ayrılmak durumunda kalmış, orada burada iş kovalamıştı. Hâlâ da dolaşmaya devam ediyordu.</p>

    <p class="calibre3">Vicky Camberwell istememekle birlikte bu sözlerin kendisini büyülediğini hissetti. Bunun tavukların önünde yapılan bir kobra dansı olduğunu biliyordu. Adamın çekici yanının, hemen fark ettiği çapkınlık ve serserilik olduğunun da farkındaydı. İşi onu dünyanın olaylı yerlerine yollamıştı. Gareth gibi insanları da aynı tehlikeli yerler çekiyordu. Bu tür kişilerle birlikte tehlike, coşku ve eğlenceyi tadıyordu insan. Ama sonunda daima acı da duymaktaydı.</p>

    <p class="calibre3">Gareth de kadınların gülüşünü bir ölçü olarak kullanmak gerektiğini öğrenmişti. Vicky yapmacıktan uzak bir neşeyle gülüyordu. Bu karşılık adama güven verdi. Ricksha'dan inerlerken adeta benimsermiş gibi kadının kolunu tutup yardım etti.</p>

    <p class="calibre3">Gareth mal sahibi tavrıyla ona kral dairesini gezdirdi. «Burada tek daire var. Balkon bahçeye bakıyor ve akşamüzeri denizden esen rüzgâr burasını serinletir. Hem bütün otelde tek özel tuvalet burada. Yatak da çok yumuşak. İnsan bulutun üstünde uyuyormuş gibi oluyor.»</p>

    <p class="calibre3">Vicky masum bir kız gibi gülümsedi. «Ben burada mı kalacağım?»</p>

    <p class="calibre3">«Şey, bir şeyler ayarlayacağımızı düşündüm, kızım.» Kadın onun ne tür bir şey ayarlayacağını anladı.</p>

    <p class="calibre3">«Çok naziksiniz, binbaşı,» diye mırıldanarak telefona gitti. «Ben Miss Camberwell, Binbaşı Swales kral dairesini bana bırakıyor. Lütfen onun eşyalarını taşıması için bir adam yollayın.»</p>

    <p class="calibre3">Gareth, «Fakat...» diye soludu. Kadın ona bakarak gülümsedi. «Ah, çok iyisiniz.» Sonra otel müdürünü dinledi. «Yazık, demek tek boş odanız bu. Neyse binbaşı çok daha rahatsız yerlerde yatmıştır kuşkusuz.»</p>

    <p class="calibre3">Gareth kendisine verilen odayı görünce daha rahatsız yerleri anımsamaya çalıştı. Mulden'deki Çin hapishanesi daha serindi ve. 1917'de cephedeyken kışın kaldığı barınak daha büyük ve daha iyi döşeliydi.</p>

    <p class="calibre3">Gareth Swales üç gün süreyle gidip liman müdürüyle çay ve viski içti. Oraya gelen türlü geminin kaptanıyla konuştu. Geceleri de Vicky Camberwell'i yıllanmış şampanya ve tatlı sözlerle kandırmaya çalıştı. Fakat kadın onunla içiyor, sözlerine gülüyor ve gece yarısı olunca da iyi geceler diliyordu. Gareth onun kaldığı daireye ayak basmamıştı.</p>

    <p class="calibre3">Dördüncü sabah iyice umudunu yitirmeye başlayan Gareth, bir kova Tusker alıp Jake'e gitmeyi ve dost Amerikalıyla biraz çene çalıp neşelenmeyi düşündü. Fakat başarısızlığa uğradığını Jake'e itiraf etmek de işine gelmiyordu. Onun için yine ricksha'ya binerek limana inmeyi uygun buldu,</p>

    <p class="calibre3">Gece açıkta bir gemi demirlemişti. Gareth dürbünüyle baktı. Geminin pis, siyah, biçimsiz bir yapısı ve hırpani görünüşlü mürettebatı vardı. Direkleri de inceledi; bunlarla yelken açabilirdi ama kıçtaki uskuru fark edince gemide değişiklik yapılmış olduğunu anladı. Belki de buna bir Diesel motor takılmıştı. Gemi çok pisti fakat berrak suda gördüğü dip kısmı temiz bakırdı ve katlanmış yelkenler de sağlamdı. Geminin kıçına Arapça ve Fransızca Hirondelle yazılmıştı. Tekne Seychelles bandıralıydı.</p>

    <p class="calibre3">Gareth geminin araba beygiri süsü verilerek gizlenen bir yarış atı olduğunu anlamıştı ve bunun amacını düşündü. Büyük bronz uskuru sayesinde gemi hızlı yol alabilirdi ve tekne de denize dayanıklıya benziyordu.</p>

    <p class="calibre3">Fakat gemiye yaklaşınca kokusunu alarak onun ne olduğunu anladı. Çin Denizi'nde de aynı pislik ve acı çeken insanların kokusunu duymuştu. Böyle bir geminin kaynar suyla bile yıkansa kokusundan kurtulamayacağını işitmişti. Karanlık gecelerde devriye gemilerinin ufukta beliren bir köle gemisinin kokusunu hemen aldığını söylerlerdi.</p>

    <p class="calibre3">Gareth köle alıp satarak yaşamını kazanan bir adamın silah kaçırmak gibi küçük bir işten kaçınmayacağını düşünerek seslendi. «Hey, Hirondelle»</p>

    <p class="calibre3">Cevap düşmancaydı. Üstü başı dökülen tayfalar yaklaşan motora kötü kötü baktılar. Arap, Hintli, Çinli ve zencilerden oluşmuş mürettebat ses çıkarmaya gerek görmedi. Gareth ayağa kalkarak ellerini ağzına götürüp tekrar bağırdı. «Kaptanınızla konuşmak istiyorum.»</p>

    <p class="calibre3">O zaman beyaz bir adam küpeşteye yaklaştı. Kısa boylu olduğu için sadece başı küpeştenin üstünde kalıyordu. «Ne istiyorsun? Polis misin?»</p>

    <p class="calibre3">Gareth onun Rum ya da Ermeni olduğunu tahmin etti. Bir gözünü siyah bir kumaş parçasıyla örtmüştü. Sağlam gözüyse bir akik parçası kadar parlak ve sertti.</p>

    <p class="calibre3">Gareth, «Polis değilim,» diye cevap verdi. Cebinden çıkardığı viski şişesini salladı.</p>

    <p class="calibre3">Kaptan küpeşteden eğilerek dikkatle Gareth'e baktı. Belki de İngilizin gözlerindeki pırıltıyı ve korsan gibi gülüşünü fark etmişti. Bu tür kimseler birbirlerini tanırlardı. Kaptan bir karara varıp Arapça emir verdi ve bir şeytan çarmıhı tekneden aşağıya sarkıtıldı. «Gel,» diye davet etti kaptan. Gizlemesi gereken bir şey yoktu. Yolculuğun bu bölümünde sadece Bombay'dan aldığı pamukluları taşıyordu. Malı Dar es Salaam'a boşalttıktan sonra, Afrika'nın büyük boynuzuna gece yaklaşacak ve oradan daha kazançlı olan insan yükünü alacaktı. Arabistan, Hindistan ve Doğu'nun tüccarları Danakil ve Galla'nın ince zenci kızları için büyük para verdikleri sürece, onun gibi adamlar İngiliz savaş gemileri ve devriyelerle karşılaşma tehlikesini göze alacaklardı.</p>

    <p class="calibre3">Gareth, «Biraz viski içip paradan söz edebileceğimizi düşündüm,» dedi. «Adım Swales. Binbaşı Swales.»</p>

    <p class="calibre3">Kaptan seyrelmiş siyah saçlarını arkada tek örgü yapmıştı. Kendisine korsan havası vermeye çalıştığı belliydi. «Benim adım da Papadopoulos.» İlk kez gülümsedi. «Para konuşmasıysa müzik gibi tatlıdır.» Elini uzattı.</p>

    <p class="calibre3">Gareth ve Vicky Camberwell armağanlarla Jake'in maun ormanındaki kampına gittiler. Amerikalı elinde kaynak lambasıyla doğrularak onları alayla karşıladı. «Bu bir sürpriz. İkinizin kaçtığını sanıyordum.»</p>

    <p class="calibre3">«Önce iş, sonra eğlence,» Gareth genç kadının ricksha'dan inmesine yardım etti. «Ve, sevgili Jake, bu ara çok işimiz vardı.»</p>

    <p class="calibre3">«Bunu görüyorum.» Jake kaynak lambasını kapatıp Tusker birası dolu kovayı aldı. Hemen iki şişe açıp birini Etiyopyalı gence uzattı. Diğerini de dudaklarına götürdü. Üstüne sadece yağlanmış haki bir şort giymişti. Daha sonra sırıttı. «Neyse susuzluktan ölüyordum. Onun için seni bağışlıyorum.»</p>

    <p class="calibre3">«Yaşamlarımızı kurtardınız. Binbaşı Swales ve Miss Camberwell, Gregorius buğulanmış şişeyi kaldırarak onları selamladı.</p>

    <p class="calibre3">Gareth dönerek ikisinin çalışmakta olduğu kocaman şeye baktı. «Bu da nedir?»</p>

    <p class="calibre3">Jake gururla buna vurdu. «Bir sal.» Boş benzin varillerini birbirine bağlamış, üstüne de keresteler koymuştu. «Zırhlı arabalar yüzemezler ve onları karaya çıkarmamız gerekiyor. Sahilin yüz metre kadar açığına bile yaklaşabileceğimizi pek sanmıyorum. Araçları yüzdüreceğiz.»</p>

    <p class="calibre3">Vicky, Jake'in kasları gelişmiş omuzlarına, kollarına, dümdüz karnına ve geniş göğsüne bakıyordu, ama Gareth bu kaba sal yüzünden büyülenmiş gibiydi. Sonra mırıldandı. «Ben de arabaları karaya çıkarmak için bu tür bir şey önerecektim.» Jake inanmayarak kaşlarını kaldırınca da sordu. «Arabaların ağırlıkları ne kadar?»</p>

    <p class="calibre3">«Her biri beş ton.»</p>

    <p class="calibre3">«Tamam, Hirondelle'in vinçleri bu işe yeterli.»</p>

    <p class="calibre3">«Hirondelle mi?»</p>

    <p class="calibre3">«Bizi götürecek olan gemi.»</p>

    <p class="calibre3">Jake güldü. «Demek gerçekten çalışıyordun. Böyle yapacağına asla inanmazdım. Ne zaman gidiyoruz?»</p>

    <p class="calibre3">«Öbür gün şafak vakti. Malımızı göstermemek için gece yükleyecek ve günün ilk ışığıyla yola çıkacağız.»</p>

    <p class="calibre3">«Miss Camberwell'e o araçlardan birini kullanmasını öğretmek için fazla zamanım yok demek.» Jake genç kadına döndü ve menevişli yeşil gözlerine bakarken yine bir heyecan duydu. «Zamanınızın büyük bölümünü bana vermeniz gerekecek.»</p>

    <p class="calibre3">«Bu ara bol vaktim var.» Kadın Gareth Swales'in ilgisinden hoşlanmış ama onun ciddi saldırılarına da karşı koymuştu. Şimdi Jake Barton'un dayanılmaz çekiciliğini fark ediyordu. Bir kadın için sert, tehlikeli ve güçlü iki erkek tarafından beğenilmek kadar dinlendirici bir şey olamaz, diye düşündü. Jake'e gülümsedi ve onun gösterdiği tepkiden zevk aldı. O ara Gareth Swales'in sinirlenerek araya girmeye kalkıştığını fark etmişti.</p>

    <p class="calibre3">«Vicky'ye o eski makinelerde biraz ders verebilirim. Seni önemli işinden ayırmayalım.» Vicky başını çevirmeden Jake'e gülümsemeye devam etti. «Bence Bay Barton'un görevi bu.»</p>

    <p class="calibre3">Jake mırıldandı. «Adım Jake.»</p>

    <p class="calibre3">Ben de Vicky'yim.»</p>

    <p class="calibre3">Bu iş harika olacağa benziyordu. Ününü artıracak eşsiz bir hikâyenin peşindeydi. Hiçbir meslektaşı bir hikâye uğruna silah kaçakçılarıyla birlikte yasalara karşı gelip sınırlardan geçmeye kalkışmamıştı.</p>

    <p class="calibre3">Hem bu arada birlikte yolculuk edeceği iki yakışıklı erkek de vardı.</p>

    <p class="calibre3">Duygularına kapılmadığı sürece bu durumdan çok zevk alabilirdi.</p>

    <p class="calibre3">Yürüyüp düzlüğe çıkınca Gareth durdu. «Bu da ne?"</p>

    <p class="calibre3">Jake, «Araçları boyamak Greg'in fikri,» diye cevap verdi. «Böylece bize ateş etmeye kalkışacak olanlar duraklarlar sanırım.»</p>

    <p class="calibre3">Dört zırhlı araba pırıl pırıl beyaza boyanmıştı. Taretlerinde de kırmızı haçlar vardı. «Fransızlar ya da İtalyanlar bizi durdurmaya kalkarsa Uluslar arası Kızılhaç Örgütü'nün zırhlı ambulansları birliğinden olduğumuzu söyleyeceğiz. Sen, Greg ve ben doktoruz. Vicky de hemşire.»</p>

    <p class="calibre3">Vicky etkilenmişti. «Tanrım, çok iyi çalışmışsınız.»</p>

    <p class="calibre3">Greg ciddi ciddi, «Hem çölde beyaz boya daha serin olur,» diye anımsattı. «Çöle 'Büyük Yanık' demelerine şaşmamak gerekir.</p>

    <p class="calibre3">Jake de ekledi. «Araçlara taşıma rafları yaptım. Her taşıtın taretinin arkasına yüz elli litrelik iki varil akaryakıt ve bir varil de su yerleştirebileceğiz. Silah sandıklarını dörde ayırıp iplerle desteklere bağlayacağız. İpleri takmak için şuralara destekleri kaynakla oturttum. Silah sandıklarının üstlerine de içlerinde ilaç olduğunu belirten yeni etiketler takacağız.» Sonra Vicky'nin kolunu tuttu. «Şunu senin için ayırdım. İçlerinde en yumuşakbaşlı ve dost olanı o.»</p>

    <p class="calibre3">Vicky, «Hepsinin kişiliği mi var?» diye takıldı.</p>

    <p class="calibre3">Jake en yakındaki taşıta vurdu. «Demir Lady'lerim tıpkı kadınlara benzerler. Bu, çok cana yakın. Sadece arka süspansiyonunun ayarı biraz bozuk. Onun için adı Sarsak. Senin o. Kendisini seveceksin.» Jake gidip onun yanındaki taşıtın lastiğini tekmeledi. «Bu gruptaki kaltak. Krankı her kullanışımda bileğimi kırmaya kalktı. Adı da Domuz Priscilla. Onu benden başkası idare edemez. Beni sevmiyor ama saygısı var.» Yürüdü. «Greg de şunu seçti ve adını Tenastelin koydu. 'Tanrı bizimle beraber' anlamına geliyormuş. Haklı olduğunu umarım ama kuşkum var. Gareth, bu da senin. Yepyeni bir karbüratörü var. Bu karbüratörü sağlayabilmek için kendini tehlikeye attın. Bu yüzden zevkini çıkarmak da senin hakkın.»</p>

    <p class="calibre3">Vicky'nin gazetecilik damarı tuttu. Gözleri merakla parladı. «Ya? Ne oldu?»</p>

    <p class="calibre3">Jake, «Uzun hikâye,» diyerek güldü. «Bir deveye binip çok uzun tehlikeli bir yol almakla ilgili.» Gareth yaprak sigarasının dumanını yutup öksürürken Jake acımasızca devam etti. Onun için kendisi bundan böyle Hörgüç Henrietta diye bilinecek. Kısa adı Hörgüç.»</p>

    <p class="calibre3">Papadopoulos onları rıhtımda bekliyordu. Topuklarına kadar inen bir palto giymiş olan kaptanın elinde bir fırtına lambası vardı. En öndeki zırhlı arabayı Gareth Swales kullanıyordu. Adam ona durmasını işaret etti. Bunun üzerine Greg, Vicky ve en sonda olan Jake de durdular. Gemideki adamlar vinçleri çalıştırdılar ve ağır arabalar yavaş yavaş kaldırılıp içeriye alındı.</p>

    <p class="calibre3">Bütün iş hızla ve hiç ses çıkarmadan yapıldı. Memnun memnun yüklemeyi seyreden Gareth, Jake'e dönerek, «Bu adamlar işlerini biliyorlar,» diye fısıldadı. «Ben gidip liman müdüründen konşimentolarımızı alayım.» Gölgelere girerek uzaklaştı.</p>

    <p class="calibre3">Jake de Vicky'nin koluna girdi. «Kamaralarımıza bir bakalım.» iskeleden çıkınca köle gemisinin pis kokusu burunlarına geldi. Gareth rüşvet verip elinde İskenderiye'deki Kızılhaça gidecek dört ambulans ve tıbbi malzeme konşimentosuyla döndüğünde, diğerleri Papadopoulos'un kendilerine ayırdığı küçücük, pis kamaraya bir göz atmışlar ve orasını içindeki tahtakurusu ve hamamböceklerine bırakmaya karar vermişlerdi. Jake grup halinde küpeştenin önünde durup uzakta kalan limanın ışıklarına bakarlarken, hepsinin adına konuştu. «Zaten birkaç günlük bir yolculuk. Açık güverteyi yeğlerim.»</p>

    <p class="calibre3">Vicky yüzüne vuran parlak yıldızların ışığıyla uyandı. Gözlerini açarak evrenin harikalarının ışıldadığı gökyüzüne baktı. Usulca battaniyelerinden sıyrılıp kalkarak geminin küpeştesine gitti. Koyu renkli deniz de pırıl pırıldı. Her dalga değerli madenden oyulmuştu sanki. Yıldızların ışığı bu dalgalara mücevherler takıyordu.</p>

    <p class="calibre3">Gareth arkasından gelerek kollarını onun beline dolayınca, başını bile çevirmedi Vicky. Sadece erkeğe yaslanıp kaldı. Tartışmayı ya da alay etmeyi istemiyordu. Kısa süre sonra ölebilirdi ve gece kaçırılmayacak kadar güzeldi. İkisi de ses çıkarmadılar. Vicky usta ellerin ince, pamuklu bluzunun üstünde kaydığını hissedince heyecanla titredi. Bu ellerin sıcaklığını duyuyordu. Ağır ağır erkeğin kollarında döndü. Başını kaldırarak Gareth'e yaslandı. Öpüştüler. Genç adamın dudakları arzuya kapılmasına neden olmuştu. Ama bütün iradesini kullanarak onun kollarından kurtuldu ve hemen yattığı yere gidip titreyen ellerle battaniyelerini aldı. Bunları Jake ve Greg'in arasına serip uzandı. Ancak o zaman Jake Barton'un uyanık olduğunu anladı. Adamın gözleri kapalıydı ve derin, düzgün soluk alıyordu. Fakat Vicky kesinlikle onun uyumadığını biliyordu.</p>

    <p class="calibre3">General Emilio De Bono bürosunun penceresinde durup Asmara'nın pis evlerinin damlarının üstünden yemyeşil Etiyopya tepelerine doğru baktı. Bunlar tıpkı bir ejderhanın belkemiğine benziyorlar, diye düşünerek için için titredi.</p>

    <p class="calibre3">General yetmiş yaşındaydı. Bu yüzden bu dağlık yere giren son İtalyan ordusunu anımsıyordu. Adowa adı İtalyan savaş tarihinde kara bir lekeydi. Aradan kırk yıl geçmiş ve modern Avrupa ordusunun korkunç yenilgisinin öcü hâlâ alınmamıştı. Şimdi intikam için kader onu seçmişti. Emilio De Bono bu rolün kendisine uyduğundan hiç de emin değildi. Savaşlar kimse zarar görmeden yapılabilseydi daha sevinecekti. General hiç kimsenin canını yakmamaya, hatta rahatsız etmemeye özen gösterirdi. Adamlarını tehlikeye atacak kararlardan kaçınırdı hep. Subayları ona bu tür şeyleri önermemeleri gerektiğini öğrenmişlerdi.</p>

    <p class="calibre3">Aslında general bir savaşçıdan çok, bir diplomat sayılırdı. Gülen yüzler görmek istediği için kendisi de sık sık gülümserdi. Sivri, beyaz sakallı adam yaşlı bir tekeye benziyordu. Ona 'Küçük Sakal' adını takmışlardı. General subaylarına 'Caro' erlerine de 'Bambino' derdi. Sadece sevilmeyi istiyordu. Onun için de gülümsüyor gülümsüyordu.</p>

    <p class="calibre3">Fakat general o anda gülümsemiyordu. Roma'dan yine altında Benito Mussolini'nin adı olan bir şifre almıştı. Bu kez sözler daha kesindi: «İtalya kralının isteğine ve savunma bakanı olarak verdiğim emre göre...»</p>

    <p class="calibre3">General birden nişanlarla dolu göğsünü yumruklayarak yaveri Yüzbaşı Crespi'yi şaşırttı. De Bono acı acı, «Anlamıyorlar,» diye bağırdı. «Roma'da oturup acele etmemizi söylemek güzel. Fakat onlar bizim gibi Mareb Irmağı'nın öbür tarafında durmadan toplanan düşmanları görmüyorlar.»</p>

    <p class="calibre3">Yüzbaşı da generalin yanına gelerek pencereden baktı. Fakat generalin söylediği gibi dağların eteğinde düşman filan gözükmüyordu.</p>

    <p class="calibre3">De Bono üzgün üzgün devam etti. «Eritre'de durumumuzu sağlamlaştırmam gerektiğini anlamıyorlar. Sağlam bir üssüm ve malzeme trenim olmalı.» Oysa bir zamanlar ender gemi uğrayan küçük Massawa limanı yeniden yapılmıştı. Taş iskeleler denize uzanıyordu. Rıhtımlarda buharlı vinçler çalışıyor, trenler durmadan işleyip inanılmayacak kadar malzeme getiriyorlardı. Aylardan beri her gün tonlarca malzeme geldiği biliniyordu. Süveyş Kanalı da İtalyanlar için açıktı. Milletler Cemiyetinin Doğu Afrika'ya koyduğu ambargo italya'yı etkilemiyordu. O güne dek üç milyon tondan fazla savaş malzemesi yollanmıştı. Hem bunlara beş bin savaş taşıtı, zırhlı araçlar, tanklar ve uçaklar dahil değildi. Bu kadar taşıtı dağıtabilmek için iç taraflara giden yollar yapılıyordu.</p>
  </div>
</body>
</html>
