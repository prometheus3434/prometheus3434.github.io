<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bir Avuç Kum - Wilbur Smith</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="WordSection">
    <p class="calibre3">Biri omzuna dokununca döndü ve yanında duran Lij Mikhael'i gördü. Prens hafif sesle, «Teşekkür ederim, Bay Barton» dedi. Jake omuz silkerek yine dürbünle uzaklara bakmaya devam etti.</p>

    <p class="calibre3">«Yaptığınız doğru değildi ama yine de teşekkür ederim.»</p>

    <p class="calibre3">«Kızınız nasıl?»</p>

    <p class="calibre3">«Kendisini Miss Camberwell'in yanına bıraktım. İyileşecek sanırım.»</p>

    <p class="calibre3">Bir sessizlik oldu. Jake mırıldandı. «Endişeliyim, prens. Açıktayız. İtalyanlar şimdi saldırırlarsa hepimizi temizlerler. Silahlar nerede? Silahları almamız şart.»</p>

    <p class="calibre3">Lij Mikhael yaklaşan askerlerin sol arka kanadını işaret etti. «Orada. Silahları develere yükledik. Yarım saat sonra burada olurlar.» Birden konuyu değiştirdi. «Bay Barton, Binbaşı Swales'i ne zamandan beri tanıyorsunuz?»</p>

    <p class="calibre3">Jake, «Bazen çok uzun süredir tanıdığımı düşünüyorum.» Diye cevap verirken prensin endişelendiğini fark etti. «Yok, böyle söylemek istemedim. Bu tatsız bir şakaydı. Onu tanıyalı fazla olmadı.»</p>

    <p class="calibre3">«Daha önce sicilini iyice incelemiştik...» Prens durakladı.</p>

    <p class="calibre3">Jake, «Bu işi alması için onu tuzağa düşürmeden önce,» diye ekleyince, prens hafifçe gülümseyerek başını salladı.</p>

    <p class="calibre3">«Tamam. Bütün kanıtlar onun kurallara uymayan bir adam fakat acemi erleri yetiştirmekte usta, fevkalade bir subay olduğunu gösteriyor. Modern silahların nasıl kullanılması gerektiğini bilen, silah konusunda uzman bir öğretmen.»</p>

    <p class="calibre3">Jake, «Sadece kendisiyle kumar oynamayın,» diye salık verdi.</p>

    <p class="calibre3">«Bu öğüdünüzü tutacağım, Bay Barton.» Prens hafifçe gülümsediyse de yine ciddileşti. «Miss Camberwell onun korkak olduğunu söyledi. Oysa doğru değil bu. Kendisi tam bir asker gibi emirlerimi yerine getiriyordu.»</p>

    <p class="calibre3">Jake, «Sandığınızdan daha iyi bir insan olabilir,» dedi.</p>

    <p class="calibre3">Prens başını salladı. «Fransa'da savaşırken büyük kahramanlık göstermiş. Aldığı nişan ve belgeler bunu açıklıyor.»</p>

    <p class="calibre3">«Beni inandırdınız. İstediğiniz bu muydu?»</p>

    <p class="calibre3">Prens çekinerek, «Hayır,» diye itiraf etti. «Sizin beni inandıracağınızı umuyorum.» Birlikte güldüler.</p>

    <p class="calibre3">Jake, «Benim sicilimi de incelediniz mi?» diye sordu.</p>

    <p class="calibre3">«Hayır. Adınızı ilk kez Dar es Salaam'da duydum. Siz ve arabalarınız benim için bir sürpriz oldu. Belki de pazarlığımızın en iyi yanı buydu.» Birden başını kaldırıp Amerikalının gözlerinin içine baktı. «Hâlâ öfkelisiniz. Bunun ne kadar güçlü olduğunu da görüyorum.»</p>

    <p class="calibre3">Jake adamın haklı olduğunu anlayarak şaşırdı. Zavallı insanlar öldürülürken kapıldığı yakıcı hiddeti duymuyordu artık. Ama öfkesi küllenmemiş bir ateş gibiydi. Mermi ve havan toplarının devirdiği kadın ve erkekler uzun süre gözlerinin önünden gitmeyecekti.</p>

    <p class="calibre3">Lij hafif bir sesle devam etti. «Artık davamıza bağlandınız sanırım.» Jake adamın sezme gücüne şaştı yine. Henüz kendisi bile bu durumu anlayamamıştı. Afrika'ya geldiğinden beri ilk kez kendi dışında bir şeyin etkisiyle hareket ediyordu. Artık orada kalacağını ve kendisine gerek duyulduğu sürece Lij ve adamlarıyla birlikte savaşacağını biliyordu. Prens, «Sizin bakımınızdan talihliyim,» dedi. «Siz ateşsiniz ve Gareth Swales buz. Bu benim lehime olacak. Daha şimdiden aranızda bir bağ var.»</p>

    <p class="calibre3">«Bir bağ mı?» Jake sert sesle güldü. Sonra birden durup bu sözleri düşündü. Prens sandığından da ileri görüşlü bir erkekti. Fark edilmemiş gerçekleri ortaya çıkarma yeteneği vardı.</p>

    <p class="calibre3">«Evet bir bağ, Ateş ve buz. Bunu göreceksiniz.» Bir süre sessiz sedasız, yüksek çelik taretin üstünde durdular. İkisi de kendi düşüncelerine dalmıştı. Sonra Lij kendini toplayarak dönüp batıyı işaret etti. Etiyopya'nın kalbi orası. Dağlar... Bu dağlar bizi koruyor, iki yanda da yüzer mil uzanan dağlardan hiçbir düşman geçemez.»</p>

    <p class="calibre3">«Fakat, Sardi Geçiti var.» Jake dağların arasında kalan yarı görüyordu.</p>

    <p class="calibre3">«Prens, «Sardi Uçurumu,» diye tekrarladı. «Juda Aslanı'nın açık kanadına çevrilmiş bir mızrak. İmparator Aslanlar Aslanı Haile Selasiye ordularını kuzeyde topladı. Yüz elli bin kişi Eritre'den çıkıp Adowa'dan geçerek gelecek ve İtalyanlara karşı koyacak. İmparatorun arka cephesini dağlar koruyor... Sadece uçurum bir tehlike oluşturuyor. Modern araçlara sahip bir ordu buradan geçip yüksek topraklara erişebilir ancak. Yardan geçen yol dik ve engebelidir ama İtalyanlar usta mühendislerdir. Onlar Sezar zamanından beri yol yapmada ustadırlar. Eğer yarın ağzına saldırırlarsa, bir hafta içinde elli bin kişiyi dağlara çıkarabilirler.» Eliyle geride kalan mavi dorukları işaret etti. «İmparatorun arka kanadını yarıp geçerler. Orduyla başkent Adis Ababa arasına girerler. Kentin yolu böylece onlara açılırsa sonumuz gelir.' İtalyanlar da bunu biliyorlar. Chaldi Kuyuları'na gelmeleri de bunu açıklıyor zaten. Bugün karşılaştığımız, yardan geçmek üzere gelecek olan düşmanın bir ön saldırışıydı.»</p>

    <p class="calibre3">«Evet. Öyle olduğunu sanıyorum.»</p>

    <p class="calibre3">Prens sakin sakin, «İmparator Sardi Uçurumu'nun savunmasını bana verdi.» Dedi. «Fakat aynı zamanda savaşçılarımın büyük bölümünün şimdi Tana Gölü kıyılarında toplanan orduya katılmalarını da istedi. Orası iki yüz mil kadar batıda kalır. Onun için adamımız az. Eğer zırhlı arabalar ve makinelileri getirmeseydiniz, buyarı tutabilmek olanaksız olacaktı.»</p>

    <p class="calibre3">«Bu yorgun Lady'lerle bile bu iş kolay olmayacak.»</p>

    <p class="calibre3">«Bunu biliyorum, Bay Barton. Bu yüzden durumumuzu daha iyileştirmek amacıyla elimden geleni yapıyorum. Hatta Harari'nin eski düşmanlarıyla da anlaşarak İtalyanlara birlikte karşı koymamızı sağlamaya çalışacağım. Eski kan davalarını bir yana bırakıp Gallaların Ras'ını bizimle birlikte uçurumu koruması için kandırmaya gayret edeceğim. O adam bir haydut ve ahlaksız bir yaratıktır. Yanındakiler de Shifta, yani dağ haydutlarıdır. Ama iyi dövüşürler ve şimdi her bir mızrak düşman karşısında dayanmamıza yardım edebilir.»</p>

    <p class="calibre3">Jake prensin kendisine büyük güven gösterdiğinin farkındaydı. Ona eski bir komutanıymış gibi davranıyordu. «Güvenilmez bir dost en kötü düşmandır,» diye mırıldandı.</p>

    <p class="calibre3">«Bu sözü kimin söylediğini anımsayamadım.»</p>

    <p class="calibre3">«Jake Barton, makine mühendisi.» Amerikalı, prense gülümsedi. «Anlaşılan epey işimiz var. Sizden istediğim, araba kullanmasını öğretebileceğim gerçekten zeki gençleri seçmeniz. Gareth onlara silah kullanmasını da öğretir.»</p>

    <p class="calibre3">«Evet. Bunu Binbaşı Swales'le konuştuk zaten. En iyi adamlarımı seçeceğim.»</p>

    <p class="calibre3">Ras, Gareth'in arabasının gölgesinde çömelmişti. Yaşlı bir akbabayı andıran adam gözlerini kısmış, heyecanla kendi kendine söyleniyordu. Gregorius büyükbabasının göğsüne bastırdığı kartlara bakmaya çalışınca eline bir tokat yedi. İhtiyar ona kendi dilinde bir şeyler bağırdı. Büyükbabasının tercümanlığını yapan genç adam rahatsız olarak, Ras'ın karşısında oturmuş, kendi kartlarına bakan Gareth'e yakındı. «Daha fazla yardım etmemi istemiyor. Artık oyunu öğrendiğini söylüyor.»</p>

    <p class="calibre3">«Bu oyunu hemen kavrayan biri olduğunu ona açıklayıver. Kendisi doğru Monte Carlo'nun özel salonuna gidebilir.»</p>

    <p class="calibre3">Ras bu iltifata sevinip sırıttı, sonra kaşlarını çatarak Gareth'in kart almasını bekledi. Gareth saf bir tavırla, «Dam isteyen var mı?» diye sorarak kupa damını mermi kutusunun üstüne bıraktı. Ras sevinçle bağırarak bunu kaptı ve bir açık artırma memuru gibi sandığı yumruklayıp elindeki kartları açtı.</p>

    <p class="calibre3">«Tanrım, yenildik!» Gareth canı sıkılmış gibi yüzünü buruşturdu.</p>

    <p class="calibre3">Ras başını sallayarak güldü. Sonra zaferle bağırdı. «Nasılsınız?»</p>

    <p class="calibre3">Gareth artık kazın iyice beslendiğini ve onu yolma zamanı geldiğini anladı böylece. «Saygıdeğer büyükbabana bundan sonraki oyunu daha ilginç hale getirmeyi isteyip istemediğini sor. Puan başına bir Mana Theresa önerebilir miyim?» Gareth büyük, gümüş paralardan birini iki parmağının arasında tutarak önerisini daha İyi açıkladı.</p>

    <p class="calibre3">Ras'ın cevabı olumlu ve sevinç vericiydi. Yanına çağırdığı bir muhafız shamma'sının içinden aslan derisinden yapılmış kocaman bir kese çıkararak açtı.</p>

    <p class="calibre3">Gareth kesenin içindeki altınları görünce, yaşadık, diye düşündü. «Kartları verme sırası sizde eski dost.»</p>

    <p class="calibre3">Kont, Duce'nin hareketlerini taklit ediyordu. Onda komuta etmek için yaratılmış soylu bir hava vardı. Koyu gözleri horgörüyle parlarken, kalın ve çınlayan sesinin güzelliği kendi sırtını ürpertti. «Çöplüklerde büyümüş bir köylü. Böyle birinin binbaşılık gibi bir rütbeye erişmesine şaştım. Benin gibi biri...» Parmağını bir tabanca namlusu gibi uzattı. «Bir hiç, görgüsüz bir insan... Seni güvenilecek bir duruma getirecek kadar yumuşak kalpli olduğum için kendimi suçluyorum. Evet, kendimi suçluyorum. Bu zamana kadar küstahlığını, ısrarcılığını bağışlamamın nedeni de bu. Bu kez düşman önünde albayının emrini yerine getirmeyi reddettin. Bunu görmezlikten gelemem.» Kont durdu ve gözlerinde hafif bir pişmanlık belirip kayboldu. «Ben acımasını bilen bir erkeğim, Castelani, ama aynı zamanda bir askerim. Giydiğim üniformaya duyduğum saygı yüzünden davranışını görmezlikten gelemem artık. Düşman karşısında komutanına karşı gelmenin cezasını biliyorsun.» Yine durdu ve çenesini havaya kaldırırken gözleri ateşle parladı. «Bu ceza ölümdür, binbaşı. Böyle de olacak. Sen adamlarıma bir örnek olacaksın. Bu akşam güneş batacağı sırada, kıtanın önünde omuzlarından apoletlerin, göğsünden bu mağrur kıtanın amblemi sökülecek ve idam mangasının karşısına götürüleceksin. Böylece layık olduğun cezayı bulacaksın.»</p>

    <p class="calibre3">Bu uzun bir söylevdi fakat eğitim görmüş bir bariton olan kont, kollarını açarak sözlerini dramatik şekilde sona erdirdi. Sustuktan sonra da böyle durarak boy aynasında memnun memnun kendisine baktı. Çadırda yalnızdı ama ona sanki karşısında çılgınca alkışlayan seyirciler varmış gibi geliyordu. Birden aynaya arkasını dönerek çadırın perdesini kaldırıp dışarıya çıktı. Nöbetçiler hazır ola durunca kont haykırdı. «Binbaşı Castelani'yi hemen buraya çağırın.»</p>

    <p class="calibre3">«Derhal, komutanım.»</p>

    <p class="calibre3">Kont çadıra dönerek perdeyi kapattı.</p>

    <p class="calibre3">On dakika sonra Castelani gelerek çadırın girişinde durup resmi' bir tavırla selam verdi. «Beni mi istediniz, albayım?»</p>

    <p class="calibre3">«Sevgili Castelani.» Kont masasının başından kalkıp beyaz dişlerini göstererek tatlı tatlı güldü ve gidip binbaşının koluna girdi. «Bir kadeh şarap içer misin, dostum?»</p>

    <p class="calibre3">Aldo Belli, Castelani'nin yönetim olmazsa kıtanın iyi pişirilememiş bir sufle gibi hemen çökeceğini anlayacak kadar gerçekçiydi. Bu adamı hayalinde idama mahkûm etmek rahatlamasını sağlamıştı. Onun için de binbaşıya dostluk duyuyordu artık. «Lütfen otur.» Masasının karşısındaki iskemleyi işaret edip büyük oğluna bakan bir baba gibi sevgiyle gülümsedi.</p>

    <p class="calibre3">«Bu raporu okumanı ve işaretlediğim yere imzanı atmanı istiyorum.»</p>

    <p class="calibre3">Castelani kâğıtları alarak okumaya başladı. Bir buldog gibi kaşları çatıktı; birkaç dakika sonra başını kaldırarak şaşkın şaşkın Aldo Belli'ye baktı. «Albayım, bize saldıran vahşilerin sayısının kırk bin olduğundan kuşkum var.» «Bu bir görüş sorunu, Castelani. Etraf karanlıktı. Kimse orada kaç düşman olduğunu bilemeyecek.» Kont dostça gülümseyerek elini salladı. «Sadece bir saptama bu. Oku. Davranışlarınla ilgili iyi şeyler söylediğimi göreceksin.»</p>

    <p class="calibre3">Binbaşı okumaya devam etti ve birden rengi soldu. «Albay, düşman 12.600 değil 126 kayıp verdi.»</p>

    <p class="calibre3">«Ah bir daktilo hatası, binbaşı. Raporu karargâha yollarken bunu düzeltirim.»</p>

    <p class="calibre3">«Düşmanın zırhlı bir araca sahip olduğundan söz etmemişsiniz efendim.»</p>

    <p class="calibre3">Kont binbaşı geldiğinden beri ilk kez kaşlarını çattı. «Zırhlı araç mı? Kızılhaç cankurtaranı demek istiyorsun değil mi, Castelani?»</p>

    <p class="calibre3">Aldo Belli o garip taşıtla karşılaşma olayının unutulmasının daha doğru olacağı kanısına varmıştı. Bu olay hiç kimseye gurur veremezdi. Özellikle kendisine. Sadece yazdığı fevkalade raporun etkisini bozardı. «Düşmanın savaş sırasında böyle tıp yardımı yapacak bir arabaya sahip olması doğal sayılır. Oku, oku! Caro mio, sana madalya verilmesini önerdiğimi anlayacaksın.»</p>

    <p class="calibre3">General De Bono kurmaylarını bir öğle yemeği toplantısına çağırmıştı. Böylece öncü güçlerin Etiyopya dağlarını ele geçirmek için saldırıya hazır olup olmadığı tartışılacaktı. Bu toplantılar her hafta yapılıyordu. Subaylar generalin ünlü aşçısının pişirdiği nefis yemeklere karşılık saldırının geciktirilmesi için iyi nedenler bulmakla görevli olduklarını anlamışlardı. Kurmaylar bu işe hevesle girişmişlerdi ama artık en hayali geniş olan bile neden bulmakta zorluk çekiyordu. Konyak ve puro içerek tartışırlarken, yemek salonunun kapısı açıldı ve yüzbaşı</p>

    <p class="calibre3">Crespi hızla masanın başına yaklaştı. Adamın kızarmış yüzünü, deli gibi bakan gözlerini, telaşlı halini gören hafif sarhoş yüksek rütbeli subaylar şaşırarak sustular.</p>

    <p class="calibre3">Crespi generale bir kâğıt uzattı. Çok telaşlı olduğu için de fısıltısı öfkeli bir çığlık gibi çıktı. «Maskara! O yapmış bu işi!»</p>

    <p class="calibre3">General bu esrarlı sözden telaşlanarak kâğıdı kapıp baktı, sonra bunu yanındaki subaya vererek iki eliyle yüzünü örtüp, «Ah ahmak!» diye inledi. O sırada kâğıt elden ele geçiyor ve sesler yükseliyordu.</p>

    <p class="calibre3">Bir piyade komutanı, «Sonunda büyük bir zafer, ekselans,» deyince birden odadakilerin tutumu değişti.</p>

    <p class="calibre3">Uçaklarım hazır, generalim. Bu olağanüstü stratejinizi izlemek üzere emirlerinizi bekliyoruz,» diye bağıran Regia Auronautica Komutanı ayağa fırladı. General ellerini gözlerinden çekerek şaşkın şaşkın ona baktı.</p>

    <p class="calibre3">Bir topçu komutanı sendeleyerek ayağa kalkarken ceketinin önüne porto şarabı döktü. «Tebrikler, generalim. Büyük bir zafer.»</p>

    <p class="calibre3">De Bono, «Tanrım,» diye mırıldandı. «Ah Tanrım.»</p>

    <p class="calibre3">Crespi kâğıdı geri almıştı. Kont Aldo Belli'nin unutulmaz sözlerini yüksek sesle okudu. «Vahşilerden oluşan bir ordunun beklenmedik saldırısı, seçkin İtalyan erkekliğinin cesaretiyle durdurulmuştur. Düşman on beş bin kadar ölü vermiştir.»</p>

    <p class="calibre3">De Bono daha yüksek sesle, "Ah Tanrım," diyerek elleriyle gözlerini örttü.</p>

    <p class="calibre3">«Bir avuç faşist altmış bin kişilik bir orduyu bozguna uğratmış... Gelecek için bir işarettir bu.»</p>

    <p class="calibre3">«Son zafere koşalım!»</p>

    <p class="calibre3">«Harekete geçelim!»</p>

    <p class="calibre3">General tekrar başını kaldırıp bakarak üzüntüyle, «Evet,» diye kabul etti. «Artık saldırmamız gerekiyor sanırım.»</p>

    <p class="calibre3">Kara gömleklilerin Afrika Alayı Üçüncü Kıtası'nın erleri, Chaldi Kuyuları'nın yukarsındaki düzlükte sıraya dizilmişlerdi. Yer iyice düzeltilmiş, düzgün sıralar halinde çadırlar kurulmuştu. Yirmi dört saat içinde Binbaşı Castelani'nin emirleri sayesinde karargâha düzenli bir hal gelmişti. Binbaşının bir, iki günü daha olsaydı oraya yollar ve binalar yapacaktı.</p>

    <p class="calibre3">Kont Aldo Belli, Rolls'un arkasında ayakta duruyordu. Şoför Guiseppe arabayı onarmak için elinden geleni yapmıştı ama yine de Rolls'daki hasar belliydi. Bu nedenle Guiseppe arabanın ezilen yanını gizlemiş, balmumu ve alkol karışımıyla iyice parlattığı sağlam yanını askerlerin sıralanıp durdukları yöne çevirmişti. Bu arada kırılan ön camla farı da değiştirmişti.</p>

    <p class="calibre3">Kont, «Bir saat önce aldığım haberi size okuyacağım,» diye bağırınca sıradakiler ilgiyle kımıldadılar. «Bu mesajı Benito Mussolini özel olarak bana yolladı.»</p>

    <p class="calibre3">Kıta bir ağızdan, «İl Duce, il Duce!» diye haykırdı.</p>

    <p class="calibre3">Kont elini kaldırıp onları susturarak okumaya başladı. «Komutanızdaki İtalya'nın cesur erkeklerinin, faşist devriminin çocuklarının başarısını düşünürken kalbim gururla atıyor...» Kontun sesi biraz boğuklaştı.</p>

    <p class="calibre3">Kont susunca adamları miğferlerini havaya atıp onu deliler gibi bağırarak kutladılar. Kont da Rolls'dan inerek onların arasına girdi. Bir adamı kucaklıyor, bir diğerini öpüyor, sağdaki, soldaki elleri sıkıyordu. Daha sonra başarılı bir profesyonel güreşçi gibi iki elini başının üstünde kenetleyerek sesi kısılana kadar, «Zafer bizim! Onursuzluktan önce ölüm!» diye haykırdı. Sonra iki subayı onu alarak çadırına götürdü.</p>

    <p class="calibre3">Bir kadeh şarap kontun kendisine gelmesini sağladı ve İl Duce'nin övgüsüyle birlikte gelen General De Bono'nun telgrafını gerçek bir savaşçıya özgü şekilde aşağı gördü.</p>

    <p class="calibre3">De Bono işe yaramayacağını sandığı bir subayın böyle ön plana çıkması yüzünden hem telaşa kapılmış, hem de dertlenmişti. Duce'nin konta yolladığı özel haber yüzünden, general kendi siyasi yaşamını mahvetmeden albayı geriye çekip, kanadının altına alarak durduramazdı. Tekrar dikkati çekecek bu tür olaylara neden olmasını da önleyemezdi.</p>

    <p class="calibre3">Kont kendisini bağımsız bir komutan haline getirmişti. Mussolini saldırıya geçmeyen De Bono'yu kınamış ve kontun hareketini de göreve, vatana bağlılık örneği olarak göstermişti. De Bono'ya emir vererek kontun Sardi Uçurumu'na saldırısını gereken şekilde desteklemesini istemişti.</p>

    <p class="calibre3">De Bono da bunun üzerine konta uzun bir telgraf yollayarak çok dikkatli davranmasını, iki kanadını ve arkasını güvenceye aldıktan sonra ilerlemesini rica etmişti.</p>

    <p class="calibre3">Kont Aldo Belli bu haberi kırk sekiz saat önce alsaydı, son derece sevinirdi. Fakat Chaldi Kuyuları'ndaki başarı ve Duce'nin tebrik telgrafından sonra kont tümüyle değişmişti. Savaş kazanmanın zevkine varmış, üstelik savaşların çok kolaylıkla kazanılabileceğini de görmüştü. Artık karşısında müzelik silahları bulunan, uzun entariler giymiş, ilkel karaderililer olduğunu biliyordu. Askerleri ateş açınca, bu adamlar mutluluk verecek bir hızla yere devriliyorlardı.</p>

    <p class="calibre3">Kont subaylarına, «Beyler,» dedi. «Bugün General De Bono'dan bir şifre aldım. İtalyan orduları harekete geçti. Bugün tam on ikide.» Bileğindeki saate baktı. «Yani on iki dakika sonra ordunun öncü güçleri Mareb Irmağı'nı aşarak vahşilerin başkenti Adis Ababa'ya saldıracak. Biz şimdi tarihi yazacak olan kılıcın keskin kenarında duruyoruz. Karşımızdaki dağlarda zafer tarlaları ürünlerini verecek. Kendi hesabıma bu ürünün toplanması sırasında Üçüncü Kıta'nın orada olmasını istiyorum.» Subayları nazik fakat kesinlikten uzak sözler ettiler. Albaydaki bu değişiklik yüzündeh endişelenmeye başlamışlardı. Söylediklerinin gerçek niyeti değil de, sadece güzel sözler olduğunu umuyorlardı.</p>

    <p class="calibre3">«Saygıdeğer komutanımız Sardi Uçurumu'na yaklaşırken çok dikkatli davranmamı emrediyor.» Subaylar gülümseyerek bunu vurgular gibi heyecanla başlarını salladılar fakat kont dramatik bir tavırla kaşlarını çattı ve sesini yükseltti. «Zafer geçip giderken burada hareketsiz oturamam.» Toplanmış subaylar endişeyle titrediler ve kont La Giovinezza'yı söylemeye başlayınca da istemeye istemeye ona katıldılar.</p>

    <p class="calibre3">Lij Mikhael arabalardan birinin Sara'yı yardan geçirerek yaşlı bir Alman doktorunun yönettiği misyon hastanesinin bulunduğu Sardi'ye götürmesine razı olmuştu. Kızın bacağındaki kurşun yarası iltihaplanmış, yaranın etrafının kızarıp şişmesi de Vicky'yi çok endişelendirmişti.</p>

    <p class="calibre3">Arabaların akaryakıtı, Adis Ababa'dan trenle Sardi'ye yollanmış, oradan da katır ve develere yüklenen variller yardan aşağıya indirilmişti.</p>

    <p class="calibre3">Lij Mikhael, Vicky'nin arabasıyla Sardi'ye gidiyordu. Gallaların Rası'yla orada buluşmayı ayarlamıştı. Adamla konuşup iki kabilenin İtalyanlara karşı birleşmelerini sağlamaya çalışacaktı. Prens daha sonra Adis Ababa'dan Sardi'ye yollanacak uçakla Tana Gölü kıyısına gidecek ve imparatorla konuşacaktı.</p>

    <p class="calibre3">Prens ayrılmadan önce Jake ve Gareth'le yara çıkan dik ve engebeli yolda biraz yürüyüp onlarla özel olarak konuştu. Sardi Irmağı'nın köpürerek akan suyunun yanında durunca Jake, «Bu yol bir timsahın sırtından daha eğri büğrü,» dedi. «Vicky arabayla yardan yukarıya çıkmayı başarabilecek mi?</p>

    <p class="calibre3">Lij ona baktı. «Arabaları getireceğinizi öğrenir öğrenmez bin adamıma yardan geçen yolu düzeltmeleri için emir verdim. Yol engebeli ama geçilebilecek durumda.»</p>

    <p class="calibre3">Gareth, «Öyle olacağını umarım,» diye mırıldandı. «Girmiş olduğumuz çıkmazdan ancak bu yol sayesinde kurtulabiliriz. İtalyanlar vadi yolunu kapadılar mı, başka çare kalmaz.» Prense gülümsedi. «Burada üçümüz baş başayız dostum Karamela. Bizden ne istediğini söyle. Bizim için neler düşünüyorsun? Paramızı vermeden önce İtalyan ordusunu yenmemizi mi bekliyorsun yoksa?»</p>

    <p class="calibre3">Prens ona baktı. «Hayır, Binbaşı Swales. Düşüncelerimi açıkça anlattığımı sanıyordum. Biz burada imparatorun ordusunun arkasını ve yanını koruyacağız. İtalyanların zamanla buraya erişerek Dessie ve Adis'e giden yollara varmak için yardan geçmeye kalkacaklarını biliyoruz. İmparator başarılı olursa İtalyanlar buradan geri çekileceklerdir. Aksi halde bizim görevimiz bitecektir.»</p>

    <p class="calibre3">«İmparatorun savaşa girişmesine ne kadar var?»</p>

    <p class="calibre3">«Bunu kim söyleyebilir?» Prens sözlerine devam etti. «Arabaları burada, yarın önündeki açıklıkta kullanacağız. Babamın askerleri de size yardım edecek. Eğer Gallalar bize katılırlarsa, beş bin kişi daha gelecek demektir. Böylece gücümüz on iki bine çıkacak. Gözcülerim İtalyanların karargâh kurdukları yere baktılar. Orada binden az asker varmış. Silahları da olsa onları günlerce durdurabiliriz.»</p>

    <p class="calibre3">Gareth atıldı. «Ama destek güçler gelirse iş değişir. Ve öyle de yapacaklardır. Ya da zırhlı birliklerini getirirler ki, bu da olası.»</p>

    <p class="calibre3">«O zaman yara çekileceğiz. Gerilerken de yolu tahrip edecek ve her güçlü mevkide direneceğiz. Bu arabaları Sardi'ye erişene kadar da bir daha kullanamayız. Ama dağların arasındaki düzlükte manevra yapacak yer vardır. Hem orası İtalyanları etkileyici şekilde durdurabileceğimiz son nokta olacak.» Sustular ve o sırada bir zırhlı arabanın homurtusu duyuldu. Taşıt yarın dibine gelmiş, yürüyen bir adamın hızıyla yukarıya tırmanmaya çalışıyordu. Yoldaki çok sert virajlarda da durup geriliyor, sonra tekrar ilerliyordu. Lij Mikhael büyük bir ruhsal bezginlikle içini çekti. «Bir şey daha söylemem gerekiyor. Babam eski tür bir savaşçıdır. Korkunun anlamını bilmez ve modern silahların etkisini de anlayamaz. Özellikle bir araya toplanan piyadelere çevrilen makinelileri... Babamın hevesle ileri atılmasına engel olacağınızı umarım.»</p>

    <p class="calibre3">O sırada üstünde kırmızı haçlar olan araba durdu. Üçü aşağıya inerek aracın yanına gittiler.</p>

    <p class="calibre3">Vicky'nin başı sürücü kapağından uzandı. Genç kadın yıkanmaya fırsat bulmuş olmalıydı; saçları pırıl pırıl temizdi ve güneşin yer yer beyaza dönüştürdüğü sarı saçlarını kurdeleyle ensesinde bağlamıştı. Kadifemsi cildi de yine güneşten bal rengine dönmüştü. Jake'le Gareth, ikisinden birinin onunla bir an bile yalnız kalmasını istemedikleri için yaklaştılar. Fakat Vicky'nin suratı asıktı; yerde battaniye ve hayvan postları üstünde yatan kızı düşünüyordu. Onun için pek konuşmadı ve Lij arka kapıdan araca binince de hemen hareket etti. Taşıtı prensin tüylü dağ midillilerine binmiş, göğüslerine fişeklikler, omuzlarına tüfekler asmış, bir haydut çetesini andıran özel muhafızları izledi.</p>

    <p class="calibre3">Yarın dibiyle Sardi kasabasının bulunduğu düzlük arasında sadece birkaç mil vardı. Fakat Vicky bu engebeli, dimdik yolu ancak altı saat uğraşarak aşabildi. Prensin işçileri hâlâ yolda çalışmaktaydılar. Dar geçitleri genişletmek için kayaları parçalayarak kaldırıyorlar, fazla dik kısımları düzeltiyorlardı. Adamlar iki kez arabaya halat bağlayıp çekmek zorunda kaldılar. Bu yerlerde uçurum dimdikti; otuz metre kadar aşağıda Sardi Irmağı uğuldayarak akıyor ve zırhlı arabanın tekerlekleri zaman zaman bu uçurumun hemen yanına kayıyordu.</p>

    <p class="calibre3">Bu yolculuk Vicky'nin sinirlerini germişti. Ayrıca Sara'nın durumu da gittikçe kötüleşmekteydi. Onun için araba bir bayırı çıkıp düzlüğe girince biraz rahatladı genç kadın. Burada yer yer ağaçlar vardı. Keçiler, inekler Sardi Irmağı'nın kıyısında otluyorlardı. Otlar yemyeşil ve uzundu. Yine kayalık kıyı sedir ağaçlarıyla kaplıydı.</p>

    <p class="calibre3">Tuğladan yapılmış, beyaza boyanmış binalardan oluşan Sardi kasabası dağların arasındaki düzlüğe kurulmuştu. Batıdaki bir dağı sert dönemeçler çizerek aşan bir demiryolu da bu kasabaya erişiyordu.</p>

    <p class="calibre3">Katolik misyonu kasabanın gerisinde, batıdaki dağın yamacında bakımsız teneke damlı kulübeciklerden oluşmuştu. Bunlar kireçle yeni boyanmış olan küçük kilisenin çevresine toplanmışlardı. Vicky kilisenin önünden geçerken derme çatma sıraların boş olduğunu fakat mihrapta mumlar yandığını ve vazolarla çiçeklerin durduğunu gördü. Kilisenin boş olması ve çevresindeki binaların bakımsızlığı bu topraklarda Kopt dininin ne kadar etkili olduğunu açıklıyordu. Diğer dinlerin misyonerlerine ilgi gösterilmemekteydi. Ama orada yaşayanların misyonun sağlık hizmetlerinden yararlanmalarına da engel olmuyordu bu.</p>

    <p class="calibre3">Veranda boyunca belki elli kişi çömelmiş bekliyordu. Vicky arabayı onların gerisinde durdurunca hafif bir ilgiyle baktılar.</p>

    <p class="calibre3">Doktor gümüş saçları çok kısa kesilmiş, soluk mavi gözlü, kalın boyunlu, tıknaz bir adamdı. İngilizce bilmiyordu ve Vicky'yi başıyla selamlayıp dikkatini Sara'ya verdi hemen. İki asistanı kızı bir sedyeye koyarak verandaya çıkarırlarken Vicky de onları izlemek istedi. Ama Lij ona engel oldu. «Kızım emin ellerde. Bizim de yapılacak işimiz var.»</p>

    <p class="calibre3">Tren istasyonundaki telgrafhane kapalı ve kilitliydi fakat prens bağırınca istasyon şefi telaşla koşarak geldi. Lij Mikhael'i hemen tanıdı.</p>

    <p class="calibre3">Vicky'nin yazdıklarını telgrafla Amerika'ya bildirmek istasyon şefinin hemen hemen yeteneği dışında kalan bir şeydi. O zamana dek çekilen telgraflardan pek azı on iki kelimeyi aşmıştı. Adam çalışırken kaşlarını çatarak kendi kendine söyleniyordu. Vicky, acaba yazım New York'daki genel yayın müdürümün eline ne halde geçecek, diye düşündü. Prens onu bırakıp kasabanın eteğindeki hükümet binasına gitmişti. İstasyon şefi, Vicky'nin beş bin kelimeye yakın haberini bitirene kadar saat dokuzu geçti. Genç kadın karanlık geceye çıktığında bacaklarının yorgunluktan titrediğini, beyninin dumanlandığını hissetti. Yıldızlar yoktu. Çünkü sis dağların arasındaki düzlüğe inmişti. Vicky zırhlı arabayla ağır ağır ilerleyerek hükümet binasını buldu.</p>

    <p class="calibre3">Aslında burası bir korunun içinde, demir damlı, geniş verandalı, beyaza boyalı binalardan oluşmuş büyük bir yerdi. Vicky en büyük binanın önünde arabayı durdurup indi. Birden kendini sessiz ama dikkatli, koyu renkli adamların arasında bulmuştu. Hepsi de Harariler gibi iyici silahlanmıştı ama bunlar farklı insanlardı. Vicky nedenini bilemiyordu fakat bundan emindi. Yine pek çok adam binaların bulunduğu koruda kamp kurmuştu. Onların ateşlerini görüyor, ayaklarını yere vuran bağlı atların, kadınların seslerini, erkeklerin kahkahalarını duyuyordu.</p>

    <p class="calibre3">Kalabalık açılarak ona yol verdi. Vicky verandadan geçerek tavandan asılı gaz lambalarının aydınlattığı erkeklerle dolu büyük bir odaya girdi. İçersi ter, tütün, baharatlı yemek ve tej kokuyordu. Onun gelmesiyle odaya düşmanca bir sessizlik çöktü. Kuşkulu gözler Vicky'yi süzüyordu. Lij Mikhael salonda oturduğu köşeden kalktı. «Miss Camberwell,» diyerek onun elini tuttu. «Sizin için endişelenmeye başlamıştım. Haberinizi yollayabildiniz mi?» Kadını götürüp yanına oturttu ve karşısındaki adamı işaret etti. «Bu Gallaların Rası Kullah.»</p>

    <p class="calibre3">Vicky yorgun olmasına karşın adamı ilgiyle inceledi. İlk anda, dışardaki adamları gördüğü zamanki gibi bir duyguya kapılmıştı. Bu adamda gizli bir düşmanlık, bir duygusuzluk vardı. Kırpmadığı koyu renk gözleri bir yılanınkini andırıyordu. Otuzunu geçmemiş, genç bir erkekti fakat yüzü ve vücudu hastalık ya da sefahatten şişmişti. Onun için de etleri adeta tirit gibi duruyordu. Yüzü soluk krem rengi ve ıslaktı. Sanki hiç güneşe çıkmamıştı. Somurtan kalın dudakları soluk yüzüne hiç uymayacak biçimde kıpkırmızıydı.</p>

    <p class="calibre3">Prens tanıştırınca adam aynı ifadesiz gözlerle Vicky'yi süzdü ama bir şey söylemedi. Yalnız yılanınkini andıran gözleri tiksinti veren eller gibi ağır ağır vücudunda dolaştı. Bir süre bacaklarına, göğüslerine takılıp kaldı. Sonra Lij Mikhael'e döndü.</p>

    <p class="calibre3">Prens, «Bütün gün yemek yemediniz,» diye mırıldanarak yiyecek getirilmesi için emir verdi. «Beni bağışlayacağınızı umarım, Miss Camberwell. Ras İngilizce bilmiyor ve pazarlığımıza yeni başladık. Sizin için bir oda hazırlattım. Yemeğinizi yer yemez dinlenmeye çekilebilirsiniz. Biz bütün gece konuşacağız.» Lij hafifçe gülümsedi. «Herhalde yüzyıllık kan davasını tartışmayı sürdürürüz.» Prens yine Ras'a döndü.</p>

    <p class="calibre3">Sıcak, baharatlı yemek Vicky'nin karnını doyurup içini ısıtmış, öksürmesine neden olan tej sayesinde de canlanmıştı. Birden gazetecilik merakı kabardığı için çevresindekilere baktı.</p>

    <p class="calibre3">Ras Kullah'ın iki yanında genç Galla kadınları oturuyordu. Soluk renkli iki kadının da yüz hatları düzgün, gözleri badem gibiydi. Kabarık, kıvır kıvır saçları ışıkta birer hale gibi parlayan, melek yüzlü kadınlar duygularını göstermeden oturuyorlardı. Hatta Ras'ın küçük bir kucak köpeğiymiş gibi dalgın dalgın okşadığı kadın da hareketsizdi. Ama adam tombul, yumuşak eliyle kadının göğsünü sıkınca durum değişti. Genç kadın hafifçe yüzünü buruşturdu. Vicky onun kırmızı keten bluzunun ıslandığını da gördü. Demek, genç kadının göğsü süt doluydu.</p>

    <p class="calibre3">Vicky bitkinliğini hissetmeye başlamıştı yine. Yediği yemek ve bu dumanlı yer uykusunu getirmişti. Tam Lij'den izin isteyip kalkacağı sırada, dışardan yaşlı birinin öfkeli, tiz feryatları yankılandı. İçerde birden elektrikli bir hava oldu ve Ras Kullah başını kaldırarak aksi aksi seslendi.</p>

    <p class="calibre3">İki silahlı muhafız on dokuz yaşında kadar görünen bir genci sürükleyerek Ras Kullah'ın önüne getirdiler. Gencin bileklerini bağlayan ince, yaş deriler iyice etlerine batmıştı. Yüzü korkudan ter içindeydi ve gözleri deli gibi yuvalarında dönüyordu. Onu yaşlı maymuna benzeyen bir kocakarı haykırarak izledi. Bir yandan da pençeyi andıran elleriyle gencin yüzünü tırmalamaya çalışıyordu. Muhafızlar neşeli neşeli gülerek kadını ittiler ve tutsağı da bırakmadılar.</p>

    <p class="calibre3">Ras ani bir ilgiyle eğilerek bu oyunu seyretmeye başladı. Soru sorarken donuk gözlerinde hevesli bir pırıltı belirmişti. Yaşlı kadın koşup karşısında yere yatarak meler gibi bir sesle yakınmaya başladı. Bir yandan da Ras'ın ayağını yakalayıp öpmeye çalışıyordu. Ras kıkır kıkır gülerek onun ellerini tekmeledi. Zaman zaman sorduğu sorulara muhafızlar ya da ihtiyar kadın cevap veriyordu.</p>

    <p class="calibre3">Prens, «Miss Camberwell,» diye fısıldadı. «Artık buradan ayrılmanızı öneririm. Seyretmesi hoş şeyler olmayacak.»</p>

    <p class="calibre3">«Ne var? Ne yapıyorlar?»</p>

    <p class="calibre3">«Bu kadın, oğlunu öldürmekle suçluyor bu genci.» Muhafızlar onun tanığı ve Ras davaya bakıyor. Neredeyse karar verecek ve karar da hemen uygulanacak.»</p>

    <p class="calibre3">«Burada mı?» Vicky şaşırmıştı.</p>

    <p class="calibre3">«Evet, Miss Camberwell. Hemen gitmelisiniz. Bu ceza Kopt dininin temelini oluşturan Eski Ahid'e göre verilecek. Yani göze göz, dişe diş.»</p>

    <p class="calibre3">Vicky prensin öğüdünü tutmayı düşünürken zaman kaybetti ve birden çok geç kaldığını anladı. Ras gülerek yaşlı kadının göğsüne bir tekme atıp onu toprak zemine savurdu ve suçlanan genci tutan muhafızlara bir emir verdi. Yerde yaralı bir kara karga gibi çırpınan kocakarı kararı duyunca zaferle çığlık atarak doğruldu. Ayağa kalkmaya çalıştı. Muhafızlar yine gülerek hüküm giyen gencin üstündeki elbiseyi yırtıp çıkardılar. Sonunda bilekleri bağlı genç çırılçıplak kaldı.</p>

    <p class="calibre3">Kalabalık odada başlayacak eğlence yüzünden heyecanlı mırıltılar yükseliyordu. Ras'ın iki yanında oturan ifadesiz yüzlü kadınlar bile canlanmışlardı. Öne eğilmiş birbirleriyle konuşuyor ve gülümsüyorlardı.</p>

    <p class="calibre3">Hüküm giyen genç hafif sesle inliyor, kaçmak istercesine başını öne arkaya çeviriyordu. Biçimli, kasları gelişmiş, koyu kehribar rengi vücudu ışıkta parlıyordu. Kolları sıkıca arkaya bağlanmıştı. Vicky gözlerini ondan ayırmaya çalıştı. İnsan onurundan yoksun bırakılan gence bakmaktan utanıyordu ama bu sahne onu adeta ipnotize etmişti.</p>

    <p class="calibre3">Yüzü korkunç bir kötülükle allak bullak olmuş kocakarı koşarcasına yaklaşıp dişsiz ağzını açtı ve gencin yüzüne tükürdü. Lij Mikhael, «Lütfen gidin artık,» diye ısrar edince, Vicky kalkmaya çalıştı ama bacakları uyuşmuş gibiydi.</p>

    <p class="calibre3">Vicky'nin karşısında oturan Galla savaşçılarından biri kalçasındaki kınından çıkardığı hançeri kadına doğru atarak bağırdı. Kocakarı zaferle haykırarak kıvrak uçlu hançeri kaptı ve büzülen gence doğru gitti. Bu sırada seyirciler haykırarak kadına cesaret veriyorlardı.</p>

    <p class="calibre3">Genç, gözlerini bıçaktan ayırmadan korku ve umutsuzlukla debeleniyordu ama onu kolaylıkla tutan İki muhafız da canavar gibi gülüyor ve bıçağa bakıyorlardı.</p>

    <p class="calibre3">Yaşlı kadın tiz bir sesle çığlık atarak fırladı ve hançeri gencin kalbine saplamaya çalıştı. Ama buna gücü yetmediğinden hançerin ucu kemiğe çarparak uzun bir yara açtı. Beyaz bir kaburga ortaya çıktı. Bir an sonra yaradan kanlar akmaya başladı. Mahkûm ve celladının çevresine toplanmış Gallalar zevkle bağrıştılar ve kan kokusu almış bir çakal sürüsü gibi sesler çıkararak kadını teşvik ettiler.</p>

    <p class="calibre3">Kadın hançeri tekrar tekrar sapladı. Genç debelenerek kurtulmaya çalışırken yaralardan kanlar akıyor ve muhafızlar kahkahalarla gülüyorlardı. Kocakarı hançeri daha derine batıramadığı için sinirlenmeye başlamıştı ve birden kurbanının yüzüne saldırdı. Bir darbe burunla üst dudağı kesti. İkincisi göze isabet etti. Göz çukuru kıpkırmızı kanla dolu bir oyuğa dönünce, muhafızlar genci yere attılar. Kadın da onun üstüne çullanarak hançeri kararlılıkla boğazına sapladı; sonunda şahdamardan fışkıran kanlar kadının üstünü ve yerleri kızıla boyadı. Seyirci Gallalar memnun kalarak gürlediler.</p>

    <p class="calibre3">Vicky ancak o zaman kımıldayabildi. Ayağa fırlayıp kapının önündeki kalabalığı yararak serin geceye çıktı. Orada bir ağaca dayanıp iki büklüm olarak kusmaya başladı.</p>

    <p class="calibre3">Bu korkunç olay saatlerce gözlerinin önünden gitmediği için de bitkin olmasına karşın uyuyamadı. Lij Mikhael'in kendisi için hazırlatmış olduğu küçük odada yatarak koruda kamp kurmuş olan Gallaların davullarını, kahkahalarını ve şarkılarını dinledi.</p>

    <p class="calibre3">Sonunda daldıysa da fazla uyuyamadı. Vücudunda bir şeyin dolaştığını hissetti ve karnı yanarak kaşınmaya başladı. Tiksintiyle battaniyeyi üstünden atan genç kadın lambayı yaktı. Dümdüz karnında bit ısırıkları bir sıra kırmızı boncuk gibi duruyordu. Midesi yine altüst olan Vicky, gecenin geri kalan bölümünü zırhlı arabanın arkasına büzülüp soğukta titreyerek geçirdi. Şafak sökerken şoför yerinin altında kilitli dolaptan zuhurat kumanyası olarak saklanan bir konserve aldı. Bununla karnını doyurup arabayla Alman misyonuna giderken, korkuriç geceden sonra ilk kez biraz rahatlar gibi oldu.</p>

    <p class="calibre3">Sara tedavi sayesinde sanki bir mucize olmuş gibi kendisine gelmişti. Hâlâ zayıf ve bitkindi ama ateşi düşmüştü. Böylece Vicky'ye yine deneyimlerine dayanarak öğüt vermeye başladı.</p>

    <p class="calibre3">Vicky onun yatağının yanına oturarak zayıf elini tutup bir gece önceki korkunç olayı anlattı. Sara tiksintiyle dudak büktü. «Ras Kullah sapığın biridir. Sütlü inekleri yanında mıydı?» Vicky bir an bu sözlere anlam veremediyse de sonra adamın yanında oturan iki kadını anımsadı. «Adamları ona emzikli genç anneler bulmak için dağları tararlar hep. Öff!»</p>

    <p class="calibre3">Sara tiksintiyle titrerken Vicky midesinin burkulduğunu hissetti. «Emzikli kadınlara, esrar ve kan görmeye bayılır. Kullah bir hayvandır. Adamları da ondan aşağı kalmazlar. Hazreti Süleyman devrinden beri onlar bizim düşmanlarımızdır. Şimdi bizimle birlikte çarpışmaları için onları yanımıza almak zorunda olmamız beni çok utandırıyor.» Birden değişip her zamanki gibi konudan konuya atlayarak içtenlikle sordu. «Bugün yine uçurumdaki geçitten inecek misin?»</p>

    <p class="calibre3">«Evet.»</p>

    <p class="calibre3">Sara içini çekti. «Doktor seninle dönemeyeceğimi söyledi. Günlerce burada kalacağım.»</p>

    <p class="calibre3">«İyileştiğin zaman gelip seni alırım.»</p>

    <p class="calibre3">Kız, «Yok, yok,» diye itiraz etti. «At sırtında o yoldan inmek daha kolaydır. İyileşir iyileşmez döneceğim. Gregorius'a sevgilerimi söyle. Kalbimin onun için büyük bir ateşle çarptığını ve her an düşüncelerimde olduğunu anlat.»</p>

    <p class="calibre3">Vicky bu duygusallık ve seçilen sözlerden hoşlanarak, «Söyleyeceğim,» diye cevap verdi. O sırada beyaz ceket giymiş, simsiyah gözlü, koyu tenli, uzun boylu genç bir adam Sara'nın ateşine bakmaya geldi. Kızın üzerine eğilerek nabzını tutarken yumuşak sesle, Etiyopya dilinde bir şeyler mırıldandı.</p>

    <p class="calibre3">Sara o anda dudaklarını büküp gözlerini parlatarak ateşli bir kadın havasına büründü ama sağlık memuru gider gitmez eski halini alarak kıkır kıkır güldü. «Şafak kadar güzel değil mi?» diye fısıldadı. «Yakında doktor olacak ve Berlin'deki üniversiteye gidecek. Dün gece bana âşık oldu. Bacağımın acısı hafifler hafiflemez onunla sevişeceğim.» Vicky'nin şaşkın şaşkın baktığını görünce de telaşla devam etti. «Ama kısa süre için tabii. Ata binip Gregorius'un yanına dönecek hale gelene kadar.»</p>

    <p class="calibre3">Sonra Lij Mikhael yanında atlılarıyla geldi. Muhafızlar dışarda beklerlerken prens vedalaşmak için kızının yanına girdi. Sara'yı kucaklarken bir an sıkıntılı hali geçer gibi olmuştu. Sonra, «Dün öğleüzeri General De Bono'nun komutasındaki İtalyan ordusu Mareb Irmağı'nı geçerek Adowa ve Amba Aradam'a doğru ilerlemeye başladı.» Dedi. «Kurt, kuzu sürüsünün arasına daldı. Çarpışmalar başladı ve İtalyan uçakları kentlerimizi bombalıyorlar. Yani savaştayız artık.»</p>

    <p class="calibre3">Sara mırıldandı. «Bunda şaşılacak bir şey yok. Tek şaşılacak şey bu kadar beklemiş olmaları.»</p>

    <p class="calibre3">«Miss Camberwel, siz hemen yarın dibinde bekleyen babamın yanına dönmeli ve düşman saldırısına karşı hazır olmasını söylemelisiniz.» Cebinden çıkardığı altın saate baktı. «Birkaç dakika sonra beni imparatora götürecek olan uçak buraya inecek, Miss Camberwell, benimle uçağın ineceği yere kadar gelmenizi rica edeceğim.»</p>

    <p class="calibre3">Vicky başını sallayınca Lij devam etti. «Ras Kullah'ın adamları burada toplandılar. Kendisi babama katılmaları için bin beş yüz atlı yollamayı kabul etti. Onlar da sizi izleyecekler. Sara öfkeyle atıldığından sözünü bitiremedi prens.</p>

    <p class="calibre3">«Miss Camberwell, Kullah'ın çakallarıyla yalnız kalmamalı. O adamlar kendi annelerini bile yerler.»</p>

    <p class="calibre3">Lij gülerek elini kaldırdı. «Özel muhafızlarım Miss Camberwell'le gidecekler. Onlara her an Miss Camberwell'i korumalarını emrettim.»</p>

    <p class="calibre3">Sara, «Bu iş hoşuma gitmiyor,» diyerek Vicky'nin elini yakaladı.</p>

    <p class="calibre3">«Bana bir şey olmaz. Sara.» Genç kadın eğilip onu öptü.</p>

    <p class="calibre3">Sara, «Kısa süre sonra geleceğim,» diye fısıldadı. «Yanına gelene dek bir şey yapma. Belki de Gareth'i seçmelisin.»</p>

    <p class="calibre3">Vicky güldü. «Aklımı karıştırıyorsun.»</p>

    <p class="calibre3">Sara, «Evet,» diye kabul etti. «Bu yüzden sana akıl vermek için yanında olmalıyım.»</p>

    <p class="calibre3">Lij Mikhael ve Vicky, Sarsak'ın üstüne çıkmış yan yana duruyorlar, dorukların arasından geçen uçağa bakıyorlardı. Genç kadın uçağı hemen tanımış, çünkü kendisi de pilotluk ehliyetini böyle bir Puss Moth'la uçarak almıştı. Açık mavi renkli, tek kanatlı uçağın dört silindirli De Havilland motoru fevkaladeydi. Üstü kapalı bölümde pilot mahalli ve iki yolcu alacak yer vardı. Bu tanıdık uçağa bakarken 1929 Ekimi'ndeki mali krizden önceki güzel günleri anımsadı. O mutlu günlerde zengin bir adamın tek kızı olan Vicky, arabalar, deniz motorları ve uçaklar gibi armağanlarla şımartılmıştı. Bütün bunlar bir tek gün içinde yok olmuş, kendisine bayılan güçlü babası da intihar etmişti. Bu korkunç kaybı hâlâ unutamıyordu. Bunu düşünmemek için yere inmekte olan uçağa baktı. Pilot hız keserek yaklaştı ve zırhlı arabanın önünde durdu. Kıvırcık saçlı, güneşten yanmış, iriyarı, beyaz bir adamdı. Motorun gürültüsünü bastırmak için bağırdı. «Lij Mikhael siz misiniz?»</p>

    <p class="calibre3">Prens, Vicky'nin elini sıkıp yere atladı. Koşarcasına pervanesi dönen uçağa gidip küçük kabine girdi.</p>

    <p class="calibre3">Pilot yan camdan büyük bir ilgiyle Vicky'ye bakıyordu. Göz göze gelince adam dudaklarını büzüp baş ve işaret parmağıyla daire oluşturarak bir işaret yaptı. Uluslar arası işaretle kadını çok beğendiğini belirtiyordu. Bu çocukça hareket Vicky'nin gülmesine yol açtı.</p>

    <p class="calibre3">Adam, «Bir kişi daha alacak yerim var!» diye seslendi.</p>

    <p class="calibre3">«Belki gelecek sefere.»</p>

    <p class="calibre3">Pilot, «Bu bir zevk olacak, lady,» diyerek uçağı hareket ettirdi. Pek düzgün olmayan Polo alanından geçip havalandı. Vicky uçağın dağların üstünden geçerek kaybolduğunu gördü ve birden kendisini çok yalnız hissetti. Etrafına bakınca koyu renk yüzlü pek çok atlının arabanın çevresini sarmış olduklarını fark etti. Birden o adamlardan bir tekinin bile kendi dilini anlamadığını düşündü. İçindeki yalnızlığa bir de korku karışmıştı. Gözleriyle etrafı arayınca Lij Mikhael'in muhafızlarının daha ilerde durduklarını gördü. Ama onlarla çok kalabalık olan Gallalar arasında öyle pek bir fark yoktu. O adamlardan yardım filan bekleyemeyeceğini sezerek hemen şoför kapağını kaldırıp arabaya girdi. Motoru çalıştırdı.</p>

    <p class="calibre3">Irmağın yanından geçerek uçurumun dibine doğru inen yolu buldu. Hemen arkasında olan tek sıra halinde gelen atlıların farkındaydı ama aklı yarın dibine erişip Jake ve Gareth'le buluşmaktaydı. Birden o ikisi onun için dünyanın en önemli insanları haline gelmişti. Bütün gücüyle direksiyonu tutarken parmaklarının üstü bembeyaz kesildi. Çünkü uçurumdaki geçitten inmek, çıkmaktan daha da korkunç bir olaydı. Dimdik yarın hemen yanından geçerken yüreği ağzına geliyordu. Çok ağır olan araba kendi bildiği gibi gidiyor ve aşağıya kayıyordu. Hatta el freni bile işe yaramıyor, zırhlı araç aşağıya inmeye devam ediyordu.</p>

    <p class="calibre3">Öğleyi biraz geçe Vicky geçidin yarısından çoğunu aşmıştı. Yolun son bölümünün çok korkunç olduğunu anımsıyordu. Burada yol homurdanarak akan suyun tam yanından geçmekteydi. Kolları ve sırtı kontrolünden çıkmaya çalışan direksiyonla uğraşmaktan sızlıyordu. Şakaklarından süzülerek gözlerine giren terleri koluyla silip araba otuz derece eğimli yoldan inerken hızla frene bastı.</p>

    <p class="calibre3">Taşlar ve topraklar kocaman tekerleklerin altından kayarak hızla ve gürültüyle aşağıya düşmeye devam ettiler. Vicky o zaman direksiyonu kontrol edemediğini ve arabanın yavaş yavaş yana kaçarak arkasını uçurumun kenarına doğru verdiğini anladı.</p>

    <p class="calibre3">Arka tekerleklerden biri boşluğa rastlayınca Vicky arabanın sarsıldığını hissetti. Aracın o anda uçurumdan aşağıya kayabileceğini anlamıştı. Yaşayabilmek için son bir çaba gösterdi. Ayağını frenden çekip direksiyonu kırarak birden gaz pedalına dayandı. Bir tekerlek uçurumun kenarına takılmıştı. Diğeri motor tam güçle çalışınca hızla döndü ve koca çelik taşıt ürken bir ahu gibi birden uçurumun kenarından uzaklaşıp öbür yandaki taş ve topraklara çarptı, sonra kendi yoluna girdi.</p>

    <p class="calibre3">Biraz aşağıda eğim hafiflemişti. Vicky arabayı orada durdurarak güçlükle tepedeki sürücü yerinden dışarıya çıktı. Vücudunun zangır zangır titrediğinin farkındaydı. Yoldan uzakta, gözlerden gizli bir yere gitmek istiyordu. O korkunç kayma yüzünden midesi bulanmaya, karnı ağrımaya başlamıştı. Atlılar geride kalmış, sesleri uzaktan geliyordu. Yarın yan tarafındaki cüce sedir ağaçlarının oraya tırmanınca bir akarsu gördü.</p>

    <p class="calibre3">Kendini biraz toparladığında, yandan suya eğilip yüzünü, boynunu yıkadı. Büyük korku geçirdiği için sarhoş gibi olmuş ve gerçeklerden biraz uzaklaşmıştı. Sedir ağaçlarının arasından çıkarak aşağıya inerken Galla atlılarının gelmiş olduklarını gördü. Adamlar yolun yarım millik bölümünü kaplamışlar, üstelik zırhlı arabanın çevresini de sarmışlardı. Arabanın hemen yanındakiler atlarından inmişlerdi. Vicky aralarından geçmek isteyince pek gerilemediler. Kadının onlara sürünerek geçmesi gerekiyordu. Vicky birden Lij Mikhael'in Harari muhafızlarının çevresinde olmadığını anlayarak yeni bir korkuya kapıldı. Şaşkın şaşkın durarak onların nerede olduklarına baktı. Gallalar susuyorlardı ve yüzlerinde de gerilim dolu ifadeler belirmişti. Gaga burunlu, çıkık elmacık kemikli, koyu renk yüzler ona doğru dönmüştü. Adamlar birer yırtıcı atmaca gibi bakıyorlardı. Gözlerinde de bir gece önce kocakarının genci bıçakladığı sıradaki şiddetli heyecan vardı.</p>

    <p class="calibre3">Vicky, Harari, diye düşündü. Harari muhafızları nerede? Etrafına telaşla bakındıysa da tanıdık bir yüz bile göremedi. Sonra yarın altından gelen nal seslerini duydu. Muhafızların kendisini bıraktıklarını, sayıca kendilerinden çok fazla olan eski düşmanları tarafından oradan uzaklaştırıldıklarını anladı.</p>

    <p class="calibre3">Tek başınaydı; geri dönmeye çalıştı ama adamlar çevresini alarak kaçmasına engel olmuşlardı. Artık daha da yaklaşıyorlardı. Her yüzde o yakıcı, sevinçli ifade vardı.</p>

    <p class="calibre3">Geriye dönemeyeceğine göre ilerlemek zorundaydı. Vicky kendisini zorlayarak yavaşça arabaya doğru gitti. Her adımda uzun boylu, entarili bir adam yolunu kesmek için hazır bekliyordu. Korku göstermemesi gerektiğini anlamıştı. Küçük bir zayıflık onların coşmasına yetecekti. Gözlerinin önünde bu taşlı topraklara serilmiş, bin yerliye oyuncak olan kendi beyaz vücudu belirdi. Bu hayali kafasından silerek ağır ağır yürüdü. Her uzun boylu adam ancak son anda önünden çekiliyordu. Fakat her sefer onun yerini bir başkası almakta ve kalabalık,Vicky'yi gittikçe sıkıştırmaktaydı. Adamların gitgide artan heyecanını hissediyordu. Gallalar dişlerini göstererek sırıtıyorlar, kesik kesik soluyarak gözleriyle onu adeta pençeliyorlardı.</p>

    <p class="calibre3">Birden daha fazla gidemedi. Diğerlerinden daha uzun boylu ve daha zorba biri yolunu kesmişti. O bir gerazmach, yani yüksek bir Galla subayıydı. Adam dizlerine kadar inen koyu mavi ipek bir shamma giymişti. İyice kabarık saçları, ince, acımasız ifadeli yüzünü çerçeveliyor, bir yara izi gözünün kenarından çenesine dek iniyordu.</p>

    <p class="calibre3">Adam ona şehvet dolu bir sesle bir şey söyledi. Vicky sözleri anlamadıysa da anlam açıktı. Çevresindeki adamlar kımıldandılar. Vicky onların kendisine daha da sokulduklarını hissetti, soluklarını duydu. Yakınında bir erkek kahkaha attı. Bu sesteki çirkin şey genç kadını fiziksel bir güç gibi sarstı.</p>

    <p class="calibre3">Haykırmak, dönüp oradakileri tırmalayarak kendisine yol açmak istiyor fakat adamların böyle bir şey beklediklerini de biliyordu. Onlar bu kadarcık bir tahrik beklemekteydiler. O zaman Vicky'nin üstüne saldıracaklardı. Kalan gücünü toplayarak sakin sesle konuşmaya çalıştı. «Yolumdan çekil.»</p>

    <p class="calibre3">Önündeki adam gülümsedi. Vicky'nin gördüğü en korkunç şeylerden biriydi bu. Adam gülümsemeye devam ederek bir elini kasığına attı ve shamma'sının kıvrımını kaldırarak Vicky'nin gerilemesine neden olan çok müstehcen bir işaret yaptı. Genç kadın kızgın kanının boynunu ve yanaklarını yaktığını hissetti. «Seni domuz, seni pis domuz,» diye bağırırken sesinde kontrol kalmamıştı. Adam shamma'sının açık önünden ona uzanıyordu. Vicky gerileyince arkasındakilerin onu adama doğru ittiklerini hissetti.</p>

    <p class="calibre3">Sonra başka biri konuştu. Sözler basmakalıp fakat ses tonu hızla indirilen bir kılıcın ıslığı gibiydi. «Tamam, çocuklar. Bu kadar saçmalık yeter.»</p>

    <p class="calibre3">Vicky kendisine yaslanan vücutların gerilediğini hissetti ve hıçkırarak döndü.</p>

    <p class="calibre3">Gareth Swales birbirine yapışmış duran adamların arasından, kendisi için açılan yolda ilerledi. Son derece küstah bir hali vardı. Yakası açık bembeyaz bir gömlek giymiş, boynuna da okul kriket kulübünün eşarbını takmıştı. Fakat Vicky onun yüzünü hiç böyle görmemişti. Gareth'in burun kanatları bembeyaz olmuş, gözleri kontrol edebildiği bir öfkeyle parlıyordu.</p>

    <p class="calibre3">Vicky onun üstüne atılıp sevinçle ağlayabilirdi ama adamın sesi yine kırbaç gibi sakladı. «Sakin ol. Henüz kurtulmuş değiliz.» Bunun üzerine genç kadın, başını kaldırdı ve hıçkırığını da tuttu.</p>

    <p class="calibre3">Gareth gözlerini mavi entarili, uzun boylu Galla'dan ayırmadan, «Aferin,» diyerek Vicky'yi kolundan tuttu ve birlikte adamın üstüne doğru gittiler. Genç kadın kolunu sıkıca tutan elin kendisine güç verdiğini, bacaklarındaki kesikliğin geçtiğini hissetti.</p>

    <p class="calibre3">Galla lideri yaklaşırken yerinde durdu. Vicky'ye sonsuzluk kadar gelen bir zaman, aslında sadece beş saniye için iki adam göz göze geldiler. Birbirlerinin iradesini sınıyorlardı. Alev alev yanan mavi gözler, ateşli siyah gözlere dikilmişti. Sonra Galla birden gözlerini kaçırıp omuz silkerek zoraki bir tavırla güldü. Arkasını dönerek oradaki adamla yüksek sesle konuşmaya başladı.</p>

    <p class="calibre3">Gareth hiç acele etmeden adamın bıraktığı boşluktan geçti ve arabaya eriştiler. İngiliz sakin sakin, «Taşıtı kullanabilecek durumda mısın?» diye sordu.</p>

    <p class="calibre3">«Evet, fakat motoru kapatmıştım.» Krankı çevirip motoru çalıştırma tehlikesini göze alamazlardı.</p>

    <p class="calibre3">«Nasıl olsa bayır aşağı gideceğiz. Freni boşaltırsan sorun kalmaz.» Gareth bunları söylerken dönmüş, hâlâ arabanın yanında duran Gallalara bakıyordu.</p>

    <p class="calibre3">Vicky sürücü kapağından içeriye atlarken, Gareth dudaklarının arasına bir yaprak sigarası sıkıştırdı. Başparmağının tırnağıyla da kibriti yaktı. Bu küçük hareket düşman sürüsünü bir an oyaladı. Adamlar onun yaprak sigarasını yakan eline ve kendilerine doğru üflediği mavi dumana baktılar. O arada da arkasındaki araba hareket etmişti. Gareth dişlerinin arasında yaprak sigarasıyla birden dönerek rahatlıkla taşıtın üstüne atladı. Araba hızlandığı sırada atlılara alaylı bir de selam verdi. İki mil kadar yolu hiç konuşmadan aldılar.</p>

    <p class="calibre3">Daha sonra Vicky gözlerini yoldan ayırmadan yukarda, arkasındaki tarette duran Gareth'e, «Korkmadın bile,» dedi.</p>

    <p class="calibre3">«Çok korktum kızım... müthiş korktum.»</p>

    <p class="calibre3">«Ve sana bir ara korkak olduğunu söyledim.»</p>

    <p class="calibre3">«Bunda da çok haklıydın.»</p>

    <p class="calibre3">«Buraya böyle çabuk nasıl geldin?»</p>

    <p class="calibre3">«Yukarda durmuş, makarnacı İtalyanlara karşı savunma mevkilerine bakıyordum. Sadık muhafızlarının uzaklaştığını görünce işi anlamaya geldim.»</p>

    <p class="calibre3">Vicky gözyaşlarından önünü göremediği için frene basmak zorunda kaldı. Daha sonra nasıl olduğunu anlayamadan kendini Gareth'in kollarında buldu. Ona olanca gücüyle sarılarak hıçkırmaya başladı. «Oh Tanrım... Gareth bunu sana nasıl ödeyeceğimi bilemiyorum.»</p>

    <p class="calibre3">Erkek onu kollarına alarak tecrübenin verdiği kolaylıkla yatıştırdı ve güvene kavuşmasını sağladı. Vicky o anda bu kollardan bir daha ayrılmayı istemediğini hissetti. Dudaklarını uzatırken erkeğin gözlerinde, göreceğini hiç sanmadığı büyük bir tatlılık vardı.</p>

    <p class="calibre3">Gareth'in dudakları da onu şaşırttı. Bu dudaklar sıcak, yumuşaktı ve yaprak sigarası kokuyordu. Vicky o zamana dek Gareth'in bu kadar uzun boylu, vücudunun böylesine sert ya da ellerinin çok güçlü olduğunu fark etmemişti. Son bir hıçkırık vücudunu sarstı. Sonra hazla içini çekti. Ömrü boyunca duymadığı şiddetli bir istekle titredi. Bir an içinde uyanan bu ani ihtirasın kaynağını anlamaya çalıştı. Buna bir gece önceki korkunç olay, uykusuzluk, bitkinlik ve o günkü dehşet verici sahnenin neden olduğunu anladı. Daha fazla düşünmedi. Bu arzunun bütün vücuduna yayılmasına izin verdi.</p>

    <p class="calibre3">Ras'ın ordusu Sardi Uçurumu'nun dibindeki akasya ormanının içinde, dört mil uzunluğundaki alana yayılmıştı. Gareth ve Jake'ln kamp kurdukları yer askerlerden biraz ötede, daha sık olan akasyaların gölgesindeydi. Sardi Irmağı biraz yukarda çağlayan halini alıyor ve akasyaların orada da çalkantılı, koyu renk bir gölcük oluşturuyordu. Vicky orada yıkanıp vücudunu ve kafasının içini temizlemek istedi.</p>

    <p class="calibre3">Islak saçlarını havluya sarıp elinde banyo torbasıyla kampa döndüğünde hava kararmak üzereydi. Gareth ateşin yanındaki bir kütüğün üstüne oturmuş, yeni kesilen öküz bifteklerinin kızarmasını seyrediyordu. Vicky'ye kütükte yer açarak teneke bir maşrapayla İskoç viskisi ve su ikram etti. Genç kadın bunu minnetle aldı. İçtiği hiçbir şey ona bu kadar lezzetli gelmemişti.</p>

    <p class="calibre3">Sessiz sedasız yan yana oturarak Afrika gecesinin birden bastırmasını seyrettiler. Yalnızdılar ve karargâhtan gelen sesler bu yalnızlığı sadece vurgular gibiydi.</p>

    <p class="calibre3">Jake, ihtiyar Ras ve Gregorius, Chaldi Kuyuları'nın civarını gözetlemek için iki zırhlı araba ve deve sırtındaki devriyelerle gitmişlerdi. Bu arada Jake yeni savaşçı gençlere Vickers makinelilerini kullanmasını öğretecekti. Savaş uzmanı olan Gareth uçurumda dolaşıp İtalyan baskısı karşısında çekilecek olurlarsa, nerede mevzileneceklerine karar vermeye gitmişti. Çevreyi kolaçan ederken de Vicky ve Gallalara rastlamıştı.</p>

    <p class="calibre3">Vicky hava birdenbire karardığı sırada ateşin önünde otururken, her şeyi kaderin hazırladığını düşünüyor ve bunu kabul ediyordu. Yalnızdılar ve daha önce duyduğu derin ihtirastan kurtulmamıştı. Benliğini tümüyle sarıyordu bu.</p>

    <p class="calibre3">Bir parça kızarmış et yediyse de tadını fark bile etmedi. Yanında oturan adama da hiç bakmıyordu. Gözlerini dorukların üstünde beliren pırıl pırıl yıldızlara dikmişti ama yanındaki erkeğin yakınlığını hissetmekteydi. Birbirlerine dokunmuyorlardı, yine de Gareth'in vücudundan çıkan sıcacık bir çöl rüzgârı gibi Vicky'nin kolunu okşuyordu. Erkeğin kendisine baktığını da hissediyordu. Bu bakışlar çok ısrarlı olduğu için sonunda bunu fark etmezmiş gibi davranamayacağını anlayarak başını çevirdi. Göz göze geldiler.</p>

    <p class="calibre3">Ateşin ışığı Gareth'in düzgün yüz hatlarını belirliyor, saçlarına altınımsı bir renk veriyordu. Vicky o anda adamın gördüğü en güzel insan olduğuna inandı. Gözlerini ondan ayırabilmek için uğraşması gerekti.</p>

    <p class="calibre3">Ayağa kalkıp giderken kalbinin göğsünü delecekmiş gibi attığını hissediyor, kulaklarında uğuldayan kanı duyuyordu.</p>

    <p class="calibre3">Çadırın içini brandadan süzülen ateşin hafif ışığı biraz aydınlatıyordu. Vicky lambayı yakmayıp yarı karanlıkta soyundu. Çıkarttıklarını çadır Perdesinin yanındaki iskemlenin üstüne attı. Sonra dar yatağa yattı. Yün battaniye çıplak sırtına ve kaba etlerine sert geliyordu. Artık her soluk için çaba harcamaktaydı. Yumruklarını iki yanda sıkıp kendini kazık gibi gererek yattı. Başını tek yastığa dayamış, vücuduna bakıyordu. O zamana dek kendini hiç bu kadar arzulu hissetmemişti.</p>

    <p class="calibre3">Çadıra yaklaşan erkeğin ayaklarının altında ezilen taşların çıkardığı sesleri duyunca, birden soluğu kesildi. Boğulup öleceğini sanarak korktu. Sonra perde açıldı ve Gareth içeriye girdi. Bir süre hareketsiz durarak Vicky'ye baktı. Genç kadın bu dikkatli inceleme yüzünden kol ve kalçalarındaki tüylerin diken diken olduğunu hissetti. Gareth gömleğini çıkararak yere attı. Ateşin ışığı kaslı kollarını aydınlattı.</p>

    <p class="calibre3">Genç adam sonunda yatağa yaklaşarak onun yanında durdu. Vicky bir erkeğin bedeninin bu denli ince, çevik, biçimli ve dengeli olabilmesine şaştı. Vücudunu örttüğü ellerini yalvarır gibi havaya kaldırdı ve Gareth'i kendine çekti.</p>

    <p class="calibre3">Vicky gece bir kez uyandı. Çadırın önündeki ateş sönmüş fakat parlak bir ay dorukların üstünde yükselmişti. Bu garip beyaz ışıkta uyuyan Gareth'in yüzü tümüyle renksizdi; bir heykel ya da ceset kadar soluktu. Vicky ani bir tiksinti duydu. Kafasında sersemletici bir ağırlık vardı. Bunu dikkatle inceleyince ağırlığının nedeninin suç olduğunu anladı. Kendisine bu suçu yükleyen topluma hafif bir öfke duydu. Vücudunu doğanın amaçladığı şekilde kullanamayacak ve bir erkekten zevk aldığında bu suçluluğu duyacaktı.</p>

    <p class="calibre3">Yanındaki erkeği rahatsız etmemeye dikkat ederek dirseğinin üzerinde doğruldu. Onun yüzüne bakarak bu yeni suçlulukla erkeğe karşı olan duygularının birbirine bağlı olduğunu anladı. Gareth Swales'e karşı derin duygular beslemiyordu. Korku ve dehşet yüzünden böyle bir tepki göstermişti. Derin duyguları olmadığı için de suçlu olduğunu hissediyordu. Birden kafası karıştı ve üzüldü.</p>

    <p class="calibre3">Birden nedenini bilemeden Jake Barton'u düşündü. Üzüntüsü daha da derinleşti. Uzun süre sonra uyuyabildi. Uyandığında epey geç olmuştu ve güneş çadırdan içeriye süzülüyordu. Dışardan motor homurtuları, pek çok değişik ses geliyordu.</p>

    <p class="calibre3">Yarı uykulu doğrulup battaniyeyi göğsüne çekti. O anda yalnız olduğunu anladı. Geceden geriye kalan, Gareth'in vücudunun battaniyenin üstünde bıraktığı iz ve sıcaklıktı.</p>

    <p class="calibre3">Vicky çabucak giyinip saçlarını bağlayarak güneşe çıkınca, bitkin halde gelen grubu gördü. Jake'in arabası Domuz Priscilla öndeydi. Üstünde Kızılhaç bulunan zırhlı taşıt bembeyaz değildi artık. Aracı çöl kumu rengine boyamışlardı ve kocaman şasiyle taretin biçimini belirsiz hale sokmak için de yer yer toprak rengi sürmüşlerdi. Bir Vickers makineli tüfeğinin kalın namlusu öndeki yuvadan uzanıyordu. Taretin üstüne de yeşil, sarı, kırmızı renkli Etiyopya bayrağı takılmıştı. Bunun altında da Ras'ın altın aslanlı flaması dalgalanıyordu. Her şey kırmızımsı, kalın bir toz tabakasıyla kaplanmıştı.</p>

    <p class="calibre3">Domuzun arkasında sağlam bir halatla bağlanmış olan Gregorius'un aracı, Tanrı bizimle beraber' anlamına gelen Tenastelin vardı. Aynı şekilde kamuflaj boyalarıyla boyanmış olan bu arabaya da makineli takılmıştı. Yine Etiyopya bayrağı ve Ras'ın flaması vardı. Fakat bir savaş makinesi haline gelen araç içler acısı şekilde çekilerek kampa getiriliyordu. Taşıtın arkasından korkunç bir gacırtıyla karışık bir takırtı duyuldu. Bu yüzden Gareth Swales yarı giyinik olarak çadırından dışarıya uğradı. Başını sürücü kapağından uzatan Jake'e öfkeyle sordu. «Ne oluyor?»</p>

    <p class="calibre3">Jake'in yüzü öfkeden kızarıp allak bullak olmuştu. «Şu ihtiyar...» Uygun bir küfür bulamadığı için parmağıyla hasar görmüş arabanın taretinde gururla oturan Ras'ı işaret etti. «Vickers makinelisiyle bin mermi atmak kendisine yeterli gelmediği için Gregorius'u tekmeleyip sürücü yerinden attı ve bize araba yarışı yapılan bir yere yakışacak bir gösteride bulundu.»</p>

    <p class="calibre3">Gareth, «Oh Tanrım,» diye inledi.</p>

    <p class="calibre3">Ras kendisini alkışlamışlar gibi neşeyle bağırdı. «Nasılsınız?»</p>

    <p class="calibre3">Gareth, «Neden ona engel olmadın?» diye çıkıştı.</p>

    <p class="calibre3">«Ona engel olmak mı? Tanrım, sen hiç saldıran bir gergedanı durdurmaya çalıştın mı? Onu yakalayabilmek için kıyının yarı yoluna kadar gitmem gerekti...»</p>

    <p class="calibre3">«Hasar fazla mı?»</p>

    <p class="calibre3">«Dişli çark mahfazasını kırdı. Debriyajı yaktı. Başka şeyler de yapmış olabilir. Ama henüz motora bakacak cesareti bulamadım.»</p>

    <p class="calibre3">Kıvırcık saçları, yüzü, üstü başı toz içinde kalan Jake, arabadan inerek koruyucu gözlüğü çıkardı. Pantolonunu süpürürken hâlâ neşeli neşeli Ras'a sövüyordu. «Bu ihtiyar namussuz çamurlarda yuvarlanan bir domuz kadar mutluydu. Büyük güçle çevreyi gözlemeye gittik sözde. Ama yaptığımız, daha çok bir sirk gösterisine benziyordu!»</p>

    <p class="calibre3">Jake o anda Vicky'yi fark etti ve birden yüzündeki öfkenin yerini büyük bir sevinç aldı. Genç kadın bunu görünce daha yoğun bir suçluluk duydu.</p>

    <p class="calibre3">«Vicky! Tanrım, seni düşünerek çok endişelendim!»</p>

    <p class="calibre3">Vicky hemen ateşin önüne çömelerek erkeklere kızarmış et, patates ve yumurta vererek suçluluk duygusundan sıyrılmaya çalıştı. Kamp masasını akasya ağaçlarının altına yerleştirmişlerdi. Vicky ateşin başında çalışırken Jake de dolaşmalarının sonucunu açıkladı.</p>

    <p class="calibre3">«Ras yanından geçtiğimiz her kaya ve ağaca Vickers makinelisiyle ateş etmekten bıkınca, dönüp kuzeye doğru gidebildik. Toz kaldırmamak için hızımızı azalttık ve Massawa'dan kuyulara giden yolu gözetleyecek iyi bir yer bulabildik. Orada epey trafik vardı. Motorlu araçların koruduğu askerler getiriliyordu daha çok. Fakat orada fazla kalamadık. Sevgili Ras onları hedef olarak kullanmaya kalktı. Ona engel olabilmek için nasıl uğraştığımızı bilemezsin. Sonra geri çekildim ve batıdan kuyulara doğru gittim.» Jake susup kahvesinden bir yudum aldı.</p>

    <p class="calibre3">Gareth de ateşin önünde çömelmiş olan Vicky'ye dönerek, «Kahvaltı hazır mı, güzelim?» diye sordu. Jake'in dönüp hemen Vicky'ye bakmasına neden olan bu sözler değil, adamın ses tonuydu. Gareth kendisine ait bir kadınla konuşan bir erkek gibi davranmıştı. Bir an Vicky, Jake'le göz göze geldi. Sonra yine ateşe, işinin başına döndü. Jake de düşünceli bir tavırla gözlerini kahve maşrapasına dikti.</p>

    <p class="calibre3">Gareth sakin sakin sordu. «Ne kadar yaklaşabildiniz?»</p>

    <p class="calibre3">Jake'le Vicky'nin bakıştıklarını görmüştü. Kamp iskemlesine oturmuş, yaprak sigarasını parmaklarının arasında çevirirken son derece rahattı.</p>

    <p class="calibre3">«Arabaları engebeli topraklarda bırakıp yürüyerek yaklaştım. Ras'ın pek yakına gelmesini istemiyordum. İtalyan mevzilerini iki saat kadar gözetledim. Silahların yerleştirildiği yerleri gördüm. Savunmaları fevkalade. Oraya saldırmak çılgınlık olur. Üstümüze gelmelerini bekleyeceğiz.»</p>

    <p class="calibre3">Vicky onlara yiyecek getirdi. Tabağın birini Gareth'in önüne bırakırken adam onun çıplak koluna okşar gibi dokundu. Jake bunu da gördü fakat sakin kayıtsız bir sesle devam etti. «Arkadan dolaşıp durumlarına bakmak istedim ama Ras'ın canı sıkıldı ve bize yarış arabalarını nasıl kullanmak gerektiğini gösterdi. Tanrım, çok açım.» Yemeğini yerken de boğuk sesle sordu. «Sen ne yaptın, Gary?»</p>

    <p class="calibre3">«Yarda iyi savunabileceğimiz mevziler var. Geçidin yanındaki topraklarda işçilere siper kazdırmaya başladım. İtalyanlar saldırıya kalkarlarsa onlara karşı koyabileceğiz.»</p>

    <p class="calibre3">«Onları gözetleyen adamlar var. Greg bu iş için en iyi yüz adamını seçti. İtalyanlar kuyulardan ayrılır ayrılmaz haber alacağız. Ama onlar hareket etmeden önce ne kadar zamanımız olduğunu bilmeyi isterdim. Her geçen gün bize daha iyi hazırlanma, Harariler'i eğitme ve onlara modern silahlarla savaşmayı öğretme olanağını verir.»</p>

    <p class="calibre3">Vicky masaya gelip yerine oturdu. «Zamanın yok. Hem hiç zamanın yok.»</p>

    <p class="calibre3">Jake başını kaldırdı. «Bu da ne demek oluyor?»</p>

    <p class="calibre3">«İtalyanlar dün öğleüzeri Mareb'i geçtiler. Üstelik büyük güçle ilerliyorlar. Kentleri ve yolları da bombalamaya başladılar. Savaş başladı artık.»</p>

    <p class="calibre3">Jake hafif bir ıslık çaldı. «Demek iş tamam!» Gareth'e baktı. «Bunu Ras'a ancak sen söyleyebilirsin. Onu kontrol edebilen bir sen varsın. İhtiyarın nasıl bir tepki göstereceğini biliyorum. Hemen oraya saldırıp ateşe kalkışacaktır. Bu yüzden bütün kabilenin yeryüzünden silinmesine neden olabilir. Onu sakinleştirmelisin.»</p>

    <p class="calibre3">«Bunu nasıl yapmamı önerirsin? Bir morfin iğnesi mi yapayım, yoksa başına mı vurayım?»</p>

    <p class="calibre3">Jake, «Onunla Cin Rummy oyna,» diye iğneledi. Yumurtasını ağzına atıp kalktı. «Yemek lezzetliydi, Vicky. Fakat şimdi Ras'ın Tenastelin'e verdiği zararı incelemem gerekiyor. Bakalım, onu İtalyanların ateş edebileceği, hareket edebilen bir araç haline sokabilecek miyiz yeniden?»</p>

    <p class="calibre3">Jake iki saat Tenastelin'le uğraşarak motoru söktü. Yirmi metre ötede Vicky çadırının önündeki masanın başına oturmuş, makinede yollayacağı haberi yazıyordu. İkisi de çalışırken birbirlerinin farkındaydılar ama hiç ilgilenmiyormuş gibi davranıyorlardı.</p>

    <p class="calibre3">Sonunda Jake doğrulup ellerini benzinle ıslatılmış pamukla sildi. «Kahve molası,» diyerek ateşe yaklaştı. İki maşrapa kahve doldurarak Vicky'nin oturduğu yere götürdü. Yazı makinesindeki kâğıda bir göz attı. «İşler nasıl? Pulitzer Ödülü'ne layık haberler değil mi?»</p>

    <p class="calibre3">Vicky kahve maşrapasını alırken güldü. «Ödülleri hiçbir zaman hak edene vermezler.»</p>

    <p class="calibre3">Jake onun karşısına oturarak, «Ya da en fazla isteyenlere vermezler,» diye kabul etti.</p>

    <p class="calibre3">Genç kadın onun böyle konuya ustalıkla girmesine sinirleniverdi. «Canın cehenneme, Jake Barton. Sana ya da başkasına hesap vermek zorunda değilim.»</p>

    <p class="calibre3">Adam başını salladı. «Doğru. Çok doğru. Sen büyük bir kızsın artık. Ama büyük erkeklerle oyun oynadığını unutma. Onların bazıları çok sert oynarlar.»</p>

    <p class="calibre3">«Size borcum var mı, sayın avukat?» Kafa tutar gibi adama bakarken onun gözlerindeki ifadeyi gördü ve birden öfkesi sönüverdi.</p>

    <p class="calibre3">Jake, «Seninle kavga etmek istemiyorum, Vicky,» diye mırıldandı. «Dünyada en son istediğim bu.» Kahvesini bitirdi. «Neyse artık işime döneyim.»</p>

    <p class="calibre3">«Kolay teslim oluyorsun, değil mi?» Vicky sözler ağzından çıkana dek ne dediğinin farkında değildi; söyler söylemez geri almak istedi.</p>

    <p class="calibre3">Ama Jake ona bakarak tatlı tatlı gülümsedi. «Vazgeçmek mi? Yok, buna inanırsan bana çok büyük haksızlık etmiş olursun.» Sonra yavaş yavaş kadının yanına yaklaştı. Sesindeki ve gözlerindeki gülüş birden kayboldu. Yepyeni, boğuk bir sesle konuştu. «Çok güzelsin.»</p>

    <p class="calibre3">«Jake.» Göz göze geldiler. «Keşke açıklayabilsem. Fakat kendimi anlayamıyorum.» Erkek eğilip onun yanağına dokundu. «Hayır, Jake, lütfen yapma...» Ama erkeğin dudaklarından kaçmak için de bir şey yapmadı. Ne var ki, Jake onu öpemeden ormandan dörtnala gelen bir atın nal seslerini duydular. Ağır ağır geriye çekilip hâlâ birbirlerinin gözlerine bakarlarken, Gregorius tüylü bir dağ midillisiyle kampa daldı.</p>

    <p class="calibre3">Genç adam eyerden kayarak bağırdı. «Jake! Savaş başladı! İtalyanlar Mareb'i aşmışlar. Biraz önce Gareth, büyükbabama söyledi.»</p>

    <p class="calibre3">Vicky, «Dakik haberci,» diye mırıldandı ama sesi titriyordu ve gülüşü bir tuhaftı.</p>

    <p class="calibre3">«Arabamı onarman için sana yardıma geldim, Jake. Savaşmamız için hazır olmalı.» Dizginleri kendisini izleyen uşağa atarak yaklaştı. «Haydi çalışalım. Çok az vaktimiz var. Büyükbabam öğleüzeri savaş toplantısı yapacak. Seni de istiyor.»</p>

    <p class="calibre3">Gregorius dönerek Tenastelin'e doğru gitti. Jake bir an Vicky'nin yanında durdu, sonra kaderine razı olarak omuz silkti. «Sadece şunu unutma. Kolay kolay vazgeçmem.» Gregorlus'un arkasından yürüdü.</p>

    <p class="calibre3">Ras çadırlarını ordu kampının biraz açığına kurdurmuştu. Burada sadece özel maiyeti vardı. Ras'ın çadırı tam ortadaydı ve muhafızları çadırın girişini koruyorlardı. Geride kalan büyük düzlüğe de sıra sıra savaşçılar çömelip oturmuşlardı.</p>

    <p class="calibre3">Jake, «Aman Tanrım!» dedi «Herkes savaş toplantısına katılıyor.»</p>

    <p class="calibre3">Gregorius açıkladı. «Töreler böyledir. Herkes katılabilir ama sadece komutanlar konuşurlar.»</p>

    <p class="calibre3">Harariler'in biraz ötesinde Gallalar vardı. Yüzyıllardır süren düşmanlık ve dar bir toprak onları Harariler'den ayırıyordu. Vicky onları Jake'e gösterince Amerikalı, «Ne hoş bir topluluk,» diye mırıldandı. «Böyle müttefiklerin olunca düşmana ne gerek var.»</p>

    <p class="calibre3">Gregorius onları hemen Ras'ın tütün ve baharatlı yemek kokan loş çadırına soktu. Çadırın karşı köşesinde bir grup adam koyu renk shamma'lı Ras'la beyaz ipek gömlek, beyaz flanel pantolon giymiş Gareth'in çevresini almışlardı. Sessiz sedasız oturan adamların gerilim içinde oldukları belliydi. Jake bir an onların Sardi Uçurumu'nun korunması için plan yapmaya daldıklarını sandı. Sonra ikisinin arasındaki altın rengi Afgan halısının üstündeki iskambilleri gördü. «Bakıyorum, sözümü ciddiye almışsın.»</p>

    <p class="calibre3">Gareth başını kaldırarak onlara baktı. «Tanrı'ya şükürler olsun.» Yüzünden rahatladığı anlaşılıyordu. «Keşke bir saat önce gelseydiniz.»</p>

    <p class="calibre3">«Ne oldu?»</p>

    <p class="calibre3">«İhtiyar namussuz hile yapıyor.» Gareth öfkesini güçlükle gizliyordu. «Sabahtan beri iki yüz altınımı aldı. Dehşete kapıldığımı söylemeliyim. Bu adamlarda ahlak denilen şey yok.» İngiliz, Greg'e bir göz attı. «Sakın alınma. Fakat çok şaşırdığımı itiraf etmeliyim.»</p>

    <p class="calibre3">Gözleri zaferle parlayan Ras, neşeli neşeli gülerek Jake ve Vicky'ye yanındaki yastıklara oturmalarını işaret etti.</p>

    <p class="calibre3">Vicky, «Hile yapıyorsa onunla oynama,» diye akıl verdi.</p>

    <p class="calibre3">Gareth acı acı baktı. «Durumu anlayamıyorsun, kızım. Nasıl hile yaptığını kestiremedim. Dünya kumar tarihinde yepyeni bir yöntem icat etti. Gözünü budaktan sakınmayan ihtiyar namussuzun aynı zamanda bir dâhi olduğunu da söylemeliyim. Onun yöntemini anlayana kadar kendisiyle oynamak zorundayım.» Gareth'in sıkıntılı yüzü aydınlandı. «Tanrım, hilesini anlayınca da canına okuyacağım!» Sinek altılısını attı. Ras bunu kaptığı gibi elini açtı.</p>

    <p class="calibre3">Gareth inledi. «İşte, yine beni yendi.»</p>

    <p class="calibre3">Ras sırıtarak öne doğru eğilip olanca sesiyle, «Nasılsınız?» diye bağırdı ve neşeyle Gareth'in koluna vurdu.</p>

    <p class="calibre3">«Her kazanışında böyle yapıyor. Çılgın bir demirci gibi kuvvetli elleri var. Kollarım çürük içinde kaldı.» Telaşla cüzdanını çıkardı. «Parayı ödeyene kadar bana vuruyor.» Gareth saydığı altınları Ras'a doğru itince seyirciler yine güldüler. «Bu oyunda kredi yok. Hemen borcunu ödeyeceksin. Yoksa İhtiyar namussuz kolumu kıracak. Bu yaşlı serseri anasına bile güvenmez. Bunun da iyi bir nedeni vardır tabii... Zamanında çok korkunç kimselerle karşılaştım fakat hiçbiri bu ihtiyar gibi değildi.» Gareth'in sesinde saygı vardı ama Ras karıştırmak için kartları alınca, hafifçe telaşlanarak Gregorius'a döndü. «Lütfen büyükbabana söyle. Gelecekte kendisiyle oynamak bana zevk verecek fakat şimdi yeteneklerini düşmanımızı yenme konusunda kullansın. İtalyan orduları bekliyor.</p>

    <p class="calibre3">Ras istemeye istemeye kartları bırakıp kendi dilinde sert sesle bir şeyler söyleyerek savaş toplantısını açtı. Sonra dönüp Jake Barton'a baktı. Greg onun sözlerini açıkladı. «Büyükbabam zırhlı birliğinin durumunu öğrenmek istiyor. Arabalar onu etkilemiş. Bunlardan çok yararlanacağımıza güveniyor.»</p>

    <p class="calibre3">«Ona birliğin dörtte birini parçaladığını ve sadece üç arabamız kaldığını söyle.»</p>

    <p class="calibre3">Ras bunu duyunca hiç pişmanlık göstermedi. Adamlarına dönerek bir sürücü olarak ne kadar başarı gösterdiğini elini kolunu sallayarak anlattı. Torunu ancak birkaç dakika sonra Jake'e, «Büyükbabam o harika arabaların üçünün İtalyanların kaçıp sahile inmeleri için yeterli olduğunu söylüyor,»</p>

    <p class="calibre3">Gareth içini çekti. «Keşke onun güvenini paylaşabilseydim.»</p>

    <p class="calibre3">Jake, «Küçük bir sorunumuz daha var,» diye açıkladı. «Eğitilmiş personel noksanı... Sürücümüz ve makineliyi kullanacak adamlarımız eksik. Adamlarınızı eğitmek bir, iki haftamızı alır.»</p>

    <p class="calibre3">Rab, Jake'in sözlerini anlamış gibi öfkeyle konuştu. Komutanları mırıldanarak onu desteklediklerini belirttiler.</p>

    <p class="calibre3">«Büyükbabam hemen İtalyanların Chaldi Kuyuları'ndaki mevkilerine saldırmak istiyor.»</p>

    <p class="calibre3">Jake, Gareth'e baktı. «Onu ancak sen kandırabilirsin.»</p>

    <p class="calibre3">Gareth derin bir soluk alıp önden saldırmanın bir intihar olduğunu uzun uzun anlattı. Zırhlı arabaları da olsa iyi mevzilenmiş düşmanın araziye hâkim yerlere yerleştirilmiş toplarını düşünmek zorundaydılar. Sonunda Ras istemeye istemeye düşmanın hareket geçmesini beklemeye razı oldu. Gözcüleri İtalyanlar Chaldi Kuyuları'nın oradaki desteklenmiş mevzilerden ayrıldıkları an kendisine haber vereceklerdi.</p>

    <p class="calibre3">Jake de bu fırsattan yararlanarak eski konuya döndü. «Lütfen büyükbabama üç araba için sürücümüz olmadığını söyle.» Vicky kendisini hesaba katmadıklarını anlayarak atıldı. «Ben sürücülük yapabilirim.»</p>

    <p class="calibre3">Gareth'le Jake göz göze geldiler ve o anda tam fikir birliğine vardılar. İngiliz konuştu. «Zırhlı arabayı kullanmakla savaşa sokmak farklı şeylerdir, güzelim. Sen buraya savaşmaya değil, savaşla ilgili yazılar yazmaya geldin.»</p>

    <p class="calibre3">Vicky onu öfkeyle süzerek Jake'e döndü. Fakat Amerikalı da onu konuşturmadı. «Gareth haklı. Tümüyle ona katılıyorum.»</p>

    <p class="calibre3">Vicky sesini çıkarmadı fakat zamanı gelince aklına koyduğunu yapacaktı. Jake de zırhlı arabalarla düşmanı nasıl şaşırtıp oyalayacaklarını ve böylece Etiyopya süvarilerinin piyadeleri nasıl avlayacaklarını anlattı. Ras kaşlarını çatmaktan vazgeçerek güldü. Gözleri pırıl pırıl parlıyordu. Soylu bir savaşçıya özgü tartışma götürmez bir sesle emirlerini verdi.</p>

    <p class="calibre3">«Babamla senin bir arabaya binmenizi istiyor, Jake. İkinci arabayı Binbaşı Swales sürecek ve büyükbabam da makineliyi kullanacak.»</p>

    <p class="calibre3">Gareth, «Başıma gelenlere inanamıyorum,» diye inledi. «Bu ihtiyar namussuz iyice deli. Hem kendisi, hem de elli millik çevre içine kalanlar için çok tehlikeli.»</p>

    <p class="calibre3">Jake, «İtalyanlar için de öyle,» diye ekledi.</p>

    <p class="calibre3">«Öyle sırıtabilirsin tabii. Bir manyakla teneke kutuya kapanacak olan sen değilsin. Gregorius, büyükbabana söyle...»</p>

    <p class="calibre3">«Yok, Binbaşı Swales.» Gregorius'un bakışları soğuktu. «Büyükbabam emir verdi, itirazlarınızı ona söyleyemem. Ama ısrar ederseniz hakkında söylediklerinizi çevirebilirim.»</p>

    <p class="calibre3">Gareth ellerini açarak teslim olduğunu belirtti. «Sevgili dostum, büyükbabanın beni seçmesi bir onurdur. Sözlerimin şaka olduğuna da güvenebilirsin. Sakın alınma dostum.» Ras'ın kartları alarak dağıtmaya başladığını görünce umutsuzlukla ekledi. «Sevgili İtalyanların bir an önce geleceklerini umarım. Buna daha fazla dayanabileceğimi sanmıyorum.</p>

    <p class="calibre3">Binbaşı Luigi Castelani çadırın girişinde durarak selam verdi. «Emirleriniz yerine getirildi, albayım.»</p>

    <p class="calibre3">Kont Aldo Belli boy aynasında kendisine bakarken adama başını salladı. Sonra yine kendi görüntüsüne daldı. «Gino, sol çizmemin burnunda bir leke mi var?» Ufak tefek çavuş diz çöküp kontun çizmesinin burnuna hohladı ve koluyla çizmeyi parlattı. Kont başını kaldırıp hâlâ Castelani'nin girişte durduğunu görünce yine öfkelendi. «Yüzün bir şarabı ekşitmeye yeter, binbaşı.»</p>

    <p class="calibre3">«Albayım endişelerimi biliyor.»</p>

    <p class="calibre3">Kont, «Öyle,» diye gürledi. «İlerlemek için emir verdiğimden beri senin iniltilerinden başka bir şey duymadım. Benito Mussolini bana bu kutsal görevi verdi. Onun güvenini sarsamam.»</p>

    <p class="calibre3">«Fakat albayım, düşman...»</p>

    <p class="calibre3">«Hah!» Sık kirpikli siyah gözlerde aşağı gören bir ifade belirdi. «Senin düşman dediğine ben sadece vahşiler diyorum. Sen asker diyorsun ben başıbozuk...»</p>

    <p class="calibre3">«Albayım nasıl isterlerse ama o zırhlı araç...»</p>

    <p class="calibre3">«Hayır Castelani, o zırhlı araç değil askeri bir ambulanstı.» Kont kendisini buna kesinlikle inandırmıştı. «Kaderin bu anının parmaklarımın arasından kaçmasına izin veremem. Korkak bir yaşlı kadın gibi usul usul gitmeyi reddederim. Bu, kişiliğime uymaz, Castelani. Ben harekete alışık bir adamım. Ben bir leopar gibi düşmanın şahdamarına saldıracak bir tipim. Yeterince konuştuk, Castelani. Harekete geçme zamanı geldi.»</p>

    <p class="calibre3">«Albayım nasıl isterlerse.»</p>

    <p class="calibre3">«Benim istediğim önemli değil, Castelani. Savaş tanrıları böyle emrediyor ve ben de bir savaşçı olarak itaat etmek zorundayım!» Kont çenesini havaya kaldırarak sert adımlarla çadırdan çıktı.</p>

    <p class="calibre3">Castelani'nin saldırı güçleri şafak vaktinden beri hazırdı. Elli ağır askeri kamyon tek sıra olmuştu. Binbaşı gecenin büyük bölümünü nasıl saldıracağını tasarlamakla geçirmişti. Sonunda bir bölüğü genç bir yüzbaşının emrinde, Chaldi Kuyuları'nın oradaki güvenli siperlerde bırakmaya karar vermişi. Kalan bütün güçler uçurumun girişine saldıracak ve geçitten yukarıya doğru çıkacaktı.</p>

    <p class="calibre3">İlk beş kamyonda tüfekli askerler vardı. Bunları makinelilerin bulunduğu taşıtlar izliyordu. Yirmi kamyon da piyade vardı. En geride yine on kamyon piyade bulunmaktaydı. Topçular da binbaşının hemen yanında, elinin altındaydı. Zor bir durumla karşılaşacak olursa, piyadelerin savaşarak topların kurulup ateş menziline girmesini sağlayacak zamanı kazandıracaklarını umuyordu. Bu sayede yeni bir cesarete kavuşmuş, zafer bekleyen kontun askerleri atabileceği tehlikeleri önleyeceğini sanmaktaydı ama yine de tam anlamıyla güvenli değildi.</p>

    <p class="calibre3">Castelani kamyonlara binilmesi için olanca sesiyle haykırarak emir verdiği sırada, Aldo Belli sıra boyunca yürüdü. Tuniklerinin eksik düğmelerini, uzayan sakalları, acele söndürülüp kulak arkasına sıkıştırılmış sigaraları göremeden askerlere baktı. «Cesur gençlerim! Kana susadınız, değil mi?» Başını geriye atarak korkusuzca güldü. «Size kovalarla kan vereceğim. Bugün doyana kadar kan İçeceksiniz.»</p>

    <p class="calibre3">Onun sözlerini duyacak kadar yakında olanlar, ayaklarını yere sürerek endişeyle birbirlerine baktılar. Kan yerine Chianti'yi yeğlerlerdi.</p>

    <p class="calibre3">Kont henüz yirmisine gelmemiş olan zayıf bir erin önünde durdu. «Bambino. Bugün senin bir savaşçı olmanı sağlayacağız.» Genci önce kucakladı, sonra geri çekilip yüzüne baktı. «İtalya en seçme evlatlarını veriyor. Ne en gencimiz, ne en soylumuz savaş mihrabında kurban edilmekten kaçınabilir.» Gencin yüzündeki gülüşün yerini gerçek bir kaygı aldı. Kont, «Şarkı söyle, bambino!» diye bağırarak faşist marşına başladı. Yine şarkı söyleyerek ilerleyip sıranın başına geldi. Orada marş da sona erdi. Soluk soluğa kaldığı için konuşamayarak binbaşıya başıyla işaret etti.</p>

    <p class="calibre3">Castelani emir verince askerler hemen kamyonlarda yerlerini aldılar. Rolls Royce sıranın en başındaydı. Guiseppe direksiyonda ve elinde fotoğraf makinesi olan Gino da onun yanındaydı. Arkaya kontun av tüfeği, çiftesi, yol battaniyeleri, piknik sepeti, hasır şarap taşıyıcıları, dürbünü ve tören pelerini yerleştirilmişti. Kont gururla arkaya geçip oturarak Castelani'ye baktı. «Unutma, binbaşı. Stratejimin ruhunu hız ve şaşırtma oluşturmaktadır. Çelik bir el acımasızca ve şimşek gibi düşmanın kalbine indirilecektir.»</p>

    <p class="calibre3">En sonuncu kamyonda oturan ve hareket eden kırk dokuz kamyonun tozunu yutan, sıcaktan bunalmaya başlayan Binbaşı Castelani saatine baktı. «Tanrım. On biri geçmiş! Eğer saldıracaksak acele etmemiz ge...» O anda yanındaki sürücü küfrü basarak fren yaptı. Castelani de kamyonun üstüne tırmanarak öndeki sürücüye seslendi. «Ne oluyor?»</p>

    <p class="calibre3">«Bilmiyorum, binbaşım.»</p>

    <p class="calibre3">Önde bütün sıra durmuştu. Castelani pusuya düşürüldüklerine inanarak silah seslerini bekledi. Fakat durmuş konvoyun şaşkın sürücüleri birbirlerine bağırıyorlardı. Castelani dürbününü gözlerine götürerek ileriye bakarken makinelilerin indirilmesini emretmeye hazırlanıyordu. Birden Rolls Royce'u gördü. Araba sol kanattan çıkmış, hızla otlarla kaplı topraklara gidiyordu. Arkada oturan kont av tüfeğini sürücünün başının biraz üstüne çevirmişti. O sırada bir Afrika kekliği sürüsü otların arasından fırlayarak havalandı. Av tüfeğinden dumanlar püskürdü ve iki kuş yere düşerken diğerleri uçarak uzaklaştılar. Rolls da etrafa toz saçarak durdu. Castelani, Gino'nun arabadan atlayıp kuşları alarak konta götürdüğünü de gördü. Kont arabanın arkasında, elinde kuşlarla gururlu gururlu gülümseyerek poz verirken binbaşı küfrü bastı.</p>

    <p class="calibre3">Ras'ın askerleri öğleden beri o yakıcı sıcakta düşmanı beklemekten hem bezmiş, hem de endişelenmeye başlamışlardı. Gareth Swales İtalyanların saldırısına karşı koymak için uçurumun ağzında en uygun yeri seçmişti. Saldıranların güneyden gelmesi gerekiyordu. Vickers makinelileri oradaki kayaların arasına yerleştirilmişti. Harari ve Galla süvarileri de kurumuş ırmağın yatağına gizlenmişlerdi. Süvariler bütün gün atlarının yanında, ırmak yatağının bembeyaz kumlarının üstüne çömelip beklemişlerdi. İki düşman diplomatça birbirlerinden ayrılmıştı. Harariler Vickers makinelilerinin gizlendiği kayalıklara daha yakınlardı. Yüzü yaralı Gerazmach'ın komutasındaki Gallalar da ırmak yatağının kavis çizerek otların arasına girdiği yerdeydiler. Bu dönemeçte kıyılar bin beş yüz atlıyı gizleyecek kadar yüksekti. Daima ateşli olan Etiyopyalılar saatlerce hareketsiz beklemekten öfkelenmişlerdi. Irmak yatağında, güneşin altında kalan atlar sıcaktan ve susuzluktan rahatsız olmuşlardı. Adamlar da cinayet işleyecek kadar hiddetliydiler.</p>

    <p class="calibre3">İki zırhlı araba dönemecin ilersindeki kum tepelerinin arasındaydı. Gareth'le Jake de orada bekliyorlardı. İngiliz bir ara dürbününü Jake'e uzatarak, «Galiba İtalyan komutanı çok usta,» diye mırıldandı. «Adam hiç acele etmiyor. Ağır ağır geliyor. Bu da hiç hoşuma gitmedi.»</p>

    <p class="calibre3">Jake yaklaşan düşmanın konumunu belli eden toz bulutuna tekrar baktı. «İşte yine durdu.»</p>

    <p class="calibre3">Gareth, «Tanrım!» diye inleyerek dürbünü kaptı. «Yedinci kez duruyorlar ve bunun görünen bir nedeni de yok. Gözcüler bir şey anlayamadılar. Ben de öyle. Karşımızda Napolyon'a eşit bir savaş dâhisi varmış gibi geliyor bana ve bu yüzden çok endişeleniyorum. Allah kahretsin İtalyan komutanı ne yapıyor?»</p>

    <p class="calibre3">Kont Aldo Belli kaçınamayacağı bir neden yüzünden durdurmuştu konvoyu. Kontun portatif tuvaleti özel eşyalarını taşıyan kamyondan indirilirken, adam Rolls'un arkasında sabırsız sabırsız kıvranıyordu. Çavuş Gino da onu yatıştırmaya çalışmaktaydı. «Buna kuyu suyu neden oldu, ekselans.»</p>

    <p class="calibre3">Portatif tuvalet yere yerleştirildikten sonra beş yüz piyadenin kontu seyretmemesi için çevresine branda gerildi. Bunu tam zamanında tamamlamışlardı. Kont arabadan atlayarak hemen brandayla çevrili tuvalete daldı. Sessizlik ve bekleyiş on beş dakika kadar sürdü. Sonra tuvaletten gelen bağırış bu sessizliği bozdu. «Doktoru getirin!»</p>

    <p class="calibre3">Beş yüz adam bir film seyreder gibi heyecanla sonucu bekliyordu. Söylentiler kulaktan kulağa yayılarak binbaşıya kadar vardı. Her şeyi görmüş olduğuna inanan Castelani bu yeni gecikmenin nedenine inanamayarak durumu anlamak için öne gitti.</p>

    <p class="calibre3">Kontu uydurma çadırın içinde, yanında doktoru ve tıp danışmanlarıyla tuvaletin çevresine toplanmış, içindekilere bakarak tartışır buldu. Kont soluk fakat yeni doğum yapmış bir anne kadar gururluydu. Castelani'yi görünce başını kaldırdı. Binbaşı kontun kendisinden de oturağa bakmasını isteyeceğinden korkarak irkildi. Telaşla selam verip bir adım geriledi. «Ekselansın bana emirleri var mı?»</p>

    <p class="calibre3">«Hasta bir adamım Castelani.» Kont bitkinmiş gibi başını öne eğip poz aldı. Sonra ağır ağır omuzları geriye gitti ve çenesi havaya kalktı. Bitkin fakat cesur bir gülüş dudaklarında titredi. «Ama bunun önemi yok. Saldıracağız, Castelani. Adamlara iyi olduğumu söyle. Onlardan gerçeği gizle. Hasta olduğumu duyarlarsa umutsuzluğa kapılırlar. Panik başgösterebillr.»</p>

    <p class="calibre3">Castelani tekrar selam verdi. «Nasıl isterseniz, albayım.»</p>

    <p class="calibre3">Kont, «Beni arabama götür, Castelani,» diye emir verince binbaşı istemeye istemeye onun koluna girdi. Kont ona yaslandı, böylece Rolls'a gittiler. Fakat albay cesaretle askerlerine gülümseyip yakındakilere el sallamayı da unutmadı. «Zavallı cesur çocuklarım. Gerçeği asla öğrenmemeliler. Onları böyle ortada bırakamam.»</p>

    <p class="calibre3">Gareth Swales, «Orada ne oluyor?» diye söylendi. Tepesindeki tarette duran Jake'e endişeyle baktı.</p>

    <p class="calibre3">Jake mırıldandı. «Hiç! Hiç hareket yok.»</p>

    <p class="calibre3">«Bu hoşuma gitmiyor.» Ras bağırarak elindeki kartları açınca da Gareth'in yüzündeki ifade değişmedi. Yaşlı adam kendisine vurup hatırlatmadan cüzdanını çıkardı. Ras kartları karıştırırken da sordu. «Peki , Vicky ne alemde? Ondan da ses çıkmadı mı?»</p>

    <p class="calibre3">«Hayır.»</p>

    <p class="calibre3">«Bu da hoşuma gitmedi. Vicky durumu pek sakin kabul etti. Onun emirlerime karşı gelip çoktan ortaya çıkacağını sanıyordum.»</p>

    <p class="calibre3">Jake, «Gelmeyecek,» diyerek yine dürbünü kaldırıp boş ufka baktı. «Vicky'nin gözlerinden inadını okuduğum için Sarsak'ı kullanmasına engel oldum. Distribütördeki karbon çubuğu çıkardım.»</p>

    <p class="calibre3">Gareth sırıttı. «Bugün duyduğum tek iyi haber bu. Vicky Camberwell'in savaş sırasında buraya geleceği gözlerimin önünde beliriyordu.»</p>

    <p class="calibre3">Jake, «Zavallı İtalyanlar,» deyince birlikte güldüler.</p>

    <p class="calibre3">«Bazen beni şaşırtıyorsun. Bunu biliyor musun?» Gareth cebinden çıkardığı yaprak sigarasını Jake'e attı. «Benim oğlağı koruduğun için teşekkür ederim.»</p>

    <p class="calibre3">Jake yaprak sigarasını yakarken ona soru sorar gibi baktı. Sonra, «Onların hepsi de biri damga vurana dek başıboş bir buzağıdır,» diye mırıldandı. «Otlakların yasası bu, ahbap.»</p>

    <p class="calibre3">Vicky, Sarsak'ın krankını çevirmek için parayla üç adam tutup bir saat uğraşmış ve bir sonuç alamayınca da bir sabotaj olduğu kanısına varmıştı. Kendisinin güvende kalması için bunun düzenlendiğini anlayarak Sarsak'ın içini karıştırmaya başlamıştı. Araç ve gereçlerin nasıl işlediğini merak eden olağanüstü kadınlardan biriydi. Usta bir şoför ve pilottu ama bu arada iç yakımlı motorların nasıl çalıştığını da öğrenmişti.</p>

    <p class="calibre3">Kendi kendine, «Pekâlâ Bay Barton, ne yaptığını anlayalım,» diye söylenerek işe koyuldu. Kollarını sıvayıp başına bir eşarp bağladı. Beş yardımcısı onun motor kapağını kaldırmasını hayretle seyrediyorlardı. Vicky motoru iyice inceledi. O sırada biri kemerini çekerek işine engel olduğu için sinirlenerek, «Evet, ne var?» diye çıkıştı. Ama başını çevirip kendisine dokunan kimseyi görünce yüzü aydınlandı. «Sara!» Kıza sarıldı. «Buraya nasıl geldin?»</p>

    <p class="calibre3">«Kaçtım, Vicky. Hastane çok sıkıcıydı. Babamın adamlarından bana bir at getirmelerini istedim. Hastane penceresinden atlayıp ata binerek yardan indim.»</p>

    <p class="calibre3">Vicky, Sara'ya duyduğu sevgiye şaşarak, «Ya arkadaşın... doktor olacak genç?» diye sordu.</p>

    <p class="calibre3">«Ha o!» Sara'nın sesinde küçümseme vardı. «Hastanede ondan daha sıkıcı biri olamazdı. Doktor olacakmış. Hah! Daha kendi bedeninin nasıl çalıştığını bilmiyor. Ona öğretmeye çalıştım ve hiç de zevkli olmadı.»</p>

    <p class="calibre3">«Ya bacağın? Bacağın nasıl?»</p>

    <p class="calibre3">«İyi. Bir şeyim kalmadı.» Sara yarayı önemsememeye çalışıyordu ama Vicky onun solgun ve bitkin olduğunu gördü. O uzun ve tehlikeli uçurum yolu kızı çok yormuş olacaktı. Vicky onu akasyaların altına götürüp oturttu. Sara'nın iyice topalladığını da fark etmişti.</p>

    <p class="calibre3">Sara, «Savaş olacağını duyduğum için geldim,» dedi. «İtalyanlar yaklaşıyormuş. Jake'le Gareth nerede? Gregorius nerede? Bu savaşı kaçırmamalıyız, Vicky?»</p>

    <p class="calibre3">Genç kadının gülüşü silindi. «Ben de bunun için uğraşıyorum. Bizi geride bıraktılar. Arabamı sabote ettiler. Ama bir çaresini bulacağız. Sen Vickers makinelisini kullanmasını bilir misin?»</p>

    <p class="calibre3">Sara, «Ben dağ kızıyım,» diye övündü. «İki elimde birer tüfek ve bacaklarımın arasında bir atla doğmuşum.»</p>

    <p class="calibre3">«Hiç Vickers'le ateş ettin mi?»</p>

    <p class="calibre3">«Hayır ama bunun nasıl işlediğini çabucak öğrenirim.»</p>

    <p class="calibre3">Vicky eliyle taretten çıkan makinelinin kalın namlusunu işaret etti. «İşte orada! Öğrenmene bak.?» Vicky yarım saat sonra bağırdı. «Ah sinsi domuz! Distribütördeki karbonu çıkarmış.»</p>

    <p class="calibre3">Sara taretten başını uzattı. «Gareth mi?»</p>

    <p class="calibre3">«Hayır, Jake.»</p>

    <p class="calibre3">«Ondan böyle bir şey beklemezdim.» Sara zararı görmek için Vicky'nin yanına indi.</p>

    <p class="calibre3">«Erkeklerin hepsi de aynıdır.»</p>

    <p class="calibre3">«Peki, Jake karbonu nereye saklamış?»</p>

    <p class="calibre3">«Herhalde cebine koydu.»</p>

    <p class="calibre3">«Ne yapacağız?» Sara endişeyle ellerini kenetledi. «Savaşı kaçıracağız!»</p>

    <p class="calibre3">Vicky bir an düşündü ve yüzü değişti. «Çadırımdaki çantamda büyük bir elektrik fenerim var. Ayrıca deri bir makyaj çantası. Lütfen onları bana getir.»</p>

    <p class="calibre3">Sara'nın belinden çıkarıp verdiği hançerle büyük pillerden birini yardı Vicky. Ortasındaki kalın karbonu çıkarıp makyaj çantasından aldığı bir törpüyle biçim verdi. Karbonu distribütörün ortasındaki yerine soktu. Krank çevrilir çevrilmez motor çalıştı.</p>

    <p class="calibre3">Sara büyük içtenlik ve hayranlıkla. «Çok akıllısın, Vicky,» deyince genç kadın duygulandı. Sürücü yerinin yukarsındaki tarette duran kıza gülümsedi. Sara dengesini bulmak için dizlerini sürücü yerinin arkasına dayamıştı.</p>

    <p class="calibre3">«Makineliyi kullanabileceğini sanıyor musun?» Sara biraz da endişeyle başını salladı. Ellerini maun dipçik tutucularda gezdirip ayaklarının ucunda yükselerek baktı.</p>

    <p class="calibre3">«Beni İtalyanların karşısına götürebilirsin.»</p>

    <p class="calibre3">Vicky akasyaların altından çıkarak dağların arasındaki yarın taşlı, dik yolunu tırmandı. Sara, «Jake'e çok kızdım,» diye söylendi. «Onun böyle davranacağı aklımdan geçmezdi. Beni düş kırıklığına uğrattı. Onu cezalandırmalısın. Bence Gareth'le sevişmelisin. Böylece Jake de cezalandırılmış olur.»</p>

    <p class="calibre3">Vicky ağır direksiyona hâkim olmaya çalışırken Sara'nın sözlerini düşündü. Gözlerinin önünde Jake'in geniş omuzları, kaslı kalın kolları, kıvırcık saçları. Çocuksu gülüşü belirdi. Birden onun yanında olmayı çok istediğini anladı. Jake giderse onu çok özleyecekti. Taretteki kıza seslendi. «İşlerimi düzene koyduğun için sana teşekkür etmem gerek. Bu konuda yeteneklisin.»</p>

    <p class="calibre3">Sara, «Bu bir zevk, Vicky,» diye cevap verdi. «Bu tür işlerden anlarım.»</p>

    <p class="calibre3">Saatler ilerlerken batıdaki dağların üstü bulutlanmaya başlamıştı ama düzlüklerin üstündeki hava çok açık ve güneşliydi. Güneş çelik zırhlı arabaları iyice kızdırmıştı. Bunlara değen eller hemen su toplardı. Sıcak inanılmayacak kadar fazla olduğu için Cin Rummy oyunu çoktan sona ermişti. İki beyaz adam ağızlarını açmış, köpekler gibi soluyorlardı. Fakat diğerleri gibi arabaların gölgesine sığınmamışlardı. Gregorius dağlara bakarak, «Kısa süre sonra yağmur gelecek,» diye mırıldandı. Jake Barton, Domuz Priscilla'nın taretinde bir heykel gibi oturuyordu. Başını ve vücudunun üst kısmını güneşten korumak için beyaz keten bir shamma'ya sarınmıştı. Dürbün de kucağındaydı. Zaman zaman dürbünü kaldırıp gözlerine götürerek karşıya bakıyordu.</p>

    <p class="calibre3">Yavaş yavaş güneşin beyaz parlaklığı azaldı ve ışınları sarıya, kırmızıya döndü. Jake yine dürbünü kaldırdı ve ufku tararken birden durdu. Uzaktaki toz bulutu kaybolur gibiydi. Fakat havanın pırıltısı, sıcağın neden olduğu hava titreşimleri görüşü bozuyordu.</p>

    <p class="calibre3">Jake dürbünü indirip keten shamma'nın koluyla alnından akan terleri sildi.</p>

    <p class="calibre3">Gözlerini kırptıktan sonra tekrar dürbünü kaldırdı. O anda kalbi göğsünü delecek gibi atmaya başladı ve ensesindeki tüyler dimdik oldu.</p>

    <p class="calibre3">Isınan havanın neden olduğu tuhaf akımlar ve girdaplar kaybolmuştu. Biraz önce çok uzakta gördüğü toz bulutu şimdi pek yakındaydı. Kalbi deli gibi çarparken, toz bulutunun içindeki hızla ilerleyen taşıtları seçti. Birden havanın yoğunluğu tekrar değişti ve bu kez hareket halindeki konvoyun çok daha yakında olduğunu gördü. Jake haykırınca Gareth hemen yanına geldi.</p>

    <p class="calibre3">«Sıcak başına mı vurdu?» diye soludu.</p>

    <p class="calibre3">Jake yine haykırdı. «Harekete geç. Motorları çalıştıralım.» Hemen sürücü yerine kaydı. Kranklar çevrilince motorlar homurdandı, sustu, tekrar canlandı.</p>

    <p class="calibre3">Ras silahlı altı adamı tarafından Gareth'in arabasının taretine çıkarılıp Vickers makinelisinin arkasına yerleştirildi. Adamlar görevlerini bitirip telaşla kendi midillilerine binmeye giderlerken, Ras Etiyopya dilinde bağırarak dişsiz ağzını işaret etti.</p>

    <p class="calibre3">Bir an adamlar endişeyle durakladılar. Sonra en yaşlı ve en yüksek rütbeli savaşçı eyer çantasından deri kaplı kocaman bir kutu çıkardı. Gelip taşıtın üstüne saygıyla eğilerek açık kutuyu Ras'a sundu. Yatışan Ras da uzanıp kutudan birtakım şahane porselen diş çıkardı. Bunlar Derby yarışını kazanan bir atın ağzına uyacak kadar iri ve keskindi. Ras kısa bir uğraşmadan sonra takma dişleri ağzına yerleştirdi. Sonra yemi kapmaya çalışan bir alabalık gibi dişleri birbirine vurdu. Sonunda da sırıttı. O haliyle bir kurukafayı andırıyordu.</p>

    <p class="calibre3">Adamları hayranlıkla bağırırlarken Gregorius, Jake'e gururla anlattı. «Büyükbabam bu dişleri sadece savaşırken ya da sevişirken takar.» Jake de yaklaşan İtalyanlardan gözünü ayırıp bu parlak takma dişlere baktı.</p>

    <p class="calibre3">Sonra, «Bu dişler onu gençleştirdi,» diye düşüncesini açıkladı. «Doksanından fazla durmuyor şimdi.» Dikkatle manevra yaparak arabayı İtalyanları iyi gözetleyebileceği yere getirdi. Gareth de diğer aracı onun yanında durdurdu. Ve açık sürücü kapağından bakarak güldü. Pis bir gülüştü bu. Jake o zaman İngilizin yaklaşan çarpışmayı hevesle beklediğini anladı.</p>

    <p class="calibre3">Artık dürbün kullanmaya gerek kalmamıştı. İtalyanlarla aralarında iki milden az vardı. Düşman kurumuş ırmak yatağına paralel bir yolu izliyordu. Jake kendi kendine, «Gelin,» diye söylenirken, bunun kendileri için avantajlı bir durum olduğunu ve Etiyopyalıların da cesaretle saldırıp devler gibi çarpışacaklarını biliyordu. Fakat bozguna uğrayacak olurlarsa adamların hemen dağlara kaçacaklarının farkındaydı. Onlar teke tek dövüşmeye alışmışlardı. Ayrıca atmaca gibi saldırmasını biliyorlardı ama düşman kararlılıkla üstlerine gelirse dağılacaklardı.</p>

    <p class="calibre3">Her adam tek başına dövüşe alıştığı için kendi generali sayılırdı. Hem Etiyopyalılar için baskın ve tuzağa düşürme de ellerindeki tüfekler kadar doğaldı.</p>

    <p class="calibre3">Aynı anda sıranın başındaki taşıt ayrıldı ve uçar gibi gözüken atlıları izledi. Aracın hızı korkunçtu. Hemen süvarilere yaklaştı. Bu yüzden Etiyopyalılar iki zırhlı aracın gizlendiği yere doğru gerilemek zorunda kaldılar.</p>

    <p class="calibre3">Hızla gelen tek araçtan sonra İtalyan konvoyu döndü. Araçlar hizaya girmeden süvarileri kovalamaya başladılar. Ama diğer taşıtlar ağır gidiyordu ve dörtnala giden atlara erişmeleri olanaksızdı.</p>

    <p class="calibre3">Sadece öndeki daha küçük ve hızlı taşıt arayı kapatmaktaydı. Jake dürbünle bakınca Chaldi Kuyuları'nda görmüş olduğu, üstü açık, büyük Rolls Royce'u tanıdı. Jake öyle bakarken, Rolls fren yaptı ve arkada oturan kimse birden dışarıya fırlayıp av tüfeğini kaldırarak ateşe başladı. Adam usta nişancıydı. Her kurşunda bir at yere devriliyor ve sırtüstü kalıyor ya da yuvarlanıp debeleniyordu.</p>

    <p class="calibre3">Sonra tüfekli adam yine Rolls'a atladı ve kovalamaca devam etti. Askerleri taşıyan ağır araçlar epey geride kalmıştı. Fakat atlar, arabalar ve insanlar Gareth Swales'in dikkatle hazırladığı yere doğru geliyorlardı. Jake, Rolls yine durunca, «İtoğlu it,» diye küfretti. İtalyan atlılara fazla yaklaşmaya cesaret edemiyordu. Onların eski silahlarının erişemeyeceği yerde duruyor ve yaban ördeği avlarcasına rahat rahat ateş ediyordu. Adam bir avcı gibi davranmaktaydı. Jake aralarında dokuz yüz metre kadar olmasına karşın, Kalyanın şiddetli öldürme isteğini sezdi. Bu adam öldürmekten büyük zevk duyuyordu.</p>

    <p class="calibre3">O anda işe karışmakla telaş içinde kaçan süvarilerin çoğunun yaşamını kurtarabilirlerdi fakat İtalyanlar henüz hazırlanan pusuya düşürülememişlerdi. Jake dürbünüyle geri bakınca ilk kez on iki kamyonun, Etiyopyalı atlıların peşine takılmamış olduğunu gördü. O grup kesin bir kontrol altındaydı. Toz bulutu kaldırarak yaklaşan taşıtlarla aralarında iki mil kadar bir açıklık oluşmuştu. Jake o gruba fazla bakamadı, çünkü Rolls Royce'daki adam yine süvarileri biçmeye başlamıştı. Birden dayanamayarak ona engel olmaya karar verdi. Bu doğru bir taktik değildi. Fakat, canı cehenneme, diye düşündü. Ben general değilim ve o zavallıların da yardıma gereksinmeleri var...</p>

    <p class="calibre3">Sağ ayağını gaz pedalına dayayınca motor homurdandı ama o anda Gareth Amerikalıya engel oldu. Jake'in yüzünden duygularını okuyan adam hörgüçle gelip yolu kesti. Gareth seslendi. «Dostum. Aptallığa gerek yok. Sakinleşmeye bak. Yoksa bütün işleri rezil edeceksin.»</p>

    <p class="calibre3">Jake öfkeyle, «O zavallılar,» diye haykırdı. «O ...»</p>

    <p class="calibre3">Gareth onun sözünü kesti. «Bu tehlikeyi göze almak zorundaydılar. Sana daha önce bu romantik, eski tip düşünceler yüzünden ikimizin de başını belaya sokacağını söylemiştim.»</p>

    <p class="calibre3">O sırada Ras tartışmayı kesti. Yaşlı adam Gareth'in yukarsında kalan tarette dimdik duruyordu. İki yanı da keskin, kalın savaş kılıcını yanına almıştı. Heyecanı yüzünden daha fazla sessiz kalamayan adam avaz avaz bağırarak savaş naraları attı. Elindeki kılıcı başının üstünde hızla çeviriyor, kılıç da, takma dişler de güneşte pırıl pırıl parlıyordu.</p>

    <p class="calibre3">Ras bağırırken bir yandan da sürücüsünü tekmelemekteydi. Heyecanla kendi dilinde düşmanın üstüne gitmeleri için emir veriyor, Gareth de onun uçan ayaklarından kaçabilmek için eğiliyordu. Bir yandan da, «Hepsi manyak,» diye yakınmaktaydı. «Manyakların arasına düştüm!»</p>

    <p class="calibre3">Gregorius da daha fazla dayanamayacağını anlayarak, «Binbaşı Swales!» diye haykırdı. «Büyükbabam size ilerlemeniz için emir verdi!»</p>

    <p class="calibre3">«Büyükbabana söyle de kendini...» Fakat Gareth'in cevabı kaburgalarına yediği bir tekmeyle kesildi.</p>

    <p class="calibre3">Gregorius, «İlerleyin!» diye bağırdı.</p>

    <p class="calibre3">Jake, «Tanrı aşkına, yürü!» diye gürledi.</p>

    <p class="calibre3">Ras da, «Yuuhuuu!» diye çığlık atıp tarette dönerek adamlarına işaret verdi. Etiyopyalılar başka davet beklemeye gerek duymadılar. Atlarını mahmuzlayarak, silahlarını başlarının üstüne kaldırıp eteklerini rüzgârda uçurarak arabaların yanından geçtiler ve dağılmış olan İtalyan konvoyuna saldırdılar.</p>

    <p class="calibre3">Gareth içini çekti. «Tanrım, her adam Tanrı'nın belası bir general...»</p>

    <p class="calibre3">Jake, «Bak!» diye bağırarak kuru ırmak yatağını işaret etti ve o manzarayı görünce hepsi sustu. Sanki topraklar yarılmış, deli gibi dörtnala giden atlılar sıra sıra ortaya çıkıyorlardı. Bir an önce sessiz ve boş olan dağların altındaki bu topraklar, şimdi yüzlerce süvariyle dolmuştu ve onlar ağır ağır gelen İtalyan taşıtlarına saldırıyorlardı.</p>

    <p class="calibre3">Gareth acı acı, «İşte şimdi yapacaklarını yaptılar,» diyerek geri gidip Jake'in arabasının önünden çekildi. Motorundan homurtulu sesler çıkan zırhlı aracı aşağıya indirmeye çalıştı. Jake de onu taklit etmişti, iki kocaman taşıt adeta tekerlek tekerleğe düzlüğe fırladılar.</p>

    <p class="calibre3">Önlerindeki askeri kamyon hattının açık bir yeri vardı. Yaşamları türlü çarpışmalarla doluydu ve hiç bu kadar çekici hedeflerle karşılaşmamışlardı. İki Demir Lady birlikte ilerledi. Jake'e motorlar daha tok bir ses çıkarırlarmış gibi geldi. Sanki iki araç var olmalarının asıl nedenini biliyor ve görevlerini yerine getirmeye çalışıyordu.</p>

    <p class="calibre3">Jake iki yaşlı Lady'ye büyük sevgi duyarak, «Saldırın kızlar!» diye bağırdı. Başını hörgücün sürücü yerinden uzatan Gareth Swales de ona doğru döndü. Ağzında bir yaprak sigarası olan adam sırıttı.</p>

    <p class="calibre3">«Noli <i class="calibre4">illegitimi carborunduml</i>» Jake motor homurtusu arasında bu sözleri duyabildi. Sonra aracı hızla İtalyan hattındaki yarığa sokmaya çalıştı. Birden önündeki hareketlerde farklılık oldu. İtalyanlar rollerin ustaca değiştirildiğini biraz geç anlamışlardı.</p>

    <p class="calibre3">Kont, Mannlicher'in tetiğini çekti ve adamın eyere çöküp kaldığını gördü. Elinden tüfeği düştü fakat Etiyopyalı yere devrilmedi. Kont bu kez atın boynuyla omzunun arasına nişan alıp ateş etti. Merminin sert darbesi hayvanın ayaklarını yerden kesti. At yaralı binicisinin üstüne devrilip onu ezdi.</p>

    <p class="calibre3">Kont heyecanla güldü. «Kaç oldu, Gino? Kaç?»</p>

    <p class="calibre3">«Sekiz, albayım.»</p>

    <p class="calibre3">«Sen saymaya devam et. Say!» diye bağıran adam tüfeğini çevirerek yeni hedefler aramaya başladı ve birden donup kaldı. Elindeki tüfek sallandı ve dipçiği yere koyarak çizmesinin burnuna dayandı. Av heyecanı arasında unuttuğu son rahatsızlığı birden kendisini gösterdi. Bağırsakları gevşedi ve dizlerinin bağı da kesildi. «Ulu Tanrım,» diye fısıldadı.</p>

    <p class="calibre3">Bütün ufuk bir uçtan diğerine kadar kesiksiz bir hat halinde hareket ediyordu. Ne gördüğünü anlayabilmesi için saniyeler geçmesi gerekti. Şimdi önünde on beş değil binlerce atlı vardı. Üstelik kendisinden kaçmıyorlar, tam tersine mümkün olabileceğine inanmadığı bir hızla yaklaşıyorlardı. Ufka doğru inen güneş adamların kılıçlarını kızılımsı renge boyuyor, dörtnala gelen atların nal sesleri dev bir çağlayanın homurtusunu andırıyordu. Bu gürültü arasında atlıların kan donduran savaş çığlıklarını da işitmekteydi.</p>

    <p class="calibre3">«Guiseppe,» diye soludu. «Bizi hemen buradan uzaklaştır! Çok çabuk.» İşte bu, sürücünün kalbini etkileyen bir sözdü. Büyük arabayı ustalıkla birden döndürünce, bitkin düşen kontun dizleri bükülüverdi ve sırtüstü kanepeye düşüp kaldı.</p>

    <p class="calibre3">Başlangıçta, Rolls'un dört yüz metre kadar gerisinde otuz tane asker taşıyan kum rengi kamyon vardı. Kamyon sürücüleri büyük gayret göstermekle birlikte yine de hızla giden Rolls'un çok gerisinde kalmışlardı. Aradaki açıklık hemen hemen dokuz yüz metreyi bulmuştu. Fakat bu kovalama askerleri de heyecanlandırmıştı. Çoğu kamyonların üstüne tırmanmış, tilki avında hayvanın korkup kaçmasını sağlayan öncüler gibi bağrışıyorlardı.</p>

    <p class="calibre3">Hemen hemen tekerlek tekerleğe değecek kadar birbirine yakın olan ve bunları yapan fabrikatörleri dehşete düşürecek kadar hızla giden taşıtlar, karşılarında beliriveren atlıları görünce birden yine hiç hız kesmeden geri dönmek zorunda olduklarını anladılar.</p>

    <p class="calibre3">En öndeki iki kamyon sürücüsünün geri dönme gereksinimi diğerlerininkinden daha fazlaydı. Onlar bu sorunu direksiyon kırmakla hallettiler. Biri sağa, diğeri sola direksiyon kırınca saatte doksan kilometre hızla radyatörü deldiler. Homurdanarak yükselen su buharı, parçalanan camlar ve ezilip parçalanan maden sesleri arasında kamyonların kara gömlekli piyadelerden oluşan yükleri buğday gibi toprağa saçılıverdi. Bir çoğunun vücuduna da taşıtların üstündeki türlü madeni çıkıntıları saplandı. Kamyonlar birbirlerinden ayrılmayacak şekilde içice geçmişlerdi. Tozlar dağılırken korkunç bir sarsıntıyla benzin tankları patladı ve alevlerle kara dumanlar gökyüzüne doğru püskürdü.</p>

    <p class="calibre3">Diğer taşıtlar böyle ciddi çarpışmalarla karşılaşmadan geri dönmeyi başarmışlardı. Onları ciyak ciyak bağıran, dörtnala gelen süvariler kovalıyordu.</p>

    <p class="calibre3">Kont Aldo Belli omzunun üstünden bakmaya cesaret edememekteydi. Başını çevirecek olursa, ustura gibi keskin bir kılıcın hemen arkasında olduğunu göreceğini sanıyordu. Sürücüsünün daha hızlı gitmesini sağlamak için öne doğru eğilip balyoz gibi yumruğunu onun başına omuzlarına vurmaya koyuldu. «Daha hızlı git!» diye haykırıyordu. «Daha hızlı... budala... yoksa seni kurşuna dizdiririm!» Yine şoföre vururken, Rolls'un düzensiz şekilde kaçmaya çalışan taşıtların en geride kalan sırasını geçtiğini görerek biraz rahatladı.</p>

    <p class="calibre3">Artık arkaya bakacak kadar güvende olduğuna karar verdi. Rolls'un atlı birini çabucak geride bırakabileceğini anlayınca da içi iyice rahat etti, cesareti geri gelir gibi oldu. «Gino, tüfeğim,» diye haykırdı. «Bana tüfeğimi ver.» Fakat çavuş fotoğraf makinesini İtalyanları kovalayan atlılara çevirmişti. Kont onun kafasına bir yumruk indirdi. «Ahmak, bu savaş!» diye gürledi. «Ben de bir savaşçıyım. Bana tüfeğimi ver.»</p>

    <p class="calibre3">Sürücü Guiseppe bu sözleri duyunca, istemeye istemeye Rolls'u ağırlaştırması gerektiği kanısına vardı. Kontun savaşçılara özgü amacına erişmesi için ona gerekli fırsatı vermeliydi. Fakat hızı biraz azaltınca kafasının ortasına şiddetli bir yumruk yedi. Kontun sesi yine tizleşti. «Budala, bizi öldürmek mi istiyorsun? Hızlı be adam, daha hızlı!» Şoför büyük bir huzur duyarak gaz pedalını yere yapıştırınca Rolls yine ileriye fırladı.</p>

    <p class="calibre3">Gino kontun ayakları dibinde elleriyle dizlerinin üstüne çökmüştü ve Mannlicher'i bulup uzattı. «Silah dolu, kontum.»</p>

    <p class="calibre3">«Cesur çocuk!» Kont tüfeğini kalçasına dayayarak vuracak bir şey bulmak için çevresine bakındı. O ara Etiyopyalı süvariler geride kalmışlardı. Asker taşıyan kamyonlar kontla düşman arasına girmişti. Tam Guiseppe'ye yana kaçmasını, böylece kendisini tehlikeye düşmeden düşmanı vurabileceği yere götürmesini söylemek üzere önüne dönecekti ki, gördüğü şeye inanamayarak öylece kaldı. Üstlerinde kamburları olan kocaman iki şekil hızla otlukta ilerliyordu. Deveye benzeyen bu nesneler hem gülünç, hem de çok tehlikeli bir biçimde zıplar gibi yol alıyorlardı.</p>

    <p class="calibre3">Kont anlayamayan gözlerle onlara baktı. Birden kanına yeniden karışan adrenalin sayesinde bu iki garip taşıtın hızla ve kendi yolunu kesecek bir açıyla yaklaştıklarını anladı.</p>

    <p class="calibre3">«Guiseppe!» diye çığlık atarak tüfeğinin kabzasıyla sürücüye vurdu. Ağır bir darbe değildi bu. Kont sadece adamın dikkatini çekmek istemişti ama fazla darbe yiyen Guiseppe için bu sonuncusu hafif bir beyin sarsıntısına neden olmuştu. Ustü bembeyaz olan ellerle sıkıca yapıştığı direksiyonu kırmış, doğruca o yeni düşmanın önüne gidiyordu.</p>

    <p class="calibre3">Kont, «Guiseppe!» diye feryat ederken, birden yakındaki aracın taretinde dalgalanan bayrağın canlı renklerini gördü, sonra yine taretten uzanan kalın silindirimsi şekli seçti. Araç hafifçe yön değiştirip Vickers'in namlusu üstüne doğru dönünce kont, «Yardım et Tanrım,» diye bağırdı. «Budala!» diye haykırarak yine Guiseppe'ye vurmaya başladı. «Dön, budala, dön!»</p>

    <p class="calibre3">Guiseppe acının neden olduğu gözyaşları, kulaklarının çınlaması ve kapıldığı büyük korku arasında, karşısında beliren kocaman deve gibi şekli görerek tekrar direksiyon kırdı ve o anda Vickers parlak bir alev çıkararak ateşe başladı.</p>

    <p class="calibre3">Binbaşı Castelani kamyonun sürücü yerinde ayakta durmuş, dürbünle uzaktaki toz bulutlarına bakıyordu. Bunların arasında belirip kaybolan anlamsız, amaçsız ve belirsiz şekillere sinirlenmekteydi. Topçularını taşıyan ve topları çeken on kamyonun bir grup Etiyopyalının peşine takılan araçlarla birlikte gitmesine engel olmak için bütün sertliğini ve otoritesini göstermek zorunda kalmıştı.</p>

    <p class="calibre3">Castelani askerler tekrar yola çıkmaları ve kontu izlemeleri için emir vereceği sırada, dürbünü yine gözlerine götürdü. O anda tozların gizlediği durumun değiştiğini sezdi. Bir Fiat kamyon tozların arasından çıkmış, kendisine doğru geliyordu. Kamyonun üstündeki brandaya sıkıca tutunan adamların gözlerini uzaklaşmakta oldukları yönden ayıramadıklarını da gördü. Dürbünü ağır ağır karşıya çevirdi. Orada da tozlardan çıkarak kendisine doğru gelen bir kamyon vardı. Brandanın üstüne yatmış bir asker toz bulutlarının içinde kalan bir yere ateş ediyordu. Etrafında yere yapışıp kalmış arkadaşlarının korkudan dondukları belliydi.</p>

    <p class="calibre3">O anda Binbaşı Castelani hemen tanıdığı bir sesi duydu ve tüyleri diken diken oldu. Bir İngiliz Vickers makinelisi çalışıyordu. Gözleri sesin geldiği yöne gitti. Korkuya kapılarak düzensiz şekilde kaçmakta olan askerlerin sağ kanadına baktı. Sırtı kambur gibi duran yüksek taşıtı hemen tanıdı. Bir tahta at gibi zıplarcasına yol alan araç, korunmasız İtalyan kamyonlarının arasına küstahça dalmıştı.</p>

    <p class="calibre3">Castelani, «Topları çözün,» diye bağırdı. «Düşman zırhlısı karşılamaya hazır olun.»</p>

    <p class="calibre3">Zırhlı arabaların taretlerindeki Vickers makineli tüfeklerinin namluları istenildiği kadar aşağı indiriliyor ya da yukarıya kaldırılıyordu. Fakat namlular sağa ve sola on dereceden fazla hareket edemiyordu. Bu yüzden sürücüsünün aynı zamanda hedef seçici görevi de yapması gerekliydi. Ras bu duruma fena halde sinirlenmişti. Bir hedef seçip anlaşılır, açık bir dille sürücüsüne bağırıyordu. Gareth Swales Etiyopya dilinde söylenen sözlerin birini bile anlayamadığından başka bir hedef seçerek yaklaşabilmek için elinden geleni yapıyordu. Bu arada Ras onun böbreklerini üstüne tekmeler atarak bu hedefe ateş etmeyeceğini krallara özgü şekilde açıklamaya çalışıyordu.</p>

    <p class="calibre3">Bu yüzden de hörgüç İtalyan kamyonlarının arasında saptanması olanaksız bir yol izlemekteydi. Zırhlı arabadaki iki adam, üstlerine yağdırılan mermilere hiç aldırmadan birbirlerini acı dille, bağırarak suçluyorlardı.</p>

    <p class="calibre3">Buna karşılık Domuz Priscilla etrafa ölüm saçmaktaydı. Hızla giden Rolls'a ateş etmiş fakat isabet kaydedememişlerdi. Rolls toz bulutunun içine girip kaybolmuştu. Ama artık Jake'le Gregorius aralarında gelişen tam bir anlaşmayla hareket ediyorlardı.</p>

    <p class="calibre3">Gregorius, Vickers'in gözetleme yerinden bakarak, «Sürücü sola, sola, sola,» diye seslendi.</p>

    <p class="calibre3">Jake bağırdı. «Pekâlâ. Onu gördüm.» Kamyon dar bir görüş alanına girmişti. Jake önündeki delikli çelikten sadece ilersini görebiliyordu ama kamyonu ortaladıktan sonra, onu kaçırmadı ve aralarındaki açıklığı yirmi metreye kadar indirdi. Kamyonun arkası kara gömlekli askerlerle doluydu. Bazıları durmadan zırhlı taşıta ateş ediyorlardı. Ama şasiye çarpan mermiler sekip gidiyordu. Buna karşılık zırhlı ölüm taşıyıcı onlara gitgide yaklaşmaktaydı.</p>

    <p class="calibre3">Jake, «Ateş, Greg!» diye haykırdı. Soğuk bir öfke benliğini sarmıştı fakat yine de gencin emirlerine uyarak o ana dek ateş etmemesi hoşuna gitmişti. Artık boşuna mermi harcamayacaklardı. Bu kadar yakından İtalyan kamyonuna açılan ateş branda, et, kemik ve çeliği dakikada yedi yüz mermiyle parçaladı.</p>

    <p class="calibre3">Öndeki kamyon hızla sarsıldı ve ön tarafı çöktü. Sağa sola çarparak üstündeki bütün askerleri sularını silkeleyen bir köpek gibi havaya savurdu.</p>

    <p class="calibre3">Gregorius hemen seslendi. «Sürücü sağa. Başka bir kamyon. Biraz daha sağa kır! Tamam.» Böylece paniğe kapılmış İtalyanlarla dolu başka bir kamyonu kovalamaya başladılar.</p>

    <p class="calibre3">Yüz metre kadar açıklarındaki hörgüç ilk başarısını kaydetti. Artık Ras'ın uçan ayaklarının tekmelerine, çılgınca ve hiç anlaşılmaz emirlerine dayanamayan Gareth Swales, direksiyonu bırakarak Ras'a bir yumruk atmak üzere döndü.</p>

    <p class="calibre3">«Kes bunları, ihtiyar,» diye çıkıştı. «Bu oyunu doğru dürüst oyna. Allah kahretsin, ben senden yanayım.»</p>

    <p class="calibre3">Kontrolden çıkan araba birden kendi başına kaldı. O sırada içi İtalyan dolu bir Fiat kamyon hızla ve hemen hemen hörgüçle başa baş gidiyordu. Sürücü henüz kendilerini kovalayan binlerce Etiyopyalı süvariden başka düşman olduğunu fark etmemişti. Adam başını iyice arkasına çevirmiş, sezgisine güvenerek sürüyordu kamyonu.</p>

    <p class="calibre3">Kontrolsüz iki taşıt hızla ve sert bir açı oluşturarak birbirlerine çarptılar. Bir an hörgüç devrilecek gibi oldu. Sonra dört tekerleğinin üstüne düşerek içindeki adamları acımasızca iki yana savurdu. Gareth yetişip direksiyonu tutamadan da hızla yoluna devam etti.</p>

    <p class="calibre3">Fiat kamyon hafif ve yüksekti. Zırhlı araç ona tam sürücü yerinin altından vurmuştu. Kamyon geriye devrilmiş dört tekerleği havada dönüyordu, içindeki adamlar da çelikle sert toprak arasında kalıp ezilmişlerdi.</p>

    <p class="calibre3">Ras bu kadarına dayanamazdı. Çevresinde yüzlerce düşmanı cezalandırılmadan kaçarken, bir şey göremeden bu kızgın madeni kutuya kapanıp kalamazdı. Taretin kapağını açarak başıyla omuzlarını çıkarıp öfke, coşku ve kana susamanın verdiği sinirlilikle bağırmaya başladı.</p>

    <p class="calibre3">Aynı anda üstü açık, gök mavisi ve siyah renkli bir Rolls Royce hörgücün önünden geçti. Arkada rütbesinin yüksek olduğu pırıldayan gümüş işaretlerden anlaşılan bir İtalyan subayı oturuyordu. Gareth Swales ve Ras yine eskisi gibi tam uyuma girdiler.</p>

    <p class="calibre3">Gareth, «Saldıralım,» diye bağırırken, başının yukarsında kalan taretten öfkeli bir horozun sesini andıran bir çığlık yükseldi. «Nasılsınız?»</p>

    <p class="calibre3">Kont Aldo Belli isteri krizi geçirmeye başlamıştı, çünkü sürücüsü yön saptama duygusunu tümüyle yitirmişe benziyordu. Beyni iyice sarsılan adam dönmüş, kaçmakta olan İtalyan kamyonlarının üstüne doğru gidiyordu. Bu da bir transatlantiğin buzdağlarıyla dolu bir alanda tam yol gitmesi kadar tehlikeliydi. Çünkü toz bulutları görüş mesafesini on beş metreden daha aza indirmişti. Bu kahverengi siste asker taşıyan kamyonlar birden ortaya çıkıveriyorlardı. Usulca kaçmayı başaracak durumda olmayan sürücülerin hepsi omuzlarının üstünden geriye bakmaktaydı.</p>

    <p class="calibre3">Önlerinde yine canavarı andıran iki şekil belirdi. Biri bir İtalyan kamyonuydu. Öbürü de gövdesinde Etiyopya renkleri bulunan taretinden bir Vickers makinelisinin namlusu uzanmış, sırtı hörgüçlü, çok kocaman, hantal bir taşıttı.</p>

    <p class="calibre3">Birden zırhlı araç dönerek olanca hızıyla kamyonun yanına çarptı ve o anda kamyonu devirip Rolls'a doğru geldi. Zırhlı araba fazla yaklaşıp bir dağ gibi tehditle karşılarında belirince, görüş alanı çok azalmış Guiseppe bile bunu fark etti.</p>

    <p class="calibre3">Bunun etkisi adeta bir mucize sayılabilirdi. Guiseppe yerinde doğrulup dimdik oturdu. Rolls'u iki tekerleğinin üstüne kaldırarak, tam taretin kapağı açılıp dünyanın en beyaz, en kocaman ve en parlak dişlerine sahip kırışık, kahverengi bir surat ortaya çıktığı sırada, zırhlı aracın hemen önünden geçti. O yaratık son derece tiz ve kanı donduran bir savaş çığlığı atınca, kont bağırsaklarının içinde oynadığını hissetti.</p>

    <p class="calibre3">Vickers'in namlusu Rolls'a çevrildiği sırada, Etiyopyalı makineli tüfekçi başını içeriye çekti. Namlu hafifçe havaya kalktı. Kont kendini sersem sersem bu karanlık namlunun içine bakarken buldu. Fakat Guiseppe de dikiz aynasında aynı şeyi görmüştü. Direksiyonu birden kıvırarak saldıran barraküdalardan kaçan küçük bir uskumru gibi yana kaydı. Vickers'in mermileri arabanın sol yanını parçaladı ve yerdeki toprakları taşları havalandırdı.</p>

    <p class="calibre3">Zırhlı araba hantal hareketlerle dönerek Rolls'un manevrasını taklide kalkmıştı. Tozları havalandırarak acımasızca yaklaştı. Ancak ölüm olasılığıyla yüz yüze gelen Guiseppe, frene öyle bir dayandı ki, kont bağırıp itiraz ederken öne uçtu ve öndeki koltuğa yapışıp tutunmak zorunda kaldı. Siyah kumaş kaplı tombul kaba etleri gökyüzüne doğru dikilmişti. Dengesini bulabilmek için siyah çizmeli ayaklarıyla havayı tekmeliyordu.</p>

    <p class="calibre3">Vickers'in mermileri Rolls'un biraz üstünden geçti. Guiseppe de direksiyonu diğer yana kırarak freni bırakıp gaz pedalına dayandı. Rolls birden sarsıldı ve inanılmaz bir güçle ileriye atılınca, kont yine arkaya düştü. Kendisini deri koltukta oturur buldu. Miğferi gözlerine inmişti.</p>

    <p class="calibre3">Miğferini düzeltmek için bitkin bitkin uğraşırken, «Seni kurşuna dizdireceğim,» diye soludu. Fakat Guiseppe onu duyamayacak kadar meşguldü. Dönüp kaçarak Etiyopyalı nişancıyı yenmişti. Rolls'un üstün hızı da tehlikeli bölgeden uzaklaşmalarını sağlıyordu. Fakat zırhlı taşıttan hâlâ ateş edilmekteydi.</p>

    <p class="calibre3">İki aracın biraz ilersinde tozların arasından asker dolu bir kamyon çıktı. Bu kamyon da onlarla paralel bir yol izliyordu fakat içi askerlerle tıklım tıklım dolu olduğu için ancak yarı hızıyla gidebiliyordu.</p>

    <p class="calibre3">Guiseppe birden olanca gücüyle direksiyonu aksi yöne kırdı. Zırhlı araba onu izlemeye çalışırken de hemen kamyonun önüne girip kendini mermilerden korudu.</p>

    <p class="calibre3">Ama Etiyopyalı ateşe devam ediyordu. Şiddetli ateş kamyonun üstünü kapatan brandayı ve altındaki sıkışıp omuz omuza oturan adamları biçiverdi. Rolls da bu arada uzaklaşıyordu. Birden toz bulutlarından sıyrılıp kristal gibi berrak çöl havasına çıkmıştı. Karşıda da ufuk vardı. Rolls'daki adamların en büyük amacı o ufka erişmekti. Sallana sallana yol alan askeri kamyonlar geride kalmıştı. Rolls rahatlıkla ufka erişebilirdi. Kont ancak Chaldi Kuyuları'nın oradaki savunma mevkilerine erişince durabileceklerini düşünüyordu.</p>

    <p class="calibre3">Birden karşısındaki düzlükteki topları fark etti. Bunlar, düzenli aralıklarla üçer üçer dizilmişlerdi. Her bataryada üç topçu vardı ve bunların başlarındaki topçular geri dönmüş yaklaşmakta olan İtalyan kamyonlarını korumaya hazırlanıyorlardı. Kont düzgün dizilmiş toplara bakarken rahat bir soluk aldı ve «Guiseppe bizi kurtardın,» diye hıçkırdı. «Sana bir madalya vereceğim.» Birkaç dakika önce onu kurşuna dizdireceğini söylediğini unutmuştu. «Toplara doğru git, benim cesur oğlum, İşini iyi yaptın. Sana minnettar olduğumu anlayacaksın.»</p>

    <p class="calibre3">O anda güvende olduklarını duyarak cesaretlenen Gino, son birkaç dakikadır yatmakta olduğu yerden kalktı. Rolls'un arkasına doğru bakınca sadece bir kez feryat edip yine kendisini yere attı. Toz bulutlarından sıyrılmış olan Etiyopya zırhlı arabası onları kararlılıkla izliyordu.</p>

    <p class="calibre3">Kont da arkaya bir baktı ve bir yargıcın tokmağını andıran yumruğunu sürücünün başına vurarak ona cesaret vermeye başladı. «Daha hızlı, Guiseppe. O arabadakiler bizi öldürürlerse seni kurşuna dizdiririm.» Rolls korunmak için topların olduğu yere sığındı.</p>

    <p class="calibre3">Binbaşı Castelani heyecanı yatıştırmak için sakin sesle konuşuyordu. «Bekleyin çocuklarım. Ateş etmeyin. Ateş etmeyin.» En yakındaki topçuya bakıp bir an durdu ve dürbünü gözlerine götürdü. Tozlar hızla onlara doğru geliyordu ama hareketler karmakarışıktı ve seçilmiyordu.</p>

    <p class="calibre3">Binbaşı, «Tahrip gücü yüksek obüsleri toplara doldurdunuz, değil mi?» diye sorunca er yutkunarak başını salladı.</p>

    <p class="calibre3">«Unutma, sadece ilk kez ateş ederken dikkatle nişan alabilirsin. Bundan yararlanmaya bak.»</p>

    <p class="calibre3">«Başüstüne komutanım.» Adamın sesi titriyordu. Castelani hem öfkelendi, hem de askeri aşağı gördü. Bunlar aslında hiç kan görmemiş, sinirli, endişeli gençlerdi. Onları buraya toplayıp topların başına geçirmek zorunda kalmıştı.</p>

    <p class="calibre3">Birden top dolduranlardan biri bağırarak ilersini işaret etti. Castelani, «O, erin adını alın,» diye gürleyerek gururla döndü. Dürbünün merceklerini dikkatle koluna sildikten sonra gözlerine götürdü.</p>

    <p class="calibre3">Albay Kont Aldo Belli adamlarını öyle hevesle geri getiriyordu ki, kendisi hepsinin yarım mil önündeydi ve gitgide arayı açıyordu. Üstelik Rolls doğru bataryaların ortasına doğru geliyordu. Rolls'un arkasında ayağa kalkmış olan kont sanki arıların saldırısına uğramış gibi ellerini, kollarını sallamaktaydı.</p>

    <p class="calibre3">Castelani seyrederken Rolls'un gerisindeki toz perdesinden bir araç fırladı. Binbaşı kamuflaj boyasına karşın yine de onu ve taretine takılmış olan silahı tanıdı. Düşmanını tanıyabilmesi için taşıtın üstünde dalgalanan bayrağa gerek yoktu.</p>

    <p class="calibre3">Sakin bir sesle, «Tamam çocuklar,» dedi. «İşte geliyorlar. Tahrip gücü büyük obüs. Emri bekleyin. Acele etmeyin.»</p>

    <p class="calibre3">Hızla gelen zırhlı araba ateşe başladı. Binbaşı, çok uzun süre ateş etti, diye düşünerek sevindi. Makineli iyice kızdı. Biraz sonra tutukluk yapacaktır. Oysa tecrübeli bir nişancı kısa kısa ateş eder. Düşmanların tecrübesiz olduğu anlaşılıyor...</p>

    <p class="calibre3">Zırhlı arabadan yine ateş edildi ve mermilerin Rolls'un etrafına düşerek toprakları havalandırdığını da gördü. Ondan sonra da makineli sustu.</p>

    <p class="calibre3">Castelani sevinçle, «Tamam,» dedi. «Tutukluk yaptı. Ödlek topçuların da ateş altında kalmayacak. Bu iyi. Bu sayede cesaretlenirler. Vurulmadan vurmak insana güven verir.» Sesini yükseltti. «Sakin olun. Fazla bekleyecek değilsiniz. Sakin olun.»</p>

    <p class="calibre3">Ras silahının neden sustuğunu anlayamadı. İki elinin olanca gücüyle tetiklere asılıyordu. Hem makinelinin mermisi de boldu ama Vickers'in sesi çıkmıyordu.</p>

    <p class="calibre3">Ras makineliye öyle bir küfür salladı ki, bunu başka bir adama söyleseydi kendini hemen ölene kadar düelloya davet ederdi ama silah ses etmedi. Ras çift taraflı kılıcını alarak taretten yarı çıktı. Kılıcı havada sallamaya başladı. Karşısında duran 100 mm.'lik üç topu fark edip etmediği belli değildi. Onları fark etse bile Rolls'u kovalamaktan vazgeçer miydi? O ara savaş hırsı gözlerini kızıla boyadığı için görüşü de, kafası da bulutlanmıştı.</p>

    <p class="calibre3">Onun aşağısında kalan Gareth Swales sürücü yerinde öne eğilerek dışarıya bakmaya çalıştı. Gözleri barut dumanı, toz ve motordan yükselen koku yüzünden yanıyordu. Rolls'u izlemeye çalıştığı için bekleyen topları fark etmedi. «Ateş et,» diye haykırdı. «Onu elden kaçıracağız.» Ama yukarda Vickers'in sesi çıkmıyordu. Aşağıda oturan Gareth Swales de baktığı yerden Binbaşı Castelani'nin yarı gizlenmiş olduğu topları göremiyordu. Bu yüzden kaçan Rolls'u kovalamaya devam ederek topların üstüne gitti.</p>

    <p class="calibre3">Castelani düşman taşıtının yaklaştığını görünce sıkıntılı bir tavırla gülümsedi. Artık tecrübeli bir topçunun kolaylıkla isabet sağlayabileceği kadar yakındaydı zırhlı araba. Fakat adamları acemiydi. Onun için de düşman biraz daha yaklaşana kadar bekleyecekti.</p>

    <p class="calibre3">Yalnız Rolls topların iki bin metre kadar açığındaydı ve saatte en az doksan kilometre hızla geliyordu. Arabadaki korkudan kireç gibi olmuş üç yüzü kendisine dönüktü. Ve üç ses yardım isteyerek bağırıyordu. Binbaşı onlara aldırmayarak tecrübeli gözlerle düşmana baktı. Aralarında hâlâ iki yüz metre vardı ama zırhlı araba sevinç verecek şekilde yaklaşmaktaydı. Tam sinirleri gerilmiş topçularını yatıştıracak bir şeyler söylediği sırada, Rolls bataryalar arasındaki dar geçitten homurdanarak hızla geçti.</p>

    <p class="calibre3">Kont o anda nasılsa ayağa kalkmış ve miğferini de düzeltmişti. Rolls'da ayakta durarak, «Ateş açın. Hemen ateş açın!» diye haykırdı. «Yoksa sizi kurşuna dizdiririm!» Sonra topçuların mevzilerinde kalmalarını sağlamak için cesaret vermesi gerektiğini anlayarak bağırdı. «Onursuz kalmaktansa ölüm!» Ve Rolls saatte doksan kilometre hızla onu uzaktaki ufka doğru götürdü.</p>

    <p class="calibre3">Binbaşı bu emri değiştirmek için sesini yükseltti ama dokuz sahra topu bir biri ardından gürlerken bunu başaramadı. Her topçu kontun 'Hemen' sözünü kesin saymış ve nişan almak gibi şeyleri unutarak elinden geldiğince çabuk ateşe başlamıştı.</p>

    <p class="calibre3">Bu koşullar altında yüksek tahrip gücüne sahip bir obüsün hedefi bulması ancak mucize sayılırdı. O anda asker taşıyan bir Fiat kamyon Etiyopya zırhlı aracının dört yüz metre kadar arkasında tozların içinden çıkmıştı. Obüs radyatöre isabet edip motoru parçaladı, sürücüyü yok etti ve korkuyla branda tentenin altına büzülmüş piyadelerin arasında patladı.</p>

    <p class="calibre3">Sadece bir obüs zırhlı aracın yakınına düştü. Gülle hörgücün on metre kadar önünde patlayınca bir alev sütunu gökyüzüne doğru yükseldi. Sarı topraklar havalandı ve hızla giden arabanın önünde bir buçuk metreye yakın derinliği olan bir krater açıldı.</p>

    <p class="calibre3">Başını taretten uzatmış olan Ras'ın yuvalarından uğramış gözleri ve açık ağzı patlamada uçan kumlarla doldu. Soluk almaya çalışıp sulanan gözlerini silerken savaş çığlıkları da kesildi.</p>

    <p class="calibre3">Gareth de alev sütunu yüzünden gözleri kamaştığı için önünü göremeden arabayı açılan çukura soktu. Hızla toprağa çarpınca sarsıntı onu yerinden attı ve direksiyon da göğsüne vurarak soluğunun kesilmesine neden oldu. Hörgüç obüsün açtığı çukurdan fırladı. Bu sarsıntı yüzünden yayları parçalamış ve ön tekerlekleri kilitlenmişti ama motoru homurdanarak olanca gücüyle çalışıyordu. Zırhlı araba bir sirk hayvanı gibi kendi çevresinde daireler çizmeye başladı.</p>

    <p class="calibre3">Gareth soluk almaya çalışarak sürüne sürüne sürücü yerine gitti fakat orada artık bir direksiyon olmadığını gördü. Gaz pedalı da yere dayanıp sıkışmıştı. Adam uzun saniyeler orada oturarak soluk almaya çalıştı. İçersi toz ve duman dolmuştu.</p>

    <p class="calibre3">Araca yakın bir yerde yine bir obüs patladı. Gareth şoktan kurtularak sürücü kapağını açıp başını dışarıya uzattı. Üç İtalyan bataryasının arabayı hedef almış, durmadan ateş ettiklerini anladı.</p>

    <p class="calibre3">Can acısıyla, «Oh Tanrım,» diye içini çekti. Durmadan dönen arabanın etrafında obüsler patlıyordu. «Artık eve gidelim,» Dar sürücü kapağından bacaklarını çıkardı. Tam zamanında hareket etmiş ve iki bacağının da dizden aşağısının paramparça olmasını önlemişti.</p>

    <p class="calibre3">Binbaşı Castelani iki bin metre kadar ilerde, kontun paniğe soktuğu topçuları kontrole çalışıyordu. Adamların hepsi de durmadan topları doldurup ateş ediyorlardı. Topçuluğun bütün incelikleri tümüyle unutulmuştu. Ne hedef bulmaya çalışıyorlar, ne nişan alıyorlardı. Sadece top kuyruğu kilitlenir kilitlenmez ateş ediyorlardı.</p>

    <p class="calibre3">Castelani'nin gürlemesinin yarı sağır olmuş tümüyle sersemlemiş topçuları etkilediği yoktu. Kontun son ölüm tehdidi hepsinin paniğe kapılmasına neden olmuştu. Hiçbiri doğru dürüst düşünemiyordu</p>

    <p class="calibre3">Castelani kendisine en yakın olan top doldurucuyu yerinden çekip aldı. Emrine verilen adamların yeteneksizliği yüzünden küfrü basarak namluyu hareket ettiren kolları ustalıkla çevirdi. Kalın namlu aşağıya indi ve hedef göstericisinde birden zırhlı araba belirdi. Aracın durmadan çizdiği dairelerden kontrolden çıktığı anlaşılıyordu. Castelani nişan alıp falya ipini çekti ve yedi kiloluk koni biçimindeki çelik obüs hemen hemen yere yakın olarak gidip arabasının iki tekerleğinin arasından girdi ve sürücü yerinin tam altında yere çarptı. Patlamanın etkisiyle arabanın yumuşak altı parçalandı, makine bölmesi yerinden çıktı. Kocaman ön tekerlekler iki yana fırladı.</p>

    <p class="calibre3">Gareth Swales'in ayakları o anda çelik zemine dayalı olsaydı, tankçılarda görülen şekilde sakatlanacak, dizlerinden aşağısı kemik torbaları haline gelecekti. Neyse ki o anda sürücü deliğine yarı sıkışmış haldeydi ve bacakları havada sallanıyordu. Patlamanın sarsıntısı şampanya şişesinin mantarını atan karbondioksit gazı etkisi yaptı. Ayaklarını sallarken dışarıya uçtu.</p>

    <p class="calibre3">Patlama Ras'ı da aynı şekilde etkiledi. Taretten fırladı ve Gareth'le aynı anda yere indiler. Ras İngilizin sırtına oturmuştu. İşin şaşılacak yanı ikisinin de savaş kılıcıyla yaralanmamasıydı. Kılıç, yerde yatmış, sırtından Ras'ı atmak için hafif hafif debelenen Gareth'in kulağının on beş santim kadar açığında yere saplandı. Güçlükle, «Sana söyledim, ahbap,» diye soludu Gareth. «Bir gün çok ileriye gideceksin.»</p>

    <p class="calibre3">Pek çok taşıtın homurdanarak yaklaştığını duyan İngiliz, Ras'ı sırtından atabilmek için daha kararlı hareket etmeye başladı. Oturup ezilmiş dudaklarının arasındaki kan ve kumu tükürdü. Geri kalan İtalyan taşıtlarının hızla yaklaştıkların görüyordu.</p>

    <p class="calibre3">Aklı başına gelen İngiliz hemen kalkıp hâlâ dumanlar çıkmakta olan, paralanmış hörgücün içine girerek çömeldi. Ancak o zaman Ras'ın yanında olmadığını anladı. «Rassey, seni aptal namussuz, buraya gel,» diye bağırırken umutsuzdu. Yine güvendiği enli kılıcına kavuşmuş olan Ras'ın bir leyleğinkini andıran bacakları titriyordu. Patlama yüzünden sersemlemekle birlikte hâlâ öfkeliydi ihtiyar. Motorize kıtayı tek başına ele geçirecekti. Küfürler ederek kamyonlara doğru giderken iki eliyle tuttuğu kılıcını havada salladı.</p>

    <p class="calibre3">Gareth sallanan kılıçtan kurtulmak için eğilip bir rugby oyuncusu gibi adamın bacaklarına dalarak yaşlı savaşçıyı yere devirdi. Bağıran, öfkeyle debelenen Ras'ı çekerek çelik şasinin arkasına gizlediği sırada ilk kamyon geçti. İçindeki soluk yüzlü askerler onlara hiç ilgi göstermediler. Hepsi de sadece bir tek şeyi düşünüyordu: O da albayı izlemek.</p>

    <p class="calibre3">Ras, Etiyopya dilindeki en pis küfürlerle onları kızdırmaya kalkınca Gareth, «Kes sesini!» diye hırladı. Sonunda shamma'sını adamın başına sardı ve çıkıp üstüne oturdu. O sırada İtalyan Fiat'ları gökgürültüsü gibi sesler çıkararak geçiyor ve etrafı toz içinde bırakıyorlardı.</p>

    <p class="calibre3">Gareth bu toz arasında Domuz Priscilla'yı görür gibi oldu. Bağırıp el sallamak için bir an baktı ama zırhlı araba bir Fiat'ı izleyerek gözden kayboldu. Gareth o kadar motor gürültüsü arasında yine de Vickers'in kesik, sert sesini duydu.</p>

    <p class="calibre3">Birden araçların hepsi geçti ve uzaklaştı. Motor sesleri hafifledi. Hava da loşlaşmıştı. Ama başka bir ses gitgide yaklaşarak güçleniyordu. Harari ve Galla süvarileri çoktan İtalyanları kovalamaktan vazgeçerek daha zevkli ve kazançlı, olan işe girişmişler, devrilen kamyonları soymaya başlamışlardı. Fakat yine de daha cesaretli olan birkaç yüz atlı hâlâ İtalyanların peşindeydi.</p>

    <p class="calibre3">Bu atlılar parçalanan kamyonlardan sağ çıkan ve kaçmaya uğrayan İtalyanların yollarını kesiyorlardı. Gareth, Ras'ın başından shamma'yı çekti. «Tamam, Rassey. Artık ortaya çıkabilirsin. Adamlarını çağır ve bizi buradan götürmelerini söyle.»</p>

    <p class="calibre3">Motorize birlikler geri dönerlerken ateşi kestiren Binbaşı Castelani, daha sonra toptan topa koşup bastonunu kullanarak adamlarının panikten kurtulmalarını sağladı. O sırada taretindeki Vickers makinelisi meşum sesler çıkaran ikinci zırhlı araba sisler arasında beliren bir hayalet gemi gibi hemen karşılarına çıktı. O anda top dolduranlar ellerindeki obüsleri atarak telaşlarından topların zırhlarının arkasına gizlenmeye kalktılar. Zırhlı arabanın sürücüsü bataryaların önünden hızla geçerek birden toz perdesinin içine daldı. Jake de bu karşılaşma yüzünden İtalyan topçuları kadar şaşırmıştı. Bir an önce içi asker dolu bir Fiat'ı neşeyle kovalarken, birden dumanların arasından çıkıp topların karanlık namlularıyla karşı karşıya gelmişti.</p>

    <p class="calibre3">Jake taretteki gence bağırdı. «Greg, az kalsın aralarına girecektik.» Gaz pedalına dayandı.</p>

    <p class="calibre3">«Nereye gidiyoruz?»</p>

    <p class="calibre3">«Eve. Ne denli çabuk gidersek o kadar iyi olur. Karşımızdakiler bunda haklı olduğumu söylüyorlar.»</p>

    <p class="calibre3">«Jake...» Gregorius itiraz ediyordu fakat bir patlama oldu ve bir alev tozlara rağmen bir an parladı. 100 mm.'lik obüs yüksek taretin çok yakınından geçti. Hava basıncı kulaklarını adeta sağır etti. Yarım mil kadar geride bir alev ve toz sütunu yükseldi.</p>

    <p class="calibre3">Jake, «Ne demek istediğimi görüyor musun?» diye sordu.</p>

    <p class="calibre3">«Evet, Jake. Gerçekten görüyorum.</p>

    <p class="calibre3">Genç konuşurken onları gizleyen tozlar dağıldı ve İtalyan toplarının karşısında bir hedef olarak kaldılar. Yalnız İtalyanlar için cazip bir hedef daha vardı. Etiyopya süvarileri hâlâ geliyorlardı. Hızla uzaklaşan ve hedef olarak gitgide küçülen zırhlı arabanın çevresine birkaç obüs daha düştü. Castelani de topçuların acemiliğini kabul ederek hedef değiştirdi. «Şarapnel!» diye gürledi. «Toplara havada patlayan şarapnel doldurun.» Bataryalar boyunca ilerleyerek emrini tekrarladı. «Yeni hedef. Bir arada yaklaşan süvariler... İki bin beş yüz metreye nişan alın.»</p>

    <p class="calibre3">Etiyopyalıların midillileri dağ yollarına alışıktı; açıklıklarda saldırıya geçmeleri için yetiştirilmemişlerdi. Hem haftalardır çölün kuru otlarıyla beslendikleri için de zayıf düşmüşlerdi.</p>

    <p class="calibre3">İlk şarapnel öndeki atlıların on beş metre kadar tepesinde patladı. Dev bir pamuk tohumu zarfı gibi patlayan şarapnelin parçaları etrafa saçıldı. Bunlar hızla atılmış bıçaklar gibi ıslık çalarak indiler.</p>

    <p class="calibre3">İlk ateşte bir düzine kadar midilli devrildi. Gökyüzünde durmadan şarapneller patlıyor, biniciler atlarının sırtına yapışmış gidiyor ya da eyerden kayarak hayvanlarını karnının altına gizlenmeye çalışıyorlardı. Yer yer cesur birkaç savaşçı ayaklarını üzengilerden çıkarıp atsız kalmış arkadaşlarına yardım ediyordu. Cesur küçük midilliler üstlerindeki biniciden başka üzengilere basan iki kişiyi daha taşımak zorunda kalıyorlardı. Birkaç saniye içinde bütün Etiyopya ordusu, yani bütün atlılar ve tek kalan zırhlı araba geri çekilmeye başladı. O sırada asker dolu kamyonlar hâlâ Chaldi Kuyuları'nın yolundaydılar.</p>

    <p class="calibre3">Gareth Swales parçalanmış zırhlı aracın kalıntısının arkasında oturuyor ve uzaklaşan atlılara bakarak kurtuluş umudunun gitgide azaldığını anlıyordu.</p>

    <p class="calibre3">Ras'a, «Onları aslında suçlu bulamam,» dedi. Sonra hızla giden zırhlı arabaya baktı. Domuz Priscilla süvarileride geride bırakıyordu. «Ama onu suçluyorum çünkü bizi gördü. Gördüğünden eminim.» Bir ara Domuz Priscilla onların dört yüz metre kadar açığından geçmişti. Hem bir, iki saniye için arabanın burnu onlara doğru dönmüştü. «Biliyor musun Rassey, bizi harcadılar.» Fazla yorulmuş bir tazı gibi soluk alarak yanında yatan Ras'a baktı. «Ağzından o takmaları çıkarsan daha iyi edersin, dostum. Yoksa dişleri yutabilirsin. Bugünkü savaş bitti. Artık dinlenmene bak. Bu gece eve dönebilmek için çok uzun süre yürümemiz gerekecek.»</p>

    <p class="calibre3">Gareth Swales yine gözden kaybolan zırhlı arabayı düşünmeye başladı. «Cesur Jake Barton bizi burada bırakıp balı kaşıklamak için eve dönüyor.» Gareth en kötü olasılığa inanmaya hazırdı. «Bu iş hiç hoşuma gitmedi, Rassey. Hoş belki ben de aynını yapabilirdim. Yalnız Jake Barton gibi dürüst birinin bunu yapmasına şaştım.»</p>

    <p class="calibre3">Ras onun bir lafını bile dinlememişti, iki orduda da savaşın bitmediğini düşünen tek adam oydu. Yaşı ilerlemiş bir savaşçıya uyacak şekilde oturmuş, kısa süre dinlenmişti. Birden ayağa fırlayıp kılıcını kaparak İtalyan bataryalarına doğru gitti. Gareth boş bulunmuştu ve Ras düşmana erişmek için aşması gereken iki bin metrenin sadece ellisini aldığında İngiliz onu yakaladı. O ana topçu bataryasındakilerden birinin dürbünü hörgücün kalıntısına dikmiş olması kötü sonuç verdi. İtalyan topçularının cesareti düşmanın sayısı ve yakınlığıyla ters orantılıydı. Kısa süre önce beklemedikleri bir başarı kazandıkları için başları dönmeye başlamıştı.</p>

    <p class="calibre3">Gareth, Ras'ı yakaladığı sırada ilk obüs hörgücün kalıntısının yanına düştü. Gareth durup yerden kriket topu büyüklüğünde düzgün bir taş aldı. «Üzgünüm, ihtiyar dost,» diye soludu. «Fakat böyle devam edemeyiz.» Adamın yaşlılıktan kemiklerinin incelmiş olduğunu da hesaba katarak taşı kulağının üstüne dikkatle, adeta sevgiyle vurdu.</p>

    <p class="calibre3">Ras devrilirken de bir kolunu dizlerinin altına soktu ve diğerini de adamın omzuna doladı. Baygın Ras'ı göğsüne bastırarak çevrelerine gülleler yağarken gizlenecek bir yer bulmak için dönerek koştu.</p>

    <p class="calibre3">Jake Barton patlamaları duyunca gence, «Bunlar nereye ateş ediyorlar?» diye bağırdı.</p>

    <p class="calibre3">Gregorius taretin daha yukarsına tırmanarak dışarıya uzanıp baktı. O kadar uzaktan hörgücün kalıntısını göremezlerdi. İki adam son birkaç dakika içinde buna belki elli kez bakmış ve tanımamışlardı. Fakat kalıntının etrafında devamlı patlamalar başlayınca genç durumu sezdi. Endişeyle, «Büyükbabam!» diye haykırdı. «Onlar isabet aldı, Jake.»</p>

    <p class="calibre3">Jake arabayı döndürüp durdu. Kapaktan dışarıya çıkıp dürbünün merceklerindeki tozu üfleyip gözlerine götürdü. O anda uzaktaki iki adamı seçti. Biri ısmarlama tüvitler giymiş, diğeri uçuşan entarili iki adam birbirlerine sarılmışlardı. Jake bir an gözlerine inanamayarak onların vals yaptıklarını sandı. Sonra Gareth'in Ras'ı kucaklayıp yerden kaldırarak araba kalıntısına doğru götürdüğünü fark etti.</p>

    <p class="calibre3">Gregorius heyecanla, «Onları kurtarmalıyız, Jake,» diye atıldı. «Bunu yapmazsak orada öldürülecekler.»</p>

    <p class="calibre3">Belki de Jake o anda Gareth Swales'in kuşkularını sezdi. Suçlulukla karışık bir istek duydu. O anda Vicky Camberwell'i sevdiğini ve alanı boşaltmak için bunun kolay bir yol olduğunu anladı.</p>

    <p class="calibre3">«Jake!» Gregorius'un tekrar seslendiğini duyan adam birden kötü düşünceleri yüzünden kendisinden tiksindi. Midesinin bulandığını hissetti.</p>

    <p class="calibre3">«Haydi gidelim!» Sürücü yerine inerek Domuz Priscilla'yı çevirip durmadan top ateşine tutulan yere doğru sürdü. Hörgücün tam isabet alması saniye sorunuydu. Jake gaz pedalını yere yapıştırdı ama Domuz Priscilla kişiliğini o anda ortaya koymayı uygun buldu. Motorun sesi değişti ve durup tekledi. Sonra birden homurdanarak olanca hızıyla ileriye atıldı. «Aferin, küçük sevgilim.» Jake gözleme yerinden dışarıya bakıyordu. Hafifçe sola kırdı direksiyonu. Böylece hörgüce yandan yaklaşacaktı.</p>

    <p class="calibre3">Tam önünde bir patlama oldu. Jake büyük arabayı ustalıkla çevirerek dumanlar çıkan çukurun yanından geçirdi. Çabuk kaçabilmek için arabanın burnunu geldikleri yöne döndürdü. İlerdeki taşıt kalıntısı onu İtalyanların ateşinden biraz koruyordu. Gareth Swales de üç metre kadar ilerde, Ras'ın sıska vücudunu kucağına dayamış oturmaktaydı.</p>

    <p class="calibre3">Jake başını dışarıya uzatarak, «Gary!» diye bağırdı. Gareth irkilerek ona inanmayan gözlerle baktı. Patlamalardan kulakları iyice sağırlaştığından Jake'in kendisini almak için geri döndüğünü işitmemişti. Jake tekrar bağırmak zorunda kaldı. «Gelsene be adam!» Gareth bu kez heyecanla fırladı. Ras'ı bir bohça kirli çamaşırmış gibi tutarak arabaya koştu. Yakındaki bir patlama yüzünden az kalsın devriliyordu. Ama Gareth düşmedi ve Ras'ı torununun, sevgi dolu ellerine teslim etti.</p>

    <p class="calibre3">Greg endişeyle, «Bir şeyi yok ya?» diye sordu.</p>

    <p class="calibre3">«Başına bir taş geldi. Az sonra bir şeyi kalmaz.» Gareth bir an arabanın yanına dayanıp kaldı. Soluğu boğazından bir hıçkırık gibi yükseliyordu. Saçları, bıyığı tozdan bembeyaz kesilmiş, terler yanaklarında gizli izler bırakmıştı. Jake'e bakarak güçlükle konuştu. «Geri döneceğini sanmıyordum.»</p>

    <p class="calibre3">«Eh aklımdan geçmedi de değil.» Jake yere uzanarak onun elini tutup arabanın yanına çıkmasına yardım etti. Gareth onun elini bir an daha tutarak sıktı.</p>

    <p class="calibre3">«Sana bir borcum var, evlat.»</p>

    <p class="calibre3">Jake sırıttı. «Zamanı gelince isterim.»</p>

    <p class="calibre3">«Ne zaman istersen.»</p>

    <p class="calibre3">O anda Domuz Priscilla kahramanca homurdandı, sonra İtalyan ateşine karşılık verirmiş gibi egzozundan sert bir ses çıkardı. Motor teklemeye başladı ve sustu.</p>

    <p class="calibre3">Jake büyük bir duygusallıkla, «Ah, seni orospu çocuğu!» diye söylendi. «Lütfen şimdi yapma! Şimdi olmaz!»</p>

    <p class="calibre3">«Bu bana Avustralya'da tanıdığım bir kızı anımsattı...»</p>

    <p class="calibre3">Jake, «Daha sonra, anlatırsın,» diye cevap verdi. «Şimdi krankı çevirmeye bak.»</p>

    <p class="calibre3">«Bu bana zevk verecek, dostum.» Yakınlarındaki bir patlama Gareth'in aracın üstünde oturduğu yerden düşmesine neden oldu. İngiliz yerden kalkıp dikkatle yakasını süpürerek topallaya topallaya kranka yaklaştı.</p>

    <p class="calibre3">Bir dakika durmadan çılgın bir laternacı gibi krankı çevirdiyse de bir sonuç alamadı. Gareth yine soluk soluğa kalmıştı. «Dostum, biraz yoruldum.»</p>

    <p class="calibre3">Hemen yer değiştiler. Jake düşen güllelere, kalkan tozlara aldırmadan krankın üstüne eğildi ve çevirirken kollarındaki kalın kaslar kabardı.</p>

    <p class="calibre3">Gareth bir dakika sonra bağırdı. «Motorun işi bitik!» Fakat Jake yüzü morarana, boynundaki damarlar oklava gibi kabarana dek krankı çevirdi. Sonunda öfkeyle kolu bırakıp soluyarak geri çekildi.</p>

    <p class="calibre3">«Alet çantası koltuğun altında.»</p>

    <p class="calibre3">«Yani burada makine onaran usta numaranı mı yapacaksın?» Gareth inanamayarak eliyle savaş alanını, İtalyan toplarını ve obüs deliklerini işaret etti.</p>

    <p class="calibre3">Jake, aksi aksi, «Daha iyi bir fikrin var mı?» diye sordu.</p>

    <p class="calibre3">Gareth umutsuzlukla çevresine bakınınken birden doğruldu ve dudaklarının kenarları neşeli bir gülüşle büküldü. «Bunu sorman garip, evlat. Çünkü...» Bir sihirbaz gibi toz ve barut dumanından oluşan perdeyi işaret etti. Orada bir şekil belirmişti.</p>

    <p class="calibre3">Sarsak yanlarında durdu ve iki kapak birden açıldı. Birinden Sara'nın siyah saçlı, diğerinden Vicky'nin altın saçlı başı gözüktü. Vicky, Jake'e doğru eğilerek top ateşi altında bağırdı. «Priscilla'nın nesi var?»</p>

    <p class="calibre3">Jake ter içinde, soluk soluğa cevap verdi. «Yine kriz geçiyor.»</p>

    <p class="calibre3">Vicky, «Çekme halatını yakala,» dedi. «Sizi götürürüz.»</p>

    <p class="calibre3">Etiyopya kampı zaferden böbürlenen savaşçılarla doluydu. Adamların kahkahaları, yüksek sesleri övünçlüydü. Kadınlar akşam ziyafetini hazırlarken ateşlerin başından onlara hayran hayran bakıyorlardı. Kocaman siyah demir tencerelerde türlü wat pişiyordu. Baharat ve et kokusu serin gecede etrafı sarmıştı.</p>

    <p class="calibre3">Vicky Camberwell çadırının tentesinin altında oturmuş, ince, uzun parmakları yazı makinesinin tuşlarına dokunuyor, sadece birer at ve kılıçtan başka bir şeyi bulunmayan Etiyopyalıların en korkunç savaş silahlarına sahip İtalyan güçlerini nasıl püskürttüklerini yazıyordu. Bu arada Vicky bazen hikâyenin dramatik etkisini azaltacak küçük ayrıntıları atlamayı âdet edinmişti. Onun için de Etiyopyalıları zırhlı araba ve Vickers makinelilerinin desteklediğinden söz etmeye gerek duymamıştı. Yazısını, «Fakat imparatorluk düşü kuran modern Sezar'ın açgözlü orduları karşısında bu gururlu, cesur, basit insanlar daha ne kadar dayanabilirler?...» diye bağladı. «Bugün Danakil düzlüklerinde bir mucize oldu. Ne var ki, mucizeler çağı geçiyor artık ve kaderini Etiyopya'ya bağlamış olanlar bile, onun sonunun gelmiş olduğunu anlıyorlar. Ancak uygar dünyanın vicdanı uyanır da, adalet gür sesiyle o diktatöre, 'Ellerini çek Benito Mossolini,' derse durum değişebilir.»</p>

    <p class="calibre3">Sara onun omzunun üstünden bakarak son cümleleri okudu. «Harika, Vicky. Ne kadar hazin ve güzel. İçimden ağlamak geldi.»</p>

    <p class="calibre3">«Beğendiğine sevindim, Sara. Keşke yazı işleri müdürüm sen olsaydın.» Vicky kâğıdı makineden çıkarıp hemen okudu. Bir, iki düzeltme yaptıktan sonra kâğıdı katlayıp kalın sarı bir zarfa koydu. Zarfı kapattı.</p>

    <p class="calibre3">Sara'ya, «Ona güvenebileceğimizden emin misin?» diye sordu.</p>

    <p class="calibre3">«Evet, Vicky. Kendisi babamın en iyi adamlarından biridir.» Sara zarfı alarak eyerlenmiş atının yanında çömelmiş bir saatten beri bekleyen savaşçıya verdi.</p>

    <p class="calibre3">Kız büyük bir heyecan ve ateşle bir şeyler söyleyince, adam da ciddi ciddi başını salladı ve eyere atladığı gibi yarın gölgeler çökmüş uçurum ağzına gitti.</p>

    <p class="calibre3">«Bu gece Sardi'de olacak. Yolda hiç durmamasını söyledim. Yarın sabah şafak vakti haberini telgrafla bildirecekler.»</p>

    <p class="calibre3">«Teşekkür ederim, sevgili Sara.» Vicky kamp masasından kalkıp makineyi kapatırken kız onu düşünceli düşünceli süzdü. Genç kadın banyo yapmış ve getirdiği tek iyi elbiseyi giymişti. Açık mavi ince keten giysi modaya uygundu. Etek dizlerini örtüyor fakat incecik ipek çorapların sardığı biçimli baldırlarla ince bilekleri gizlemiyordu.</p>

    <p class="calibre3">Sara yumuşak bir sesle, «Elbisen çok güzel,» diye mırıldandı. «Saçların da sarı ipek gibi...» İçini çekti. «Keşke senin gibi güzel olsaydım. Seninki gibi pürüzsüz beyaz bir cildim olsaydı.</p>

    <p class="calibre3">Vicky hemen karşılık verdi. «Keşke seninki gibi güzel altın rengi bir cildim olsaydı.» Bu sözlere birlikte güldüler.</p>

    <p class="calibre3">«Gareth için mi giyindin? Seni görünce çok sevinecektir. Şimdi seni aradığından eminim. Haydi gidip onu bulalım.»</p>

    <p class="calibre3">«Daha iyi bir fikrim var, Sara. Neden gidip Gregorius'u bulmuyorsun? Onun da seni aradığından eminim.»</p>

    <p class="calibre3">Görevle zevk arasında kalan Sara bir an düşündü. «Tek başınıza rahat edebileceğinden emin misin, Vicky?»</p>

    <p class="calibre3">«Oh, öyle sanırım... teşekkürler, Sara. Başım derde girerse seni çağırırım.»</p>

    <p class="calibre3">Sara, «Hemen gelirim,» diye ona güven verdi.</p>

    <p class="calibre3">Vicky, Jake Barton'u nerede bulacağını biliyordu. Yüksek çelik şasiye yaklaşıp kendisini fark etmeyen, işe dalmış adamı bir süre seyretti. Onu başlangıçta daha iyi görememiş olmasına şaştı. O çocukça canlılığın altında olgun bir erkeğin gücü ve sessiz güveni gizliydi. Vicky, yaşlandığı zaman bile yine böyle genç ve çocuksu kalacak, diye düşündü. Fakat o ana dek fark etmediği bir kararlılık vardı gözlerinde. Birden Jake'in anlattığı düşünü anımsadı. Bir fabrikada kendi motorunu yapacaktı. Kadın onun bu düşü gerçekleştirecek kararlılık ve güce sahip olduğunu anladı. Birden bu düşü bir erkekle paylaşmayı istedi, iki hayalin birleşebileceğini biliyordu. Jake'in motoru ve kendi kitabı birlikte yaratılabilirdi. Azimlerini ve yaratıcı güçlerini birleştirir, birbirlerine destek olurlardı. Jake Barton gibi bir erkekle bu düşleri paylaşmaya değeceğini düşündü.</p>

    <p class="calibre3">Genç adamı gizli bir zevkle seyrederken kendi kendine, «Belki insan âşık olunca her şeyi daha iyi görüyor,» dedi. «Ya da insanın kendisini kandırması kolaylaşıyor.» Sonra o anda doğal inançsızlığa kapılmasına sinirlendi. «Hayır, bu bir düş değil. Jake güçlü ve iyi. Daima da öyle kalacaktır.» Yoksa kendini inandırmaya mı çalışıyordu? Birden kısa süre önce başka bir erkekle geçirdiği geceyi anımsadı. Bir an şaşırıp güvenini yitirdi. Bu anıyı bir kenara atmak istiyor fakat bir türlü kafasından çıkaramıyordu. İki erkeği kıyasladı. Almış olduğu zevkleri anımsadı. Bir daha bunların canlanamayacağı kanısına vardı.</p>

    <p class="calibre3">Sonra sevdiğini sandığı adama daha yakından baktı. Kalın kolları koyu renk tüylerle kaplıydı, elleri iriydi fakat o kalın parmaklar büyük ustalık ve çeviklikle çalışıyorlardı. Bu ellerin vücudunda gezindiğini düşledi. Bu hayal öyle berrak ve zevkliydi ki titreyerek birden içini çekti.</p>

    <p class="calibre3">Jake de o anda başını kaldırdı. Gözlerindeki şaşkınlık hemen zevke dönüştü. Vicky'yi ipek saçlı başından ipek kaplı ayaklarına kadar süzdü. Tatlı bir gülüş yüzünü kapladı.</p>

    <p class="calibre3">«Merhaba,» diye mırıldandı. «Seni daha önce bir yerde görmüş müydüm?» Vicky bir kahkaha attı. Eteklerini savurarak onun önünde döndü, «Beğendin mi?»</p>

    <p class="calibre3">Erkek 'Evet' der gibi başını salladı. «Özel bir yere mi gidiyoruz?»</p>

    <p class="calibre3">«Ras'ın ziyafetine gideceğimizi bilmiyor musun?»</p>

    <p class="calibre3">«Onun bir ziyafetine daha dayanabileceğimi sanmıyorum, İtalyan saldırısı mı, yoksa Ras'ın ikram ettiği sıvı dinamit mi daha tehlikeli bilmiyorum.»</p>

    <p class="calibre3">«Orada olman gerekiyor. Sen büyük zaferin kahramanlarından birisin.» Jake, içini çekerek Domuz Priscilla'nın motoruna eğilince de, «Derdini anladın mı bari?» diye sordu.</p>

    <p class="calibre3">Jake, «Hayır,» dedi. «Onu söktüm ve sonra taktım. Tek bir şey bulamadım.» Doğrulup ellerini üstüpüyle sildi. «Bilemiyorum. Sadece bilemiyorum.»</p>

    <p class="calibre3">«Çalıştırmayı denedin mi?»</p>

    <p class="calibre3">«Arızayı bulmadıkça bunun anlamı yok.»</p>

    <p class="calibre3">Vicky, «Dene,» diye ısrar etti.</p>

    <p class="calibre3">Adam ona güldü. «Yararı yok ama istediğini yapacağım.»</p>

    <p class="calibre3">Jake krankı tutup bir kez çevirdi ve Vicky de kontağı açtı. Motor o anda ateşin karşısında mutlu oturan bir kedi gibi tatlı sesler çıkararak çalışmaya başladı.</p>

    <p class="calibre3">«Tanrım!» Jake gerileyip hayretle baktı. «Bunun akla sığar bir yanı yok. Vicky, «O bir kadın diye açıkladı. Bunu biliyorsun. Kadınların hareketlerinde de mantık olması gerekmez.»</p>

    <p class="calibre3">Jake ona dönerek gözlerinin içine bakarken her şeyi anlarmış gibi güldü. Vicky kızardığını hissetti. «Bunu öğrenmeye başladım.» Kadına doğru bir adım atacak oldu.</p>

    <p class="calibre3">Fakat Vicky ellerini havaya kaldırdı. «Elbisemi yağlayacaksın...»</p>

    <p class="calibre3">«Ya önce banyo yaparsam?»</p>

    <p class="calibre3">Vicky, «Banyo,» diye emretti. «Ondan sonra yine konuşuruz.»</p>

    <p class="calibre3">Bir atlı taşları yuvarlayıp kayarak yardan aşağıya indi ve düzlüğe gelir gelmez üstü terden köpük köpük olmuş atını mahmuzlayarak doğru Ras'ın kampına gitti.</p>

    <p class="calibre3">Sara Sagud onun getirdiği haberi alarak koşa koşa bodur devedikeni ağaçlarının arasından geçti ve Vicky'nln çadırına daldı. Geldiğini haber vermeyi aklından geçirmemişti; elindeki telgrafı sallıyordu.</p>

    <p class="calibre3">Vicky bir saniye kadar önce kendisine sarılan Jake Barton'un kollarındaydı. Tertemiz yıkanmış olan Jake ona tepeden bakıyordu ve hâlâ ıslak olan saçlarını da yeni taramıştı. Vicky onun kollarından sıyrılarak öfkeyle kıza döndü.</p>

    <p class="calibre3">Doğuştan entrikacı olan Sara yeni bir olayla karşılaştığı için büyük bir ilgi duydu. «Oh! İşin varmış.»</p>

    <p class="calibre3">Yanakları utançtan ve şaşkınlıktan kızaran Vicky söylendi. «Evet, öyle.»</p>

    <p class="calibre3">«Üzgünüm, Miss Camberwell, ama bu haberin önemli olabileceğini düşündüm.» Telgrafı gören Vicky'nin öfkesi hemen geçti. Telgrafı kızın elinden kapıp mührünü kopararak heyecanla okudu. Sonra başını kaldırıp pırıl pırıl parlayan gözlerle Sara'ya baktı. «Haklıymışsın, şekerim. Çok teşekkür ederim.» Jake'e dönerek sevinçle güldü ve kollarını onun boynuna doladı.</p>

    <p class="calibre3">Sara'nın yanında sıkılan Jake onu rahatsız olarak tuttu. «Hey, ne var?»</p>

    <p class="calibre3">Vicky, «Yazı işleri müdürümden,» diye açıkladı. «Chaldi Kuyuları' na saldırılması haberini dünyadaki bütün gazeteler yayınlamışlar. Milletler Cemiyeti acele toplantıya çağrılmış.»</p>

    <p class="calibre3">Sara telgrafı onun elinden kapıp hakkı varmış gibi okudu.</p>

    <p class="calibre3">«Babam bizim için bunu yapacağına inanıyordu, Vicky. Toprağımız ve insanlarımız için.» Sara ağlıyordu. Gözyaşları bir ahununkini andıran kara gözlerinden akıp uzun kirpiklerine takılıyordu. «Şimdi tüm dünya biliyor. Artık gelip bizi bu kötülükten kurtaracaklar.» Kızın iyiliklerin kötülüklere galip geleceği inancı çocukçaydı ve Vicky'yi, Jake'in kollarından çekip kucakladı. «Oh, bize yine bir fırsat verdin. Daima sana minnet duyacağız.» Gözyaşları Vicky'nin yanağına bulaşmıştı. Geri çekilip burnunu çekerek Vicky'nin yanağındaki yaşları avucuyla sildi. «Seni hiçbir zaman unutmayacağız.» Gözyaşları arasından gülümsedi. «Artık gidip büyükbabama haber vermeliyiz.»</p>

    <p class="calibre3">Ras'a Etiyopyalılar lehindeki bu gelişmeyi anlatmak olanaksızdı. Adam Milletler Cemiyeti'nin rolü ve önemini ya da basının gücünü pek anlamıyordu. Birkaç litre fey içince bir mucize olduğu kanısına vardı. İngiltere'nin büyük kraliçesi Viktorya onlara hak vermişti. Yakında Britanya orduları savaş alanında kendisine katılacaktı. Sara da, Gregorius da uzun uzun konuşarak ona yanıldığını anlatmaya çalıştılar. Yaşlı adam onlara başını sallayıp tatlı tatlı gülümsedi ama inancı sarsılmadı. Sonunda Gareth Swales'i kucaklayarak kendi dilinde uzun bir konuşma yaptı ve silah arkadaşı olan İngilizi övdü. Fakat sözleri henüz sona ermeden Ras birden uyuyakaldı. Yüzüstü düşünce başı koyun <i class="calibre4">waf</i>'ıyla dolu kocaman kâseye girdi. O günkü savaş, yeni güçlü müttefikini öğrenmenin verdiği heyecan ve bol tej adama fazla gelmişti. Muhafızlarından dördü onun başını kâseden çıkarıp kaldırdılar ve yüksek sesle horlayan Ras'ı özel çadırına götürdüler.</p>

    <p class="calibre3">Sara konuklara, «Üzülmeyin,» dedi. «Büyükbabam uzun süre kalmaz. Kısa bir dinlenmeden sonra dönecektir.»</p>

    <p class="calibre3">Gareth Swales mırıldandı. «Bizim için yorulmamasını söyle. Kendi hesabıma bugün onu yeterince gördüm.»</p>

    <p class="calibre3">Yakılan ateşlerin ışığı gökyüzünü renklendiriyor ve dorukların üstünde beliren ayın daha soluk görünmesine neden oluyordu. Alevlerin ışığında düşmandan alınmış olan yığınlarla tüfek, tabanca, fişeklik pırıl pırıl parlıyordu.</p>

    <p class="calibre3">Sakin gecede tej tulumları dolaştırıldıkça konukların sesleri ve kahkahaları daha yükseliyordu.</p>

    <p class="calibre3">Vadinin daha ilersinde, yine akasyaların arasında Gallaların Ras'ı Kullah da zaferi kutluyordu. Zaman zaman sarhoş naraları ve İtalyanlardan alınmış tüfeklerin patladığı duyulmaktaydı.</p>
  </div>
</body>
</html>
