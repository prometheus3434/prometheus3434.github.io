<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bir Avuç Kum - Wilbur Smith</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="WordSection">
    <p class="calibre3">Jake Barton'a göre bütün makineler dişiydi; onlarda kadınlara özgü çekicilik, zekâ ve şirretlik vardı. Bu yüzden mango ağaçlarının altında duran araçları görür görmez, bunlar Demir Lady'ler, diye düşündü. Majesteleri hükümetinin satışa çıkardığı eski, hurda araç gereçlerden uzakta duruyordu onlar. Aylardan mayıstı ve sözüm ona serince sayılacak bir mevsimdeydiler, ama gökyüzünün bulutsuz olduğu o sabah, Dar es Salaam bir fırından farksızdı. Jake, Lady'leri incelemek için mangoların gölgesine girince derin bir oh çekti.</p>

    <p class="calibre3">Çevresi kapalı avluya bir göz attığında, kendisinden başka kimsenin bu beş araçla ilgilenmediğini fark etti. Oradakiler daha çok kırılmış kürekler, kazmalar, sıra sıra duran eski el arabaları ve o tür şeylerle ilgileniyorlardı.</p>

    <p class="calibre3">Genç adam yine Lady'lere dönerek tropiklere uygun ince köstebek derisi ceketini çıkarıp bir mango ağacının dalına astı. Lady'ler durumları bozulmuş soylulardı. Sert ama biçimli hatları aşınmış, solmuş boyalar ve yer yer beliren paslar yüzünden bozulmuştu. Yaşlanmış eklemlerinden sızan benzin ve makine yağı, tozlarla karışıp siyah çizgiler, topaklar oluşturmuştu.</p>

    <p class="calibre3">Jake onların soyunu ve tarihini biliyordu. Gereçlerinin durduğu çantaya uzanırken geçmişlerini düşündü. Ustalığın bu beş olağanüstü örneği, Tanganika sahilinde çürüyordu. Şasilerini Schreiner yapmıştı. Maksim makineli tüfeğinin yerleştirildiği küçük, dik kubbe şimdi boş bir göz çukurundan farksızdı. Araç kurşun geçirmeyen kalın plakalarla kaplanmıştı. Ayrıca düşman ateşinden korunmak amacıyla radyatörün üstü çelik kepenklerle örtülüydü. Ortaları maden kaplı olan tekerlekler yekpare lastikti. Jake motorları söküp alacağı ve aşınmış ama bunca yıl cesaretle dayanmış olan karoseri atacağı için üzüntü duydu. Gençliklerinde zeki Alman komutanı Von Lettow Vorbeck'i Doğu Afrika'nın geniş düzlükleri ve sarp tepelerinde kovalamış olan Demir Lady'ler, böyle bir laubaliliği hak etmemişlerdi. Issız topraklardaki dikenler, zırhlı beş aracın boyalarını çizmiş, zırhların üstünden seken kurşunlar da küçük çukurlar açmıştı.</p>

    <p class="calibre3">Alay sancaklarını dalgalandırıp arkalarında toz bulutları bırakarak savaşa giren, makinelileriyle etrafı tarayarak Alman askerlerinin dehşete kapılıp önlerinde çil yavrusu gibi dağılmasını sağlayan zırhlı araçlar, o dönemde en parlak günlerini yaşamışlardı.</p>

    <p class="calibre3">Daha sonra motorları değiştirilmiş ve bunlara 6.5 litrelik Bentley'ler konulmuştu. Lady'ler gözden düşerek sınırda devriye görevine verilmişlerdi. Hoyrat sürücüler yüzünden zamanla bu duruma gelmişler ve 1935 yılının mayıs ayında da satılmak üzere hükümet tarafından buraya gönderilmişlerdi. Gelgelelim Jake en acımasız hoyratlığın bile motorları bozamayacağını biliyordu. Onu ilgilendiren de bu motorlardı.</p>

    <p class="calibre3">Ameliyata hazırlanan bir operatör gibi gömleğinin kolları kıvırıp, «Hazır olsanız da olmasanız da Jake geliyor, kızlar,» diye mırıldandı.</p>

    <p class="calibre3">Kalın kemikli, uzun boylu genç adam, zırhlı aracın üstüne eğilerek büyük bir zevk ve ilgiyle çalışmaya başladı. Dost ifadeli dudaklarını büzmüş, <i class="calibre4">Tiger Ragcaz</i> parçasının başını ıslıkla tekrarlayıp duruyordu.</p>

    <p class="calibre3">Kısa sürede kalın toz tabakası ve yağlı pislik altında kalmış Bentley motorunu ortaya çıkardı. Ona bakarken, «Ah ne de güzel!» diye fısıldadı. Kalın parmaklı elleriyle motora adeta okşar gibi dokundu. «O namussuzlar canına okumuşlar, sevgilim. Ama yine eskisi gibi çalışacaksın. Buna söz veriyorum.»</p>

    <p class="calibre3">Doğrulup sırayla bütün zırhlı araçlara baktı. Sonuncuya geldiğinde, üçünü çalışır duruma getirebileceğini anlamıştı. Belki dördüncüyü de kurtarabilecekti. Ama birinin durumu umutsuzdu. Motor çatlayarak ortadan ayrılmıştı. Diğer iki arabanın karbüratör takımları yoktu. Ama birini parçalanmış motordan filan alabilirdi. Yalnız bir karbüratör takımı daha gerekliydi. Dar es Salaam'da bunu bulmak da olanaksızdı. Bunun üzerine, «Kesinlikle üç motor,» diye kararını verdi. «Tanesi yüz on sterline satarım. Yüz sterlin kadar harcama yapsam, iki yüz otuz sterlin kazancım olur. Bu zor günler için hiç de fena para değil.» Az sonra araçların satılmak üzere çıkarılacağı açık artırmada taşıt başına yirmi sterlin sürmeyi planlıyordu.</p>

    <p class="calibre3">Arka cebinden çıkardığı saate bir göz attı. Açık artırmanın başlamasına henüz iki saatten fazla zaman vardı. Çantasını zırhlı çamurluğun üstüne bırakıp içinden bir İngiliz anahtarı seçerek hemen işe koyuldu.</p>

    <p class="calibre3">Yarım saat sonra başını motorun üstünden kaldırıp ellerini üstüpüyle silerek aracın önüne koştu. Krankı çevirirken sağ kolundaki güçlü kaslar kabardı. Ağır motor geri teperek birden çalışmaya başladı. O anda krank Jake'in elinden fırladı. Az kalsın adamın başparmağını da koparıyordu.</p>

    <p class="calibre3">Jake, «Tanrım, tam bir yırtıcı kedisin!» diye bağırdı. Tarete çıkıp kontağı kapattı. Az sonra tekrar çalıştırdığında, motor yine sert bir ses çıkardı, ama ardından uyumla çalışmaya başladı. Terlemiş, yüzü kızarmış olan adamın yeşil gözleri sevinçle parlıyordu. «Ah güzelim. Sen Tanrı'nın belası bir kaltaksın!»</p>

    <p class="calibre3">Arkasından bir ses, «Bravo,» deyince Jake irkilerek döndü. O ara avluda başkalarının olduğunu unutmuştu. Birden utanç duyduğu için kaşlarını çatarak bir mango ağacına dayanmış duran zarif görünüşlü adama baktı.</p>

    <p class="calibre3">Yabancı, «Harika bir gösteri,» deyince, Jake'in saçları diken diken oldu. Yabancı üst tabakadan olan İngilizler gibi konuşmuştu.</p>

    <p class="calibre3">Adam pahalı türden krem rengi bir keten takım elbise, kahverengi beyaz ayakkabılar giymişti. Başındaki beyaz hasır şapkanın geniş kenarı yüzünü gölgeliyordu. Ama Jake yine de onun dostça gülümsediğini fark etti. Yüz hatları soylu ve düzgündü. Klasik anlamda yakışıklı sayılırdı. Bu yüzün pek çok kadını heyecanlandırmış olduğu belliydi. Sesi de yüzüne uyuyordu. Adam üst düzeyli bir devlet memuru olabilirdi. Ya da Dar es Salaam'daki alaydan bir subay... Ne olursa olsun üst tabakadan olduğu kesindi, İngilizlerin nerede eğitim gördüklerini ve toplumdaki yerlerini açıklayan ince, verev çizgili kravat da bunu doğruluyordu.</p>

    <p class="calibre3">«Motoru çalıştırmak fazla vaktinizi almadı.» Adam zarif bir tavırla mango ağacına dayanmış bir elini de ceketinin cebine sokmuştu. Tekrar gülümseyince, Jake onun gözlerindeki alay ve kafa tutmayı fark ederek yanılmış olduğunu anladı. Karşısındaki, o kukla gibi adamlardan değildi. Bu alaycı gözler bir korsana aitti ve gölgelerde parlayan bir bıçak kadar da tehlikeliydi.</p>

    <p class="calibre3">«Diğerlerinin de iyi durumda olduğundan kuşkum yok.» Aslında açıklama değil bir soruydu bu.</p>

    <p class="calibre3">«Yanılıyorsun, ahbap.» Jake rahatsız olmuştu. Bu şık adamın beş hurda taşıtla ilgileneceğini düşünmek saçmaydı. Ama ilgileniyorsa, Jake ona araçların değerini açıklayan bir gösteri yapmıştı. «Sadece bu çalışıyor. Üstelik içi berbat halde. Sesini dinle. Çılgın bir marangoz gibi sesler çıkarıyor.» Eğilip motoru susturdu. Sonra aracın önünde durarak, «Teneke!» diye homurdanıp ön tekerleğin yanına tükürdü. Ama üstüne tükürmemiş, buna içi elvermemişti. Gereçleri toplayıp çantasına koydu. Ceketini de omzuna atarak İngilize tekrar bakmadan avlunun kapısına doğru gitti.</p>

    <p class="calibre3">«Öyleyse açık artırmaya girmeyeceksin demek, dostum?» İngiliz ağaçtan ayrılmış yanında yürüyordu.</p>

    <p class="calibre3">«Yok canım.» Jake aşağı gören bir tavırla konuşmaya çalışmıştı. «Ya sen?»</p>

    <p class="calibre3">«Hurda haline gelmiş beş zırhlı arabayı ne yapayım?» Adam hafif sesle gülüp devam etti. «Amerikalısın, değil mi? Teksaslı mısın?»</p>

    <p class="calibre3">«Mektuplarımı okuduğun anlaşılıyor.»</p>

    <p class="calibre3">«Makine mühendisi misin?»</p>

    <p class="calibre3">«Olmaya gayret ediyorum.»</p>

    <p class="calibre3">«Sana bir içki ikram edebilir miyim?»</p>

    <p class="calibre3">«Bunun yerine parasını ver. Bir trene yetişmem gerekiyor.»</p>

    <p class="calibre3">Adam, «Öyleyse yolun açık olsun,» diye cevap verdi. Jake de kapıdan Dar es Salaam'ın öğle güneşinde kavrulan tozlu yoluna çıktı. Arkasına hiç bakmadan ilerledi. Böylece oradan kesinlikle ayrıldığını belirtmek istiyordu.</p>

    <p class="calibre3">Jake ilk köşedeki kahveye girerek gizlendi. Ismarladığı Tusker birası kan kadar sıcaktı. Endişeyle düşünürken içkisini yudumladı. İngiliz onun garip bir duyguya kapılmasına neden olmuştu. Adamın araçlarla sadece merak yüzünden ilgilenmediği belliydi. Jake'in bu durumda araba başına yirmi sterlinden daha fazla vermesi gerekebilirdi. Ceketinin iç cebinden dünyadaki tüm servetinin bulunduğu eski domuz derisi cüzdanı çıkardı. Masanın altında parasını saydı.</p>

    <p class="calibre3">Beş yüz yetmiş sterlini, üç yüz yirmi yedi doları ve dört yüz doksan Doğu Afrika şilini vardı. Bu kadar parayla o şık İngilizle başa çıkamazdı. Yine de, birasını içen Jake'in çene kasları kararlılıkla gerilmişti.</p>

    <p class="calibre3">Binbaşı Gareth Swales iriyarı Amerikalının tekrar avlu kapısından girdiğini görünce, hafifçe düş kırıklığına uğradıysa da hiç şaşırmadı. Kendisini göstermemeye çalışan adamın, yaşlı kadınların çay partisine gizlice girmeye kalkışan bir boksöre benzediğini düşünüyordu.</p>

    <p class="calibre3">Gareth Swales mango ağaçlarının altında, ters çevirip üstüne mendil yaydığı bir el arabasına oturmuş, şapkasını da çıkarmıştı. Dikkatle kesilmiş ve taranmış saçları kızılımsı altını andıran bir renkteydi ve bu parlak saçların şakaklarında beyaz teller belirmişti. Aynı renkteki bıyığı üst dudağının biçimine uyuyordu. Yüzü tropikal güneşinden iyice koyulaştığından mavi gözleri hemen dikkati çekiyordu. Alıcıların toplandığı mango ağaçlarının altına giden Jake'e baktıktan sonra, kaderine razı olarak içini çekti ve yine üstünde hesap yapmakta olduğu zarfa döndü.</p>

    <p class="calibre3">Durumu kötüydü son on sekiz ay ona hiç de iyi gelmemişti. Mukden'de Çinli komutana teslim etmeye hazırlandığı yük, Liao Nehri'nde Japon gambotu tarafından yakalanmıştı. Bu yüzden de Swales'in on yılda topladığı sermayesi kuş olup havaya uçmuştu. Dar es Salaam limanının 4 numaralı ambarındaki malı ele geçirmek için de türlü oyunlar çevirmesi gerekmişti. Alıcılar on iki gün sonra geleceklerdi. Bunlara beş de zırhlı araç katmak iyi kazanç sağlayabilirdi.</p>

    <p class="calibre3">Tanrım, zırhlı araçlar, diye düşündü. Bunlara kendim fiyat biçebilirim. Müşterilerim için bundan daha iyisi sadece uçaklardır.</p>

    <p class="calibre3">Gareth o sabah bakımsız kalmış, berbat haldeki zırhlı araçlara aldırmamıştı. Tam geri döneceği sırada ön kısımdan dışarıya uzanan güçlü bir çift bacağı görmüş ve az sonra da motor sesini duymuştu. Şimdi onlardan hiç olmazsa birinin çalıştığını biliyordu. Biraz parlak boya ve yerine yerleştirilecek yeni Vickers makineli tüfeği sayesinde beş araç da şahane görünürdü. Aracı çalıştırarak makineliyle de ateş ederse, yaşlı prens hemen kesesini çıkarıp etrafa altınlar saçmaya başlardı.</p>

    <p class="calibre3">Gelgelelim o Tanrı'nın belası Amerikalıyla uğraşması gerekiyordu. Bu yüzden daha çok paradan çıkabilirdi. Ama yine de Gareth fazla endişeli değildi. O adam bir biranın parasını bile güç bulacak bir tipe benziyordu. Şapkasını giyip ağzından çektiği ince yaprak sigarasının külüne bakarak yerinden kalktı ve ağır ağır gruba yaklaştı.</p>

    <p class="calibre3">Başına bembeyaz bir türban takmış, sakallı, ufak tefek bir Sih olan açık artırma memuru, en yakındaki zırhlı aracın üstüne küçük bir kara kuş gibi tünemişti. Kendisine ifadesiz ve camlaşmış gözlerle bakan insanlara yalvarır gibi konuşuyordu. «Haydi beyler! Tatlı bir sesin, 'On sterlin,' diye bağırdığını duyayım hele. Bu şahane taşıtların her biri için 'On sterlin' diyen var mı?» Başını yana eğerek bekledi, ama kimse kımıldamadı ve ses çıkarmadı.</p>

    <p class="calibre3">«Beş sterlin lütfen? Lütfen biri 'Beş sterlin' der mi? İki sterlin on şilin beyler... Sadece elli şiline bu şahane makineleri, bu eşsiz, bu güzel...» Birden susup çikolata rengi elini alnına götürdü. «Lütfen bir fiyat verin, beyler.»</p>

    <p class="calibre3">Teksaslı vurgusuyla konuşan biri seslendi. «Bir sterlin.»</p>

    <p class="calibre3">Sih birden canlandı. «Bir sterlin verdiler. 'İki sterlin' diyen var mı? Yükselten yok mu? Bir sterline satıyorum.»</p>

    <p class="calibre3">Gareth Swales yaklaşınca insanlar saygıyla iki yana çekilip ona yol verdiler. «İki sterlin.» Sesi yumuşaktı. Ama sessizlikte yüksek çıkmıştı. Jake'in kasları gerildi, ensesi kızardı. Sonra başını çevirerek ön sıraya ulaşmış olan İngilize baktı.</p>

    <p class="calibre3">Gareth, Jake'in kötü bakışına şapkasını hafifçe kaldırıp gülümseyerek karşılık verdi.</p>

    <p class="calibre3">Hintli, iki adam arasındaki çekişmeyi hemen sezerek canlandı. «İki sterlin verdiler,» diye şakıdı.</p>

    <p class="calibre3">Jake homurdandı «Beş.»</p>

    <p class="calibre3">Gareth, «On,» diye mırıldanınca, Jake kontrol edemediği yakıcı bir öfkeye kapıldı. Bu duyguyu iyi bilirdi. Engel olmaya çalıştıysa da başaramadı; kontrolünü yitirerek bağırdı. «On beş.» O anda bütün başlar ince İngilize döndü.</p>

    <p class="calibre3">Gareth nazik bir tavırla başını eğdi.</p>

    <p class="calibre3">Sih sevinçle atıldı. «Yirmi. Yirmi verdiler.»</p>

    <p class="calibre3">«Ve beş.» Jake öfkesi arasında bu İngilizin Demir Lady'leri almasına izin veremeyeceğini hissediyordu. Araçları satın alamazsa yakacaktı.</p>

    <p class="calibre3">Sih bir ahununkini andıran gözlerini Gareth'e dikti. «Otuz mu efendim?» Gareth gülümseyerek yaprak sigarasını salladı ama hafif bir endişeye kapılmıştı. Amerikalının verebileceğini sandığı parayı çoktan aşmışlardı.</p>

    <p class="calibre3">«Ve beş daha.» Jake'in sesi öfkeden hırıltılı çıkıyordu. Cüzdanındaki parayı son meteliğine kadar verse arabaları alacaktı.</p>

    <p class="calibre3">«Kırk.» Gareth'in gülüşünde bir zorlama vardı artık. Hemen hemen kendi sınırına yaklaşmıştı. Bütün mali kaynaklarını uzun süre önce sağmış bulunuyordu.</p>

    <p class="calibre3">«Kırk beş.» Jake'in sert sesinden uzlaşmayacağı belliydi.</p>

    <p class="calibre3">«Elli.»</p>

    <p class="calibre3">«Elli beş.»</p>

    <p class="calibre3">«Altmış.»</p>

    <p class="calibre3">«Bir beşlik daha.» Jake sınırı geçmiş, artık pırıltılı şilinleri de feda etmeye başlamıştı.</p>

    <p class="calibre3">Gareth Swales, «Yetmiş,» diye mırıldandı. Burada kalacaktı. Araçlardan kolaylıkla sağlayabileceği parayı elde etme umudunu üzüntüyle kafasından çıkardı. Bütün serveti üç yüz elli sterlindi. Daha fazla para süremezdi. Taşıtları kolay yoldan elde edememişti. Deneyebileceği bir düzine yol daha vardı. Bunlardan biri sayesinde araçları alacaktı. Hem her birini bin sterline de satabilirdi. Birkaç yüz sterlini olmadığı için bu kazancı kaçırmak niyetinde değildi.</p>

    <p class="calibre3">Jake, «Yetmiş beş,» derken kalabalık heyecanla mırıldandı ve gözler Binbaşı Gareth Swales'e gitti.</p>

    <p class="calibre3">Sih hevesle, «Beyefendiler seksen veriyor musunuz?» diye sordu.</p>

    <p class="calibre3">Gareth zarif bir hareketle fakat üzüntüyle başını salladı. «Yok, sevgili dostum. Bu sadece bir kapristi.» Jake'e gülümsedi. «Bunların sana büyük mutluluk getireceğini umarım.» Kapıya doğru yürüdü. O ara Amerikalıya yaklaşmasının anlamı yoktu. Adam korkunç öfkeliydi. Gareth onun duygularını yumruklarını sallayarak açıklayan bir tip olduğunu sezmişti. Zaten Gareth Swales çok uzun zaman önce sadece budalaların dövüştüğünü, akıllı adamlarınsa onları dövüştürecek olanakları sağlayıp kazançlı çıktıklarını öğrenmişti.</p>

    <p class="calibre3">Jake Barton, İngilizi ancak üç gün sonra gördü. O arada Demir Lady'leri kentin eteğinde bir yere çekmiş ve Afrika'nın maun ağaçlarının altına, akarsuyun yanına bir kamp kurmuştu. Sonra çalışmaya başlamış ve üçüncü gün öğleden sonra üç Bentley'i de işletmeyi başarmıştı. Kereste bloklarının üstüne yerleştirmiş olduğu motorlar, sevgi dolu elleri sayesinde eskisi gibi pırıl pırıl olmuşlardı.</p>

    <p class="calibre3">Gareth Swales üçüncü gün öğleden sonra, o uyku veren sıcakta Jake'in kampına girdi. Terlemiş, yarı çıplak zencilerin çektiği ricksha'ya rahatça yerleşmiş olan adam iyi kesimli, beyaz keten elbisesiyle sıcağı hissetmezmiş gibiydi.</p>

    <p class="calibre3">Jake ayarlamakta olduğu motordan başını kaldırdı. Bele kadar çıplaktı ve kolları makine yağından simsiyah olmuştu. Omzundan, göğsünden terler süzülüyordu. Yumuşak sesle, «Durmak zahmetinde bile bulunma,» diye mırıldandı. «Yoluna devam et, ahbap.»</p>

    <p class="calibre3">Gareth ona tatlı tatlı gülümseyerek yanında duran üstü buzdan buğulanmış şampanya kovasını kaldırdı. Kovanın ağzından bir düzine Tusker marka bira şişesinin boynu gözüküyordu. «Barış armağanı, dostum.» Susuzluktan boğazı kuruyan Jake bir an bile konuşamadı. «Hiçbir çıkara bağlı olmayan bir armağan. Ne dersin?»</p>

    <p class="calibre3">Jake Barton bu yapışkan sıcakta işine iyice daldığı için üç gündür doğru dürüst su bile içememişti. Hele böyle buzlu birayı hiç düşünemezdi. İsteğinin şiddetinden gözleri sulandı.</p>

    <p class="calibre3">Gareth yerlilerin çektiği arabadan inip bir kolunun altında şampanya kovasıyla yaklaşarak, «Swales,» dedi. Binbaşı Gareth Swales.» Elini uzattı.</p>

    <p class="calibre3">«Barton. Jake.» İngilizin elini tuttu Jake ama gözleri kovadaydı.</p>

    <p class="calibre3">Yirmi dakika sonra Jake maun ağaçlarının altına yerleştirilmiş olan içi sıcak su dolu küvetteydi. Tusker şişesi hemen elinin yakınında duruyor, göğsünü sabunlarken neşeli neşeli ıslık çalıyordu.</p>

    <p class="calibre3">Gareth bir şişeyi açıp birayı yudumlayarak, «Ne yazık ki, biz işe ters başladık,» dedi. Kristal bir kadehteki Dom Perignon şampanyasını içer gibi bir hali vardı. Güneşten rengi solmuş çadırın perdesinin altında, Jake'in tek branda koltuğunda oturuyordu.</p>

    <p class="calibre3">«Ahbap, az kalsın yanlışlıkla popona tekmeyi yiyecektin.» Fakat Tusker'le yumuşayan adamın tehdidinde öfke yoktu.</p>

    <p class="calibre3">Gareth, «Neler hissettiğini iyi anlıyorum,» diye cevap verdi. «Ama bana açık artırmaya gireceğini söylemedin. Bana gerçeği söyleseydin bir anlaşmaya varırdık. Senin ciddi olduğunu anlar anlamaz geri çekildim. Seninle daha sonra ikimiz için de kazançlı bir anlaşma yapacağımızı biliyordum. Onun için, işte buradayım. Seninle bira içiyor ve iş konuşuyorum.»</p>

    <p class="calibre3">Jake söylendi. «Sen konuşuyorsun. Ben sadece dinliyorum.»</p>

    <p class="calibre3">«Doğru.» Gareth tabakasını çıkarıp dikkatle bir yaprak sigarası seçti ve eğilerek Jake'in istekli dudaklarının arasına sıkıştırdı. Kibriti botunun tabanında yakıp Jake'e doğru uzattı.</p>

    <p class="calibre3">«Anladığıma göre, bu araçlar için bir müşterin var. Öyle değil mi?»</p>

    <p class="calibre3">«Hâlâ dinliyorum.» Jake büyük bir zevkle yaprak sigarasının dumanını üfledi.</p>

    <p class="calibre3">«Fiyat da kararlaştırıldı kuşkusuz. Ama ben bundan daha fazlasını vermeye hazırım.»</p>

    <p class="calibre3">Jake ağzından yaprak sigarasını çekerek ilk kez dikkatle Gareth'i süzdü. «Beş arabayı da şimdiki durumda o fiyata alacaksın demek?»</p>

    <p class="calibre3">«Tamam.»</p>

    <p class="calibre3">«Ya sana onlardan sadece üçünün çalıştığını ve ikisinin berbat halde olduğunu söylersem?»</p>

    <p class="calibre3">«Bu önerimi etkilemez.»</p>

    <p class="calibre3">Jake uzanıp Tusker birasını bitirdi. Gareth bir şişe daha açıp onun eline verdi.</p>

    <p class="calibre3">Jake kafasından bu öneriyi geçirdi hemen. Anglo Tanganika Şeker Şirketi'yle açık bir anlaşma yapmıştı. Buna göre, her biri yüz on sterlin olmak üzere benzinle çalışan şekerkamışı ezicileri sağlayacaktı onlara. Üç arabadan alabileceği sadece üç yüz otuz sterlindi, İngiliz ise beşini de almak istiyordu ve fiyat konusunda anlaşacaklardı. Adamı biraz yumuşatmaya karar verdi. «Motorları onarmak için canım çıktı.»</p>

    <p class="calibre3">«Bunu görüyorum.»</p>

    <p class="calibre3">«Her biri için yüz elli sterlin. Yani toplam yedi yüz elli.»</p>

    <p class="calibre3">«Motorları yerlerine koyup arabaları temizleyeceksin, değil mi?»</p>

    <p class="calibre3">«Tabii.»</p>

    <p class="calibre3">Gareth, «Tamam,» dedi. «Seninle anlaşacağımızı biliyordum.» Birbirlerine gülümsediler. «Hemen bir satış senedi hazırlayayım.» Cebinden bir çek defteri çıkardı. «Sonra sana satış bedelini kapsayan özel çekimi vereyim.» Jake'in gülüşü silindi. «Neyini?»</p>

    <p class="calibre3">«Piccadilly'deki Coutts Bankası'ndan paranı alabilmen için çek.»</p>

    <p class="calibre3">Gareth Swales'in Coutts Bankası'nda hesabı olduğu doğruydu. Son hesaba göre, bankaya on sekiz sterlin on yedi şilin borcu vardı ve banka müdürü ona kırmızı mürekkeple sert bir mektup yazmıştı.</p>

    <p class="calibre3">Gareth çek defterini salladı. «Bu, İngiltere Bankası kadar sağlam.» Çekin Londra'ya gitmesi üç hafta alırdı. Karşılığı olmadığı anlaşılana kadar da kendisi çoktan Madrid'e varırdı. O bölgede çok kazançlı bir iş gelişmekteydi. O güne dek Gareth'in de bu işten yararlanacak sermayesi olurdu.</p>

    <p class="calibre3">Jake yaprak sigarasını ağzından çekti. «Çekler beni tuhaf etkiler. Hemen kaşınmaya başlarım. Senin için sakıncası yoksa yedi yüz elliyi nakit olarak ver.»</p>

    <p class="calibre3">Gareth dudaklarını büzdü. Anlaşılan iş o kadar kolay olmayacaktı. «O zaman çeki tahsil etmek biraz vaktimi alacak.»</p>

    <p class="calibre3">Jake, «Acelem yok,» diyerek ona gülümsedi. «Yarın öğleye kadar istediğin saatte parayı getirebilirsin. Anlaşma yaptığım kimseye araçları öğleüzeri teslim edecektim. Daha önce parayla gelirsen bunları alırsın.» Birden etrafa sular saçarak küvette ayağa kalkınca, zenci uşağı ona bir havlu uzattı.</p>

    <p class="calibre3">Gareth, «Akşam yemeği için bir planın var mı?» diye sordu.</p>

    <p class="calibre3">«Abou'nun aslanları öldüren yahnisini pişirdiğini sanıyorum.»</p>

    <p class="calibre3">«Royal'de konuğum olmaz mısın?»</p>

    <p class="calibre3">Jake makul bir tavırla, «Bedava biranı içtim. Neden yemeğini yemeyeyim?» diye sordu.</p>

    <p class="calibre3">Royal Oteli'nin yemek salonunun tavanı yüksekti ve pencerelerine de sineklikler takılmıştı. Tavandaki vantilatörler sıcak havayı sözde soğutmaktaydı. Garelh Swales çok iyi ikram biliyordu. Hem çekiciliği de dayanılacak gibi değildi. Seçtiği yemekler ve şaraplar Jake'in iyice neşelenmesine yol açmıştı. Bu yüzden iki eski dost gibi gülüyorlardı. Hem ortak tanıdıkları olduğunu anlayınca da sevinmişlerdi. Bunlar dünyanın türlü yerinde barmenlik yapan ya da randevuevi işleten kimselerdi. Üstelik başlarına gelenler de birbirine benziyordu.</p>

    <p class="calibre3">Gareth, Venezuela'da bir devrim lideriyle iş yaparken, Jake aynı ülkede bir demiryolu döşenmesine yardım etmişti. Jake, Çin'e işleyen bir gemide başmakinistken, Gareth Sarı Nehir'de Çin Komünistleriyle ilişki kurmuştu.</p>

    <p class="calibre3">İkisi de aynı zamanda Fransa'da bulunmuşlardı. O korkunç günde, Amiens'deki Alman makineli tüfekleri Gareth Swales'in binbaşılığa terfiini sağlarken, Jake dört mil aşağıdaki Amerikan Üçüncü Ordusu'nun desteklediği Kraliyet Tank Birliği'nde bir çavuş olarak dövüşmüştü.</p>

    <p class="calibre3">Bu arada hemen hemen aynı yaşta olduklarını anladılar. İkisi de henüz kırkına gelmemişti, ama o kısa süreye pek çok yolculuk ve deneyimi sığdırmışlardı.</p>

    <p class="calibre3">Yine birbirlerinde daima yeni maceralara atılmalarına neden olan aynı huzursuzluğu da sezdiler. Hiçbir yerde ya da bir işde kök salacak kadar kalamıyorlardı. Onları bağlayan çocuk, eş veya nesne yoktu. Her yeni maceraya hevesle atılıyor ve pişmanlık ya da üzüntü duymadan yine uzaklaşıyorlardı. Daima ileriye gidiyor ve hiç geriye bakmıyorlardı.</p>

    <p class="calibre3">Birbirlerini biraz anlayınca karşılıklı saygı duymaya başladılar. Yemeğin ortasına geldiklerinde, birbirlerinden farklı yanlarını aşağı görmüyorlardı artık. Ne Jake adamın züppe bir İngiliz olduğunu düşünüyor, ne de Gareth onun bir Yanki olduğuna aldırıyordu. Fakat bu, Jake'in Gareth'in çekini kabul edeceği ya da Gareth'in beş zırhlı arabayı elde etmekten vazgeçtiği anlamına gelmezdi.</p>

    <p class="calibre3">Sonunda Gareth balon kadehteki son birkaç damla konyağı içerek cep saatine baktı. «Henüz dokuz. Yatmak için çok erken. Şimdi ne yapalım?»</p>

    <p class="calibre3">«Madam Cecil'de iki yeni kız var. Posta gemisiyle geldiler.»</p>

    <p class="calibre3">Gareth bu öneriyi beğenmedi. «Daha sonra belki. Hemen yemek üstüne midemde yanma yapar. Birkaç el atmaya ne dersin? Genellikle kulüpteki oyunlar fena olmaz.»</p>

    <p class="calibre3">«Oraya gidemeyiz. Üye değiliz.»</p>

    <p class="calibre3">«Orası Londra'daki kulübünün üyelerini kabul eder, dostum. Seni de konuğum olarak götürürüm.»</p>

    <p class="calibre3">Bir buçuk saat kadar oyun oynadılar. Jake bundan zevk almaktaydı. Genellikle barın arkasındaki odada, makine dairesinde ve bu tür pis yerlerde kumar oynadığı için kibar kulübü beğenmişti. Koyu tahta kaplamaları, büzgülü kadife perdeleri, iç karartıcı yağlı boya tabloları olan bu salonda sessizlik hüküm sürüyordu. Üç bilardo masasından topların hafif sesi geliyordu yalnızca. Oyun için ceketlerini çıkarmış olan smokinli adamlar, yeşil çuha kaplı masaların üstüne eğilerek ıstakalarla toplara vuruyorlardı. Diğer tarafta da üç masada briç oynanmaktaydı. Oyuncular hafif sesle ve üst tabakadan İngilizlere özgü vurguyla konuşuyorlardı. Jake onların siyah smokinleri, beyaz gömlekleri ve siyah papyonlarıyla penguenlere benzediklerini düşündü.</p>

    <p class="calibre3">Poker masasındaki beş kişiden sadece Jake gece kılığında değildi. Oyunculardan üçüne bayılmıştı. Bunlardan biri Afrika'daki vahşi hayvanları silip süpürmeye gelen bir lorddu. Bu centilmenin bir tiki vardı. Eline üç eş kart ya da daha iyisi geldi mi, sağ gözü seğirmeye başlıyordu. Bu durumu belli eden kusura karşın, yine de şansı sayesinde en fazla parayı o kazanmıştı. Jake de kazançlıydı.</p>

    <p class="calibre3">Yüzü güneşten iyice yanmış ve kırışmış olan kahve yetiştiricisi de eline iyi kart geldiğinde farkına varmadan hafifçe içini çekiyordu. Jake'in sağında da yüzü sıtmalı gibi sarı, saçları seyrelmiş yaşlıca bir devlet memuru vardı. O da kazanacağına inandığı an terliyor, ama bu umutları ender olarak gerçekleşiyordu.</p>

    <p class="calibre3">Jake bir saatte dikkatli oyunu sayesinde yüz sterlinden biraz fazla kazanmayı başarmıştı. Onun için yemeğini sindirirken hayatından çok memnun ve mutlu oturuyordu. Kendisini tek rahatsız eden yeni dostu ve kulübe girmesini sağlayan adamdı.</p>

    <p class="calibre3">Gareth Swales ise pek rahattı. Lordla sanki eşitmiş gibi konuşuyor, çiftlik sahibine lütfen nezaket gösteriyor ve kaybeden devlet memurunun derdini paylaşırmış gibi tavır takınıyordu. Kendisi ne önemli bir para kazanmış, ne de kaybetmişti, ama kartları etkileyici bir şekilde karıştırıyordu. Uzun parmaklı, bakımlı ellerinin arasında kartlar göze kafa tutan bir hızla karışıyordu. Jake kartlar ne zaman Binbaşı Gareth Swales'e geçse, çaktırmadan dikkatle bakıyordu. Kart düzen biri, sihirbaz kadar ustada olsa, iskambilleri karıştırırken yüzlerini görmeden bunu başaramazdı. Gareth ise kartları karıştırırken yüzlerine bir göz bile atmıyor, hatta kartları karıştırırken konuşuyor ve diğerlerinin suratlarına bakıyordu. Jake biraz rahatlamaya başlamıştı.</p>

    <p class="calibre3">Kahve yetiştiricisi kartları dağıtırken Jake'e bir floş verdi. Kumara büyük bir merakı olan devlet memuru da sıra kendisine gelince yirmi sterlin sürdü. Sonra kaybettiğini anlayınca fildişi fişleri pota bıraktı. Jake de fişleri çekip dikkatle üst üste dizdi.</p>

    <p class="calibre3">Gareth, «Yeni bir deste açalım,» diyerek parmağını kaldırıp bir garsona işaret etti. «Belki şansımızı değiştirir.»</p>

    <p class="calibre3">Gareth yeni destenin mühürünü masadakilere gösterdikten sonra başparmağının tırnağıyla yırttı. Üstünde bisiklet tekerleği deseni olan kartları yelpaze gibi açıp jokerleri çıkardı. Kartları karıştırırken de çok komik ve aynı zamanda çok açık saçık bir hikâyeye başladı. Bunu izleyen kahkahalar arasında da kartları dağıtmaya başladı. Yalnız Jake onun hikâyeyi anlatırken desteyi birkaç kez ikiye ayırıp karıştırdığını ve her seferinde de bileklerini hafifçe büktüğünü görmüştü. Böylece yüzleri açılan kartlara bakmıştı tabii.</p>

    <p class="calibre3">Baron yüksek sesle gülerek kartlarını alıp baktı. Gülerken boğulacak gibi oldu ve gözü seğirmeye başladı. Karşı taraftan kartlarını kapatan kahvecinin iç çekişi geldi. Adam kartlarını iki eliyle gizlemişti. Jake'in sağında oturan devlet memurunun yüzü cilalanmış sarı fildişi gibi parlıyor ve alnından akan terler burnundan süzülüyordu. Ama adam smokin gömleğine damlayan terlere aldırmıyordu. Gözlerini kartlarına dikmişti.</p>

    <p class="calibre3">Jake kendi eline bakıp üç damı görünce içini çekti ve hikâyesine başladı. «Harvest Maid'de başmakinistken, kaptan Kowloon'da gemiye pek şık bir adamı davet etti. Kumara oturduk. Sürülen paralar durmadan yükseliyordu. Gece yarısından biraz sonra o adam korkunç bir el dağıttı.»</p>

    <p class="calibre3">Kimse Jake'in hikâyesini dinler görünmüyordu. Hepsi de elindeki kartlara dalmıştı.</p>

    <p class="calibre3">«Kaptana dört ruva geldi. Ben dört vale aldım ve gemi doktoru da sadece dört onlu aldı.» Gareth Swales devlet memurunun istediği iki kartı verirken, Jake susup damları sıraya dizdi.</p>

    <p class="calibre3">«O adam daha sonra sadece tek kart aldı ve çılgınca para sürmeye başladık. Neyimiz var, neyimiz yok sürüyorduk. Teşekkürler, dostum. Ben de iki kart alacağım.»</p>

    <p class="calibre3">Gareth karşıdan iki kartı Jake'in önüne attı. Amerikalı da elindeki iki kartı bir yana bırakıp bunları aldı.</p>

    <p class="calibre3">«Söylediğim gibi, neredeyse sırtımızdaki çamaşırları bile çıkarıp sürecektik. Ben bin dolardan daha fazla sürmüştüm...» Jake yeni kartları açınca gülüşünü zorlukla gizledi. Dört dam kendisine bakıyordu. «O anda borç senetleri imzaladık. Gelecek aylıklarımızı da vereceğimizi söyledik. O adam oyunu yükseltmemize ses etmiyor ve her sürülen parayı karşılıyordu...»</p>

    <p class="calibre3">Gareth barona bir kart verdi ve kendisi de bir kart aldı. Artık hepsi de Jake'i dinliyor, gözleri Jake'in dudaklarından ellerindeki kartlara gidip geliyordu.</p>

    <p class="calibre3">«Neyse sonunda kartlar açıldı. Masanın ortasında tepeleme para yığılıydı... neredeyse tavana değecekti. O adam floş çıkararak hepimizi yendi. Kaptanla benim şoktan kurtulabilmemiz için on iki saat gerekti. Ancak o zaman olasılıkları saptayabildik. Bir elde üç kişiye kare ve birine floş gelmesi olasılığı on altı milyonda birdi. Gidip onu aradık. Adam bizim zorlukla kazandığımız altınları Peninsula Oteli'nde harcıyordu. Biz de o sırada denize açılmaya hazırlanıyorduk. Kazanlarımız soğumuştu. Adamı kazanın üstüne oturtup fayrap ettik. Onu bağlamamız gerekti tabii. Birkaç saat sonra adamın dibi iyice kızardı.»</p>

    <p class="calibre3">Baron hayretle bağırdı. «Tanrım ne korkunç!»</p>

    <p class="calibre3">Jake başını salladı. «Öyle. Makine dairem leş gibi kokmuştu.»</p>

    <p class="calibre3">Masaya derin bir sessizlik çöktü. Hepsi de bir patlama olacağını anlamıştı. Bir suçlama yapılmış ama çoğu bunun ne olduğunu sezememişti ve kimin suçlandığını da bilemiyorlardı. Kartlarını, koruyucu birer kalkan gibi tutarak kuşkuyla birbirlerine baktılar. Atmosfer çok yoğunlaştığı için zarif salonda bir gerilim oldu ve diğer masalardaki oyuncular da durup başlarını kaldırdılar.</p>

    <p class="calibre3">Gareth Swales salonun her köşesinden duyulacak bir sesle, «Bay Barton birinin hile yaptığını söylemeye çalışıyordu sanırım,» dedi.</p>

    <p class="calibre3">Böyle bir yerde söylenen bu sözlerin sonucu korkunç olacaktı ve dehşete kapılan adamlar içlerini çektiler. Hepsinin de yüzü solmuştu. «Bay Barton'la aynı kanıda olduğumu söylemek zorundayım.» Öfkeli bir pırıltıyla yanan mavi gözler, yanında oturan şaşkın barona döndü. «Bize kazandığınız paranın ne kadar olduğunu söylemek lütfunda bulunur musunuz acaba?» Ses bir kırbaç gibi saklamıştı. Baron bir an durumu anlamayarak ona baktı, sonra yüzü morardı.</p>

    <p class="calibre3">Öfkeyle, «Buna nasıl cüret edersiniz!» diye gürledi. «Tanrım, siz...» Lord hiddetinden boğulacak gibi yerinden kalktı.</p>

    <p class="calibre3">Gareth bağırdı. «Yakalayın onu!» Sonra iki eliyle tuttuğu ağır tik ağacı masayı yukarıya itip devirdi. Kahve yetiştiricisiyle devlet memuru masanın altında kaldılar. Fildişi fişler ve kartlar etrafa saçıldı. Bu durumda Gareth Swales'in kendisine son ilginç elde hangi kartları verdiğini kimse bilemeyecekti. Gareth yerdeki oyuncuların üstünden eğilip baronun sol kulağının altına bir yumruk indirdi. «Hile! Seni hile yaparken yakaladık!»</p>

    <p class="calibre3">Lord bir boğa gibi haykırarak Gareth'e bir kroşe attı ama binbaşı hemen yana kaçınca, darbeyi araya girmek için yetişen kulüp sekreteri yedi.</p>

    <p class="calibre3">Salondakiler de sekretere yardım etmeye koşunca kavga büyüdü. Jake o kargaşalıkta Gareth'e erişmeye çalışarak yumruklarını sıkıp öfkeyle, «O değil sen!» diye bağırdı.</p>

    <p class="calibre3">Salonda kırk üye vardı ve köstebek derisi ceketli Jake'in dışında hepsi de smokinliydi. Aralarındaki yabancının suçlu olduğu kanısına vararak saldırıya geçtiler. Gareth kendisine vurmak üzere olan Jake'i dostlukla, «Arkana bak, dostum,» diye uyardı. Amerikalı birden dönünce karşısında saldıran öfkeli üyeleri gördü. Binbaşı Swales'e vurmak için sıktığı yumruklarını kalabalığa doğru salladı, iki üye yere düştü ama diğerleri saldırıyı sürdürdüler.</p>

    <p class="calibre3">Gareth neşeyle haykırdı. «Devam et! 'Yeter' diye bağıracak olanın da Tanrı belasını versin.» İngilizin elinde birden bir bilardo ıstakası belirmişti.</p>

    <p class="calibre3">Jake artık smokinli adamların altında kalmıştı. Üçü sırtına çıkmış, ikisi bacaklarına sarılmış ve biri de alttan kollarını yakalamıştı.</p>

    <p class="calibre3">Jake, «Ben değil budalalar o,» diye işaret etmek istediyse de ellerini kımıldatamadı.</p>

    <p class="calibre3">Gareth bu sözleri onayladı. «Çok haklısın. Hile yapan pis köpek!» Sonra ince ucundan tuttuğu ıstakayı büyük bir ustalıkla Jake'in sırtına binmiş adamların kafalarına vurdu. Jake sırtından düşenlerin ağırlığından kurtulunca yine İngilize döndü. «Dinle...» diye gürleyerek bacaklarına sarılı adamlara aldırmadan ilerlemeye çalıştı.</p>

    <p class="calibre3">Gareth başını yana eğmişti. Sert polis düdükleri duyuluyordu. Çift kanatlı kapının gerisinde de üniformalı adamlar belirmişti. «Aynasızlar geldi. Buradan gitmemiz iyi olur sanırım. Beni izle, evlat.» Istakayı birkaç kez ustalıkla salladıktan sonra yanındaki pencerenin camını kırarak sakin sakin karanlık bahçeye çıktı.</p>

    <p class="calibre3">Jake ağaçların gölgelediği karanlık yolda ilerliyordu. Öfkeli çağrışmalar ve polis düdüklerinin sert sesleri geride kalmıştı. Akarsu yanındaki kampa gidiyordu. Genç adamın öfkesi de sönmüştü artık. Lordun öfkeden moraran yüzünü ve yuvalarından fırlayan gözlerini anımsayınca kendi kendine güldü. Sonra arkasından bir ricksha'nın tekerleklerinin gıcırtısını ve yere vuran çıplak ayakların sesini duydu. Başını çevirmeden kendisini kimin izlediğini anladı.</p>

    <p class="calibre3">Ricksha'nın yastıklarına dayanmış olan Gareth Swales'in soylu yüz hatlarını ağzındaki yaprak sigarasının ateşi aydınlatmaktaydı. «Seni kaybettiğimi sanıyordum. Korkunç bir hızla uzaklaştın. Çok etkilendim doğrusu.»</p>

    <p class="calibre3">Jake bir şey söylemeden kampa doğru yürümeye devam etti.</p>

    <p class="calibre3">«Bu saatte yatmaya gitmiyorsun herhalde.» Araba Jake'in yanında ilerliyordu. «Gece henüz yeni başladı... Daha ne güzel şeyler düşünüleceğini ve yapılacağını kim bilebilir?»</p>

    <p class="calibre3">Jake gülmemeye çalışarak yürüdü.</p>

    <p class="calibre3">Gareth, «Madam Cecile'e ne dersin?» diye sordu.</p>

    <p class="calibre3">«O arabaları gerçekten istiyorsun, değil mi?»</p>

    <p class="calibre3">Gareth, «Dostluk girişimlerimin kaba maddecilikle ilgisi olduğunu ima etmen beni kırdı,» dedi.</p>

    <p class="calibre3">Jake döndü. «Parayı kim verecek?»</p>

    <p class="calibre3">«Konuğumsun.»</p>

    <p class="calibre3">«Pekâlâ. Biranı içtim... yemeğini yedim. Neden işi burada kesecekmişim? Dönüp ricksha'ya yaklaştı. «Öyleyse öbür yana çekil.»</p>

    <p class="calibre3">Arabayı çeken yerli dönerek kentin merkezine doğru giderken, Gareth de Jake'in dudaklarının arasına bir yaprak sigarası sıkıştırdı.</p>

    <p class="calibre3">Amerikalı sigaradan bir soluk çekerek, «Kendine nasıl bir el vermiştin?» diye sordu. «Kare as mı, floş mu?»</p>

    <p class="calibre3">«Hilebaz olduğumu ima etmen beni dehşete düşürüyor. Onun için bu soruyu duymamış olayım.»</p>

    <p class="calibre3">Bir süre yol aldılar. Sonra Gareth sordu. «O adamın dibini gerçekten kavurmadınız, değil mi?»</p>

    <p class="calibre3">Jake, «Hayır,» diye itiraf etti. «Fakat bu, olayı daha ilginç hale koydu.»</p>

    <p class="calibre3">Madam Cecile'in üstünde bir lamba asılı olan kapısına geldiler. Gareth pirinç halkayı tutup durdu. «Biliyor musun, senden özür dilemem gerekiyor. Daha başından beri senin hakkında yanılmışım.»</p>
  </div>
</body>
</html>
