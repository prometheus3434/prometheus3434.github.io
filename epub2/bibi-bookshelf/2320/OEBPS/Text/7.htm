<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bir Avuç Kum - Wilbur Smith</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="WordSection">
    <p class="calibre3">Bu arada kontun solukları düzgünleşmişti. Sandığının tersine Ras'ın dostça davrandığını ve o anda gırtlağının ve özel parçalarının kesilme tehlikesi olmadığını anlıyordu. Bu yüzden de eski cesaretine kavuştu.</p>

    <p class="calibre3">«Ras'a söyleyin. Buna karşılık kendisinden düşmanın gücünü, adam sayısını, uçurumun girişini koruyan silah ve zırhlı arabaların adedini bilmek istiyorum. Özellikle Gallaların bu ara bulundukları mevkiyi öğrenmeliyim. Ayrıca düşman ordusunda hizmet eden bütün yabancıların ad ve rütbelerini de bildirsin.» Parmaklarıyla sayarak istediklerini anlatmaya devam etti. Ras gitgide artan bir korkuyla onu dinliyordu, işte, karşısında gerçek bir savaşçı vardı.</p>

    <p class="calibre3">Gareth Swales, «Tuzağa yem koymalıyız,» dedi.</p>

    <p class="calibre3">Jake Barton'la Domuz Priscilla'nın gölgesinde çömelmiş duruyorlardı. Gareth elindeki dal parçasıyla İtalyan saldırısını nasıl karşılayacaklarını toprağa çizerek anlatıyordu.</p>

    <p class="calibre3">«Tekrar atlı yollamanın yararı yok. Bu, bir kez işe yaradı. İkinci defa başarılı olamaz.»</p>

    <p class="calibre3">Jake ses çıkarmadan Gareth'in kumlu topraklarda çizdiği şekillere baktı.</p>

    <p class="calibre3">«Tank komutanını koşullandırdık, gelecek sefere bir zırhlı araba gördü mü, hemen peşine takılacaktır. Bir tek araba yollamamız yeterlidir. Diğerini burada, yedekte tutacağız.» Gareth topraktaki haritada bir noktayı işaret etti. «İlk arabaya bir şey olursa...»</p>

    <p class="calibre3">Jake, «Arkaya isabet edecek patlama gücü yüksek bir bomba gibi bir şey mi?» diye sordu.</p>

    <p class="calibre3">«Tamam. Böyle bir şey olursa ikinci araba ortaya fırlayıp tankları peşinden sürükleyecek.»</p>

    <p class="calibre3">«Anlatışından durumun fevkalade olduğu anlaşılıyor.»</p>

    <p class="calibre3">«Bu çok basit, oğlum. Ünlü Swales dehasına güven.»</p>

    <p class="calibre3">Jake, «ilk arabaya kim binecek?» diye sordu.</p>

    <p class="calibre3">«Yazı tura atalım.» Gareth'in elinde hemen gümüş Maria Theresa doları belirmişti.</p>

    <p class="calibre3">Jake atıldı. «Yazı.»</p>

    <p class="calibre3">«Oh, talihin yok, evlat. Tura geldi.»</p>

    <p class="calibre3">Jake'in eli saldıran bir mamba yılanı kadar hızlı hareket ederek Gareth'in bileğini yakaladı. Para o avuçtaydı. İngiliz itiraz etti. «Yani bana güvenmiyor musun?» Sonra kadere razı olur gibi omuz silkti.</p>

    <p class="calibre3">Jake, «Alınma,» diyerek Gareth'in avucunu açtı ve paraya baktı. İngilizin yalan söylemediğini anlayınca da onun bileğini bırakıp utancını gizlemek için pantolonundaki tozları silkeledi. Genç Harari'ye seslendi. «Gel Greg. Hazırlanmamız yerinde olacak.» Arabaların durduğu tarafa doğru gitti. Gareth onun arkasından seslendi. «Talihin açık olsun, evlat. Başını eğip korumayı unutma.»</p>

    <p class="calibre3">Priscilla'nın taretine oturan Jake Barton uzun bacaklarını açık kapaktan aşağıya uzatmış dağlara bakıyordu. Dimdik bulutlara doğru yükselen dağların sadece eteklerini görebiliyordu. Doruklar bulutların arasında kalmıştı. Bulutlar daha da yoğunlaşarak aşağılara doğru sarktı. Danakil'e girdiklerinden beri ilk kez güneş gizlendi. Bulutların getirdiği soğuk, Jake'e buzdan parmaklarla dokundu. Kollarında tüyler diken diken olan adam bir an titredi.</p>

    <p class="calibre3">Gregorius da onun yanında oturmuş, gümüşümsü ve mavimsi kurşuni yağmur bulutlarına bakıyordu. «Büyük yağmur şimdi başlayacak.»</p>

    <p class="calibre3">«Burada mı?»</p>

    <p class="calibre3">«Hayır, aşağıda, çölde fakat yağmur dağlara daha şiddetle, tıpkı kırbaç gibi inecektir.»</p>

    <p class="calibre3">Jake birkaç saniye daha görkemli, korkunç dağlara baktı, sonra dönerek doğuda yer yer ağaçlar gözüken düzlüğü inceledi. Gözcülerin haber verdiği harekete geçmiş İtalyanlar henüz ortalıkta yoktu. Tekrar dönerek uçurumun altına doğru baktı. Gareth oradan düşmanın hareketini işaretle bildirecekti. Şimdilik kırılmış kayalarla örtülü topraklardan başka bir şey göremedi.</p>

    <p class="calibre3">Daha aşağı, dağların önünde mercan kayası gibi duran kızıl kum tepelerini inceledi. Orada sert yapraklı bodur ağaçlar vardı. Bunlar sık olduğu için yüzlerce Harari yüzüstü orada yatıp gizlenmiş sabırla bekliyordu. İtalyan tanklarını yok etmek için Gareth bu yöntemi düşünmüştü. Gregorius'u yüz adam ve elli deveyle Sardi kasabasına göndermişti. Greg'in emirlerine uyan adamlar, tren istasyonundaki vagonların beklemesi için döşenmiş olan yandaki rayları sökerek develerle aşağıya taşımışlardı.</p>

    <p class="calibre3">Gareth bu rayların nasıl kullanılacağını anlatmıştı. Askerlerini yirmişer kişilik gruplara ayırmış ve rayları kullanmakta ustalaşana kadar çalışmıştı. Artık Domuz Priscilla'nın İtalyan tanklarını alçak kum tepelerine çekmesinden başka yapılacak bir şey kalmamıştı.</p>

    <p class="calibre3">Gareth zırhlı silahları olmadığı için İtalyanları uçurumun ağzında ancak bir hafta tutabileceklerini saptamıştı. Harariler'i sola ve ortaya yerleştirmiş, sağa geçirdiği Gallalar'la bir araya getirmişti. Vickers makinelilerini de uygun yerlere koymuştu. Zırhlı taşıtların koruyamadığı İtalyan piyadelerinin buraya saldırmaya kalkması intihar demekti.</p>

    <p class="calibre3">İtalyanların yara, top ateşi ve havadan bombardımanla girmeleri olasıydı sadece. Bunu da en az bir haftada yapabilirlerdi. Ama bunun için de Ras Golam'ın İtalyanlara saldırmasına engel olmak gerekiyordu. Yaşlı damarlarında savaş kanı kaynayan Ras'ı tutabilmek de çok zor olacaktı.</p>

    <p class="calibre3">İtalyanlar uçurumun ağzından girip Etiyopyalıların yukarıya doğru çekilmelerine neden olacaklardı. Düşmanın yukarıya, Sardi'ye erişmesi de Ras'ın savunmayla yetinmesini sağlamaları koşuluyla bir hafta daha alacaktı. İtalyanlar uçurumun tepesine geldiklerinde de zırhlı arabalar onları bir, iki gün oyalayabilirdi. Ama zırhlı taşıtlar da ortadan kaldırılınca her şey bitecekti. İtalyanların Dessie Yolu'na inmeleri ve tuzağın çelik dişlerini kapatmaları kolay olacaktı. Talihleri yardım ederse İtalyanlar av kaçtıktan sonra kapatacaktı tuzağı.</p>

    <p class="calibre3">Gareth bütün bunları imparatorun garnizonunda olan Lij Mikhael'e telgrafla bildirmişti. Prens de telgrafla cevap vererek imparatorun müteşekkir olduğunu ve iki hafta içinde Etiyopya'nın kaderinin belli olacağını açıklamıştı.</p>

    <p class="calibre3">'UÇURUMU İKİ HAFTA TUTUN. BÖYLECE GÖREVİNİZ SONA ERECEKTİR. İMPARATORUN VE BÜTÜN ETİOPYALILARIN MİNNETİNİ KAZANDINIZ.'</p>

    <p class="calibre3">Bu düzlükte bir hafta kalacaklardı ama İtalyanlarla ilk karşılaşmaya bağlıydı bu. Gareth ve Jake'in gördüklerini gözcüler desteklemişlerdi. Geriye sadece dört İtalyan tankı kalmıştı. Onları tek darbeyle yok etmeleri gerekiyordu. Uçurumun savunulması buna bağlıydı.</p>

    <p class="calibre3">Jake hayale daldığını fark etti. Kafası karşılarındaki sorunlar ve atılmaları gereken tehlikeyle meşguldü. Gregorius'un eli omzuna değince kendisini topladı.</p>

    <p class="calibre3">«Jake! İşaret verildi.»</p>

    <p class="calibre3">Dağların eteklerine baktı ve dürbüne gerek duymadı. Gareth tıraş çantasından çıkarmış olduğu aynayla, yani ilkel bir heliografla işaret veriyordu. O kadar uzaktan bile üç pırıltı Jake'in gözlerini aldı.</p>

    <p class="calibre3">«Tanklar yan yana vadide ilerliyorlar. Dört tankı da kamyonlardaki piyadeler destekliyorlar.» Jake bu sinyali okuyup sürücü kapağından içeri atlarken, Gregorius da arabanın yanından inerek krankı çevirdi.</p>

    <p class="calibre3">Motor gürültüylü çalışınca Jake, «Yaşa sevgilim,» diye Priscilla'ya teşekkür etti. Sonra tarete tırmanan Gregorius'a seslendi. «Onlara ateş etmen için her dönüşümde sana haber vereceğim.»</p>

    <p class="calibre3">«Evet, Jake.» Gencin gözleri öfke ateşiyle yanıyordu.</p>

    <p class="calibre3">Jake sırıttı. «Büyükbabası gibi ateşli.» Freni boşalttı ve hızla aşağıya inerek arkalarında yerlerini açıklayan bir toz bulutu bıraktılar.</p>

    <p class="calibre3">Bir sıraya dizili İtalyan tankları bir buçuk mil kadar uzaktaydı ve onların, sol kanadına doğru geliyorlardı.</p>

    <p class="calibre3">Jake haykırdı. «Tamam dönüyorum.»</p>

    <p class="calibre3">«Hazırım.» Greg tarette Vickers makinelisinin üstüne doğru eğilerek silahı mümkün olduğunca yana çevirdi. Nişan alabildiği an ateş edecekti.</p>

    <p class="calibre3">Jake birden direksiyon kırınca Priscilla uzaktaki İtalyan tanklarına doğru dönerek hızla ilerledi.</p>

    <p class="calibre3">Jake'in tepesinde Vickers homurdandı. Boş kapsüller içeriye düşüp arabanın çelik yanlarına çarpıyordu. Sert barut kokusu Jake'in gözlerinin yaşarmasına neden oldu.</p>

    <p class="calibre3">Jake o kadar uzaktan bile yağan kurşunların havalandırdığı toz ve toprağı gördü. «Aferin oğlum,» diye homurdandı. Zıplayan arabadan iyi ateş etmişti doğrusu Greg. Bu mermiler CV. 3'ün kalın çelik zırhına zarar veremezdi tabii ama içindekileri öfkelendirir ve karşılık vermeye kalkmalarına yol açardı.</p>

    <p class="calibre3">Jake düşüncesinde yanılmadığını gördü. Komutan hedefi belirtince taretin döndüğünü gördü. Spandau'nun kalın namlusu gitgide daha kısaldı, sonra kayboldu. Jake şimdi doğrudan doğruya namlunun ağzına bakıyordu.</p>

    <p class="calibre3">Nişancının ancak üç saniye sonra ateş edebileceğini biliyordu. Ağır ağır üçe kadar sayıp bağırdı. «Ateş kes!» Priscilla'yı hızla çevirdi. Hantal araba iki tekerleğinin üstünde dönerek düşman ateş hattından kaçtı. Jake gözünün ucuyla namludan çıkan ışığı gördü, hemen sonra hızla geçen merminin sesini işitti.</p>

    <p class="calibre3">«Namussuzun oğlu... çok yakından geçti!» diye söylenerek sürücü kapağını ve önündeki dikiz yerini açtı. Kapanıp kalmanın bir anlamı yoktu. Spandau sanki kartondan yapılmış gibi araba şasisinin her tarafını parçalayabilirdi. Jake de son birkaç umutsuz dakika içinde etrafını iyice görmek zorundaydı.</p>

    <p class="calibre3">İtalyan hattında paralel giderken dört tankın ateş etmekte olduğunu gördü. Hem tanklar bir araya toplanıyorlardı. Jake hızla önlerinden geçerken tanklar Prlscilla'ya isabet kaydetmek için düzgün ilerleme sırasını bozmuşlardı.</p>

    <p class="calibre3">Jake, «Haydi gelin beyler,» diye mırıldandı. «Üç atış bir dolar! Her vuruşta bir hindistancevizi kazanabilirsiniz.» Aslında bu sözler gerçeğe çok uyuyordu ama yine de sırıttı. «Jake Barton'un ünlü atış yerine gelin.»</p>

    <p class="calibre3">Bir mermi çok yakında patladı ve fırlayan kumla taşların açık kapaktan içeriye girmesine neden oldu. Yine nişan alıyorlardı. Onları şaşırtmanın sırasıydı.</p>

    <p class="calibre3">Ağzındaki kumu tükürerek haykırdı. «Ateşe hazır ol!»</p>

    <p class="calibre3">Priscilla birden İtalyan tanklarına doğru dönerek hızla ilerledi. Görünüşü son derece etkili ve korku vericiydi.</p>

    <p class="calibre3">Çok yaklaşmışlar, tüyler ürpertecek kadar yaklaşmışlardı. Jake, Vickers'in öndeki tanka çarpan mermilerinin sesini duyuyordu. Gregorius komutan flamasını görmüş, ateşini tümüyle ona yöneltmişti.</p>

    <p class="calibre3">Jake onun iyi düşündüğü kanısına vardı. «Kızdır şu makarnacıyı!» Bunu söylerken başının yanında gökgürültüsü gibi bir ses çıktı. Sanki bir dev yumruğunu çelik şasiye vurmuştu. Araba bu yüzden sarsıldı.</p>

    <p class="calibre3">Jake umutsuzlukla, bir yara aldık, diye düşündü. O darbe yüzünden kulaklarında bir vınlama başlamıştı ve yanan boyayla kızgın maden kokusu genzini yakıyordu. Direksiyonu kırınca Priscilla hemen karşılık verdi ve İtalyan hattından uzaklaşacak şekilde döndüler.</p>

    <p class="calibre3">Jake yerinden kalkıp başını dışarıya uzatınca ne kadar talihli olduklarını anladı. Mermi silah sandıklarının taşınması için çıkmaya kaynakla taktığı desteğe gelmişti. Bunu koparıp zırhı da biraz çökertmişti. Çelik bu yüzden kızmış ama neyse şasi sağlamdı. Mermi bunu delmemişti.</p>

    <p class="calibre3">Yerine otururken haykırdı. «Bir şeyin yok ya, Greg?»</p>

    <p class="calibre3">Genç mermiye aldırmadan ona seslendi. «Bizi kovalıyorlar, Jake. Hepsi de peşimizde.»</p>

    <p class="calibre3">«Yuvaya ve annemize gidiyoruz.» Jake yine dönerek İtalyan nişancılarının hedeflerini bozdu.</p>

    <p class="calibre3">Mermiler çok yakınlarından geçiyor ve hava basınca kulaklarını rahatsız ediyordu. Her sefer istemeden irkiliyorlardı.</p>

    <p class="calibre3">Bir mermi daha yakına düşerek onları ince bir toz bulutuna soktu. Jake yara almış gibi gazı kıstı ve ağırlaştılar. Sonra Priscilla'nın kanadı kırılmış bir kuş gibi düzensiz bir yol izlemesini sağladı.</p>

    <p class="calibre3">Greg neşeyle haber verdi. «Bize yaklaşıyorlar.»</p>

    <p class="calibre3">Jake, «Bu kadar mutlu olma...» diye söylendi fakat hızla yanlarından geçen bir mermi sesini bastırdı. Greg haykırdı. «Hâlâ geliyor ve ateş ediyorlar.» «Farkındayım.» Jake karşıya bakarak arabayı hoyratça bir sağa bir sola sürüyordu, ilk kum tepesi yarım mil ilerdeydi ama altında toprakların dikleştiğini hissettiği zaman ona aradan bir saat geçmiş gibi geldi. Tepeyi sallayarak çıkıp öbür tarafa çarparcasına inerek güvene kavuştular.</p>

    <p class="calibre3">Jake arabayı orada çevirdi ve iyice tepeye yaklaştı. Şimdi zırhlı aracın sadece tareti gözüküyordu. Greg, Vickers'le tekrar ateş edecek duruma geldiğini görünce sevindi. «Tamam, Jake.» Makinelinin üstüne eğilip düzlükten geçerek öfkeyle homurdana homurdana üstlerine gelen dört tanka ateş etti. Tepenin arkasından sırayla tankları tarıyor ve İtalyanların daha da öfkelenmesine neden oluyordu.</p>

    <p class="calibre3">Jake saldırıya geçmiş tanklara dikkatle baktı. «Yeterince yaklaştılar.» Aralarında beş yüz metreden az bir mesafe kalmıştı. İtalyanlar arabanın taretinin oluşturduğu küçük hedefe mermi yağdırıyorlardı. «Buradan basıp gidelim.»</p>

    <p class="calibre3">Priscilla'nın direksiyonunu birden kırarak tepenin yanından çıktı ve sık bodur ağaçların arasına daldı. O sırada bekleyen adamları da fark etti. Hepsi soyunup kasık bağlarıyla kalmışlar ve uzun çelik rayların üstüne eğilmişlerdi. İki Etiyopyalı Priscilla'nın kalın tekerleklerinin altında kalmamak için yana kaçtı.</p>

    <p class="calibre3">Zırhlı arabanın tepenin yanından hızla İnmesiyle ikincisine çıkması ve bunu aşması bir oldu. Jake hemen gazı kesti ve daha araba durmadan Gregohus'la açık kapaklardan dışarıya fırladılar. Koşa koşa önlerindeki tepeye tırmandılar. Dorukta bir an durup baktıkları sırada dört İtalyan tankı bir öndeki tepenin doruğunda belirdi. Araçlar homurdanarak kum tepesinden indiler.</p>

    <p class="calibre3">Bodur ağaçlarla kaplı topraklara daldılar. O anda ağaçların arasındaki çıplak adamlar harekete geçti. İri böcekleri saran karıncalar gibi tankların çevresini aldılar. Yirmişer adam sıkıca tuttukları çelik rayı koçbaşı gibi kullanarak paletleri döndüren manevra tekerleklerinin arasına soktular. Ray hemen tekerlekler arasında sıkıştı. Birbirine sürtünen madenler sert sesler çıkarırken ray adamların elinden kurtulup hepsini bir yana savurdu. Bir mühendis için kendilerini parça parça eden motorların çıkardığı sesler tıpkı bir atın ölüm çığlığı kadar korkunçtu.</p>

    <p class="calibre3">Çelik raylar manevra tekerleklerini yerlerinden kopardılar. Paletler yuvalarından çıkarak havaya fırladılar. Düştükleri yerde bitkileri ezip toz kaldırarak hareketsiz kaldılar.</p>

    <p class="calibre3">Her şey çabucak olmuş, dört tank da onarılması olanaksız şekilde zarara uğramıştı. Çevresinde de yerlerinden fırlayan paletlerin çarptığı yirmi ya da daha fazla Etiyopyalının parçalanmış cesedi yatıyordu. Cesetler bir canavarın saldırısına uğramış gibi paramparça olmuştu.</p>

    <p class="calibre3">Tankların neden olduğu korkunç ölümden kurtulan yüzlerce çıplak adam yerlerinde sabit kalan şasilerin çevresine toplandılar. 'Lululu' diye bağırarak yumruklarıyla çelik tarete vuruyorlardı.</p>

    <p class="calibre3">İçerdeki İtalyan nişancılar da umutsuzlukla hâlâ ateş ediyorlardı. Ama artık dönemiyorlardı ve taretler sabit kalmıştı. Onun için de silahları çevirip nişan alamıyorlardı. Ayrıca gözleri de görmüyordu, çünkü Jake bir düzine Etiyopyalıya içine toprak karıştırılıp ağır macun haline getirilen bir kova makine yağını vermişti. Askerler bunu avuç avuç sürücü ve nişancının görüş yerlerinin üstüne sürmüşlerdi. Tanklardakiler çaresiz kalmışlar ve saldıranlar çılgın gibi bağırıp zıplıyorlardı. Korkunç gürültü yüzünden Jake diğer arabanın yaklaştığını bile duymadı.</p>

    <p class="calibre3">Zırhlı araç Jake'in çıkmış olduğu tepenin karşısındaki dorukta durdu. Gareth Swales ve Ras Golam hemen dışarıya atladılar.</p>

    <p class="calibre3">Ras kılıcını başının üstünde sallayarak, arızalanmış tankların çevresine toplanan adamlarına katılmak için bayır aşağı koştu.</p>

    <p class="calibre3">Gareth karşıdan Jake'i alaylı alaylı selamladı. Fakat Amerikalı bu alayın onun duyduğu gerçek saygıyı gizlediğini sezdi. İkisi de koşarak toprağa gömülmüş ve üstlerine dallar yerleştirilmiş benzin bidonlarının yanına gittiler.</p>

    <p class="calibre3">Gareth, Jake'in omzuna hafifçe yumruk attı. «Makarnacıları iyi avladık, değil mi? Aferin sana.» Eğilip çukurdan benzin bidonlarını aldılar. İki ellerinde birer bidonla bodur ağaçların arasından sendeleye sendeleye geçip tankların yanına gittiler.</p>

    <p class="calibre3">Jake bir tarete çıkmış olan Gregorius'a bir bidon uzattı. Büyükbabası da gencin yanındaydı ve elindeki kılıçla taret kapağını açmaya çalışıyordu. Gözleri yuvalarında hızla dönerken takma diş dolu ağzından tiz, anlaşılmaz sesler yükseliyordu. Ras artık savaş hevesiyle çılgına dönmüştü.</p>

    <p class="calibre3">Gregorius benzin bidonunu tankın üstüne dayayarak hançeriyle ince kapağa bir delik açtı. Saydam sıvı yarıktan fışkırmaya başladı.</p>

    <p class="calibre3">Jake, «İyice ıslat!» diye bağırınca Gregorius sırıtarak tankın her yanına benzin döktü. Kızgın madenden yükselen benzin kokusu oldukça sertti.</p>

    <p class="calibre3">Jake onun yanındaki tanka koştu. Parçalanmış manevra tekerleklerinin üstüne basıp ön taraftaki makineliden kaçınarak taretin üstünde durdu ve kapağını açtığı bidondaki benzini dökmeye başladı. Güneşte tank ıslak ıslak parlıyordu.</p>

    <p class="calibre3">Gareth, «Geri çekil,» diye bağırdı. «Herkes geri çekilsin.» Diğer tankların da üstüne benzin dökmüştü ve şimdi ağzından yanmamış bir yaprak sigarası ve elinde bir kutu kibritle kum tepesinin ortasında duruyordu.</p>

    <p class="calibre3">Jake taşıttan atlayıp elinde tuttuğu bidondaki benzini döke döke Gareth'ln beklediği tepeye gitti.</p>

    <p class="calibre3">Gareth tekrar seslendi. «Acele edin. Herkes oradan uzaklaşsın.» Gregorius da bidonla kalan benzinleri yere saçarak İngilize doğru geliyordu.</p>

    <p class="calibre3">Gareth sabırsızlanarak, «Biriniz şu ihtiyar namussuzu oradan çekin!» diye bağırdı. Bir tek adam en yakındaki tankın üstünde 'Lulululu,' diye bağırarak zıplıyordu. Jake ve Gregorius boş bidonları bırakarak geri koştular, Jake hızla sallanan kılıçtan kaçarak eğilip Ras'ın sıska, kemikli göğsüne sarıldı ve onu kaldırdığı gibi aşağıda bekleyen torununa teslim etti. Birlikte, hâlâ bağırıp debelenen adamı güvenli bir yere götürdüler.</p>

    <p class="calibre3">Gareth bir kibrit çaktı. Bununla sigarasını kayıtsız bir tavırla yaktı. Sonra sigarasından birkaç nefes çekti. «İşte gidiyor, dostlarım.» Kibriti benzinle ıslanmış toprağa attı.</p>

    <p class="calibre3">Bir an bir şey olmadı sonra kulakları adeta sağır eden bir patlamayla benzin tutuştu. Bir anda o bodur ağaçlı topraklar cehenneme döndü. Alevler dönüyor, yükseliyor, zıplıyordu. Birden tanklar da alevlerle kaplandı ve korkunç biçimleri belirsiz hal aldı. Etiyopyalılar yaratmış oldukları bu korkunç görünümü dehşetle seyrediyorlardı. Sadece Ras hâlâ alevlerin yanında haykırıp dans ediyor, kılıcının çeliği kırmızımsı bir ışıkla parlıyordu.</p>

    <p class="calibre3">En yakındaki tankın kapakları birden açıldı. Alevler arasında birer siluet gibi gözüken üç kişi dışarıya atladı. Yanan üniformalarına deli gibi vuran tank mürettebatı sendeleyerek kum tepesinin yamacına doğru geldiler.</p>

    <p class="calibre3">Ras onları karşılamak için koşarken kılıcı ıslık gibi sesler çıkararak parladı. Adamları onu izledi. Jake dehşetle küfrederek Etiyopyalılara engel olmak için öne atıldı. Fakat Gareth onu kolundan yakalayarak çekti. «Sakin ol, evlat. İzci numaralarından birini yapmanın sırası değil.»</p>

    <p class="calibre3">Aşağıda diğer tanklardan çıkanların üstüne saldıran Etiyopyalıların kana susamış insanlara özgü hırıltıları yükseldi. İtalyanların çığlıkları da Jake'in sinirlerini parçaladı adeta.</p>

    <p class="calibre3">Gareth onu çekti. «Onları kendi hallerine bırakalım. Bu bizim işimiz değil, evlat. O zavallılar kendilerini bu tehlikeye attılar. Oyunun kuralları böyle.</p>

    <p class="calibre3">Gidip Priscilla'ya dayanarak kaldılar. Jake yorgunluktan ve kapıldığı dehşet yüzünden soluk soluğaydı. Gareth cebinde bulduğu hafifçe bükülmüş yaprak sigarasını dikkatle düzeltip Jake'in dudaklarının arasına soktu.</p>

    <p class="calibre3">«Sana bu duygusal ve cana yakın halinin ikimizin başını da belaya sokacağını söyledim. Oraya inseydin seni parça parça ederlerdi.» Jake'in sigarasını yaktı. «Neyse, oğlum en büyük sorunu hallettik,» diyerek konuyu değiştirdi. «Tank kalmayınca derdimiz de kalmadı. İtalyanları bir hafta daha uçurumun ağzında tutabiliriz. Bu hiç zor değil.»</p>

    <p class="calibre3">Birden güneş örtüldü ve ısı da düşüverdi. İkisi birden başlarını kaldırıp bulutlarla kaplı gökyüzüne baktılar. Son saat içinde dağların üstündeki yığın yığın bulutlar aşağıya inmişti. Jake alnına düşen damlayı hissederek elinin tersiyle sildi.</p>

    <p class="calibre3">Gareth mırıldandı. «Biraz ıslanacağız galiba.» Bunu vurgular gibi bulutlarla kaplı dağların orada gök gürledi. Şimşek bir an dorukları kaplayan bulutlara cehennem alevi gibi bir renk verdi.</p>

    <p class="calibre3">«Bu işlerimizi...» Gareth susup durdu ve birlikte dinlediler. «Tuhaf, bu gerçekten tuhaf.» Gökgürültüsünün ardından patlayan tüfeklerin ve çalışan makinelilerin hafif sesleri yankılanmıştı. Gareth, «Gerçekten garip. Oradan ateş edilmemesi gerekirdi.» dedi. Sesler geriden, uçurumun ağzından gelir gibiydi.</p>

    <p class="calibre3">Jake, Priscilla'nın kapağından elini uzatıp dürbünü aldı. «Haydi gel!» Kayan kumlara basarak en yüksek tepeye koştu. Bulut ve yağmur uçurumun ağzını gizliyordu ama silah sesleri daha belirgindi artık.</p>

    <p class="calibre3">Gareth söylendi. «Bu bir kavga değil.»</p>

    <p class="calibre3">Jake, «Tam bir çarpışma,» diye kabul ederek dürbünle baktı.</p>

    <p class="calibre3">Gregorius da onların durduğu kum tepesine çıktı. «Ne var, Jake?» Büyükbabası da peşindeydi fakat yaşlı adam içindeki ateş söndükten sonra bitkin düşmüş ve yine yaşlanmıştı.</p>

    <p class="calibre3">Jake dürbünü indirmedi. «Bilmiyoruz, Greg.»</p>

    <p class="calibre3">«Anlamıyorum.» Gareth başını iki yana salladı. «Güneyden saldırabilecek İtalyanlar, doğru uçurumun altındaki güçlerimizle karşılaşırlar. Kuzeyden gelecek olsalar karşılarına Gallalar çıkar. Ras Kullah orada çok güçlü bir mevzide. Hem çarpışmayı da duyardı. Zaten oraya gidebilmelerine olanak da yok...»</p>

    <p class="calibre3">Jake de ilave etti. «Biz de tam ortadayız. Buradan da geçmediler.»</p>

    <p class="calibre3">«Bu anlamsız.»</p>

    <p class="calibre3">O sırada Ras da doruğa erişti. Bitkin bitkin durup dişlerini çıkararak dikkatle bir mendile sardı ve shamma'sının içine soktu. Ağzı karanlık, boş bir çukur gibi içeriye çökmüştü. O anda yaşını da ortaya koyuyordu yine.</p>

    <p class="calibre3">Gregorius anlayamadıkları durumu çabucak açıklarken, ihtiyar adam kurumakta olan kanları temizlemek için kılıcını kumlara gömdü. Konuşmaya başladığında birden sesi de yaşlanmıştı.</p>

    <p class="calibre3">Gregorius onun sözlerini çevirdi. «Büyükbabam, Ras Kullah'ın zührevi hastalığa yakalanmış bir çakalın kuru bir pisliği olduğunu söyledi. Hem Dayım Lij Mikhael'in onunla anlaşmasının, sizin de ona güvenmenizin hatalı olduğunu söylüyor.»</p>

    <p class="calibre3">Jake öfkeyle söylendi. «Bu da ne demek oluyor?» Yine dürbünü kaldırıp Sardi Uçurumu'nun ağzına baktı ve birden bağırdı. «Allah kahretsin, her şey altüst oluyor! Bu çılgın kadın! Bana söz vermişti. Bu kez işe karışmayacağına yemin etmişti. Şimdi yine geliyor!»</p>

    <p class="calibre3">Yağmur perdesinin arkasından çıkan Sarsak kendisine özgü şekilde zıplayıp sallanarak onlara doğru yol alıyordu. Jake uzak olmalarına karşın yine de eski tip, yüksek tarette duran Sara'nın siyah saçlı başını seçti. Gelen arabayı karşılamak için koşarak kum tepesinden indi.</p>

    <p class="calibre3">«Jake!» Vicky arabayı durdurmadan başını sürücü kapağından uzatarak bağırdı. Yüzü solmuş, gözleri iri iri açılmıştı.</p>

    <p class="calibre3">Jake de öfkeyle, «Burada ne arıyorsun?» diye haykırarak karşılık verdi.</p>

    <p class="calibre3">Vicky feryat etti. «Gallalar... Gittiler! Bir teki bile kalmadı. Gittiler!»</p>

    <p class="calibre3">Fren yapıp arabayı durdurarak kendisini dışarıya atınca, Jake onu yakalayıp tutmak zorunda kaldı. Gareth o anda yanlarına yaklaştı. «Gittiler demekle ne söylemek istiyorsun?» Ona Sarsak'ın taretinde duran, gözleri ateş saçan Sara cevap verdi. «Pis dağ haydutları duman gibi kaybolup gittiler!»</p>

    <p class="calibre3">Gareth şaşırdı. «Sol kanat...»</p>

    <p class="calibre3">«Orada kimse kalmadı. İtalyanlar bir tek kurşun bile sıkmadan geldiler. Yüzlerce asker. Uçurumu ele geçirdiler ve kampa indiler.»</p>

    <p class="calibre3">«Jake, bizim bütün Harariler'i biçeceklerdi. Bir soykırım olacaktı. Sara büyükbabasının adına emir vererek sağ kanattan çekilmelerini söyledi.»</p>

    <p class="calibre3">«Oh, Tanrım!»</p>

    <p class="calibre3">«Şimdi Harariler savaşarak uçuruma girmeye çalışıyorlar ama İtalyanlar orasını makinelilerle koruyorlar. Çok korkunç Jake. Çöl ceset dolu.»</p>

    <p class="calibre3">«Her şeyi yitirdik. Bütün kazandıklarımızı bir anda kaybettik. O tankları bizi uzaklaştırmak için mahsus yolladılar. Büyük güçle soldan hücuma geçtiler fakat Gallaların kaçacağının nereden biliyorlardı?»</p>

    <p class="calibre3">«Büyükbabamın dediği gibi ne bir yılana, ne bir Gallaya güvenilir.»</p>

    <p class="calibre3">Vicky adamın kolunu tutup sarstı. «Oh, Jake, acele etmeliyiz. Bizim yolumuzu da kesecekler.»</p>

    <p class="calibre3">Gareth, «Doğru!» diye atıldı. «Uçurumun ağzına dönmeli, İtalyanları oyalayarak ilk savunma hattında toplamalıyız. Yoksa Adis Ababa'ya kadar gidecekler.» Gregorius'a döndü. Kum tepelerinin arasından geçmeye çalışan yarı çıplak yüzlerce adamı işaret etti. «Onları uçurumun ağzına götürsek İtalyan silahlarıyla parça parça olurlar. Dağlara tırmanarak yukarıya çıkabilirler mi?»</p>

    <p class="calibre3">Gregorius, «Onlar dağ insanları,» dedi.</p>

    <p class="calibre3">«İyi. Onlara yukarıya tırmanmalarını ve uçurumdaki ilk çağlayanın orada toplanmalarını söyle. Düşmana karşı koyacağımız yer ilk çağlayanın orası.» Diğerlerine döndü. «Öte yandan biz uçurum yolundan geçeceğiz. Zırhlı arabaları ancak bu şekilde kurtarabiliriz. Araçlar bir arada uçuruma girecekler. İtalyanların topları getirmeye vakit bulamamış olmaları İçin dua edelim. Haydi gidelim!» Ras Golam'ın omzundan tutarak çekti. Birlikte zırhlı arabanın durduğu ilk kum tepesinin doruğuna gittiler.</p>

    <p class="calibre3">Jake, Vicky'ye, «Arabaya gir,» diye emir verdi. «Motoru çalıştır. Biz iki arabayla yanlarını koruyacağız. Seni ortada istiyoruz. Olanca hızla gideceksin. Uçuruma dalana kadar da hiçbir nedenle durma. Beni duyuyor musun?»</p>

    <p class="calibre3">Vicky kaşlarını çatarak başını salladı.</p>

    <p class="calibre3">Jake, «İyi kızsın,» diyerek dönecekti ama Vicky onu kolundan yakalayarak yaslandı. Sonra uzanıp dudaklarından öptü.</p>

    <p class="calibre3">Boğuk bir sesle, «Seni seviyorum,» diye fısıldadı.</p>

    <p class="calibre3">«Oh sevgilim, bunu söylemek için iyi zaman seçtin doğrusu.» Kadın, «Bunu şimdi anladım,» deyince, Jake onu göğsüne bastırarak fısıldadı. «Daha sonra konuşuruz. Şimdi buradan bas git!» Dönüp genç kadını arabaya itti. Sonra kalbi sevinçle çarparken koşa koşa kum tepelerine doğru gitti.</p>

    <p class="calibre3">Sara, «Vicky'nin arabaya çıkmasına yardım etmek için uzandı. «Ah, senin hesabına çok sevindim. Bay Barton'u seçeceğini biliyordum. Çok uzun süre önce onun uygun olduğunu sezmiştim. Fakat bunu anlamanı bekledim.»</p>

    <p class="calibre3">Vicky sürücü yerine atlamadan kızı kucakladı. «Sara, şekerim, daha fazlasını söyleme lütfen. Yoksa kafamı yine karmakarışık edeceksin.»</p>

    <p class="calibre3">Ras Golam çok yorulduğu için ancak ağır ağır yürüyerek kum tepesine tırmanıyordu. Gareth koşması için onu dürtüklüyordu ama bunun yararı yoktu. Yaşlı adam kılıcını arkasında sürüyerek ilerliyordu.</p>

    <p class="calibre3">Birden tepelerinde sanki cehennem rüzgârları gökyüzünü parçalarmış gibi bir ses çıktı. Yükselen bir çığlık ilerdeki kum tepesinde bir patlamayla sonuçlandı. Doruktaki zırhlı arabanın elli adım gerisindeki topraklar havalandı.</p>

    <p class="calibre3">Gareth gereksiz yere, «Toplar,» dedi. Gitme zamanı geldi, büyükbaba.» Tekrar Ras'ı dürtecekti ama buna gerek kalmadı. Silah sesi Ras'ın hemen gençleşmesine neden olmuştu. Korkunç bir sesle bağırıp kafa tutarak shamma'sının katları arasında takma dişlerini aradı.</p>

    <p class="calibre3">«Yok, bunu yapamazsın,» Gareth intihar sayılacak bir saldırıyla Ras'ı yakaladı ve itirazlarına aldırmadan arabaya doğru götürdü. Ras kan kokusu almıştı artık. Onun için gerçek bir savaşçı gibi elinde kılıcıyla yürüyerek saldırmak istiyordu. Gareth onu çekerek götürürken adam düşmanı görmek için deli gibi ufka bakıyordu.</p>

    <p class="calibre3">Bir obüs kum tepesinin ardında patladı. Gareth, «Biri altında, diğeri üstünde patladı,» diye mırıldandı. «Üçüncüsü nereye isabet edecek?»</p>

    <p class="calibre3">Arabaya erişecekleri sırada üçüncü obüs aslan rengi toprakların üstünde alçak bir kavis çizerek, uluyarak, gökyüzünü sarsarak geldi. Arabanın taretinin arkasındaki ince kaplamadan girip tabandaki deliğe çarptı. Araba şişmiş bir kesekâğıdı gibi patladı.</p>

    <p class="calibre3">Gareth, Ras'ı yere yatırıp etraflarında çelik parçaları, taşlar, topraklar uçuşurken öylece tuttu. Bu sadece birkaç saniye sürdü. Ras kalkmaya niyetlendiyse de İngiliz bırakmadı. Kısa süre içinde benzin tankı da alev alıp patladı. Vickers mermileri de hava fişekleri gibi patlayarak çevreye fırladılar.</p>

    <p class="calibre3">Bu epey uzun sürdü. Sonunda mermilerin sesleri duyulmaz olunca Gareth ihtiyatla başını kaldırdı. O anda başka bir şarjördeki mermiler patlamaya başladığı için yine yüzüstü yatmak zorunda kaldılar.</p>

    <p class="calibre3">Sonunda Gareth içini çekti. «Gel Rassey. Bakalım bizi götürecek birini bulabilecek miyiz?» O anda Domuz Priscilla'nın çirkin gövdesi birden kum tepesini aşarak karşılarında durdu.</p>

    <p class="calibre3">Jake sürücü yerinden bağırdı. «Tanrım, araba havaya uçtuğunda içinde olduğunuzu sandım. Parçaları toplamaya geldim.»</p>

    <p class="calibre3">Gareth, Ras'ı sürükleyerek yüksek arabaya tırmandı. «Bu bir âdet haline gelmeye başladı. Sana iki borcum var şimdi.»</p>

    <p class="calibre3">Jake, «Faturayı sana yollarım,» diye söz verdi. Sonra bir obüs çığlık atar gibi sesler çıkararak yere düşüp patlarken de içgüdüsüne uyarak başını önüne eğdi. Tozlar ve dumanlar yüzlerine doğru savruldu.</p>

    <p class="calibre3">Gareth yumuşak sesle konuştu. «Hemen hareket etmemiz gerektiğini söyleyen tuhaf bir duyguya kapıldım. Yani başka planın yoksa tabii.»</p>

    <p class="calibre3">Jake arabayı hızla kum tepesinden indirip düzlüğe çıkardı, uçurumun bulut ve yağmurdan gizlenmiş olan ağzına doğru gitti.</p>

    <p class="calibre3">Vicky Camberwell onun geldiğini görerek Sarsak'ı çalıştırdı ve Domuz'a paralel bir yolda ilerledi. İki eski taşıt yan yana düz topraklardan geçtiler. Zaman zaman yakınlarında obüsler patlıyordu.</p>

    <p class="calibre3">Jake, «Bataryanın nerede olduğunu görüyor musun?» diye bağırdı.</p>

    <p class="calibre3">Yüzünden akan yağmurlar beyaz gömleğinin önünü ıslatan Gareth kapağın üzerindeki kola yapışmıştı. «Gallaların bıraktıkları yerdeler. Büyük bir dikkatle kazdırdığım siperlere girmişlerdir herhalde.»</p>

    <p class="calibre3">Jake, «Onlara saldıra bilir miyiz?» diyer sordu.</p>

    <p class="calibre3">«Hayır saldıramayız, oğlum. O mevzileri elimle seçtim. Erişilmeyecek yerdeler. Sen uçurumun ağzına git. Tek umudumuz ilk çağlayanın orada hazırlattığım ikinci mevzi.» Üzüntüyle başını salladı. «Sen ve yanımdaki çılgın deli ölümüme neden olacaksınız.»</p>

    <p class="calibre3">Ras yine saldırıya geçtiklerine inanarak sevinçle gülümsedi. Bu düşünce onu mutluluktan çıldıracak duruma getirmişti.</p>

    <p class="calibre3">Yaşlı adam, «Nasılsınız?» diye gülerek neşeyle Gareth'in omzuna vurdu.</p>

    <p class="calibre3">Gareth mırıldandı. «Çok daha iyi olabilirdim, yaşlı dostum. Çok daha iyi olabilirdim.» Bir obüs uluyarak başlarının üstünden geçerken ikisi de çömeldi.</p>

    <p class="calibre3">Gareth sakin sakin, «Adamlar bu işi öğrenmeye başladılar,» dedi.</p>

    <p class="calibre3">Jake haykırdı. «Tanrı biliyor ya, son zamanlarda epey tecrübe sahibi oldular.»</p>

    <p class="calibre3">Gareth koyu renk bulutlarla kaplı gökyüzüne baktı. «Şiddetli bir yağmur yağsa.» O anda bir şimşek bulutları aydınlattı. Gök gürlerken yağmur birden hızlanarak sağanağa dönüştü.</p>

    <p class="calibre3">Gareth'in tepesinde tarette duran Gregorius, «Şaşılacak bir şey, Binbaşı Swales,» diye içini çekti. «Gözlerimle görmesem inanmazdım.» Huşuya kapıldığı için sesi hafiflemişti.</p>

    <p class="calibre3">Gareth güldü. «Önemli değil, oğlum. Sadece yukarsıyla aramda direkt hat var.»</p>

    <p class="calibre3">Yağmur yüzünden etraf iyice belirsizleşmişti. Jake içgüdüsüne uyarak sürüyordu arabayı. Yağmur hızla çelik gövdeye çarpıyor ve görüş alanını yirmi metreye indiriyordu. İtalyan top ateşi birden durdu. Adamların nişan alamadıkları belliydi.</p>

    <p class="calibre3">Yağmur açıkta kalan yüzlerini kırbaçlıyor ve canlarını yakıyordu. Gareth ıslanan yaprak sigarasını yandan tükürerek, «Tanrım, bu ne kadar sürer?» diye yakındı.</p>

    <p class="calibre3">Gregorius, «Dört ay,» diye bağırdı. «Dört ay yağmur yağar.»</p>

    <p class="calibre3">Jake güldü. «Ya da sen kesilmesini söyleyene kadar.» Yine yandaki arabaya baktı.</p>

    <p class="calibre3">Gür saçları ıslanıp yapışmış, yüzü su içinde kalmış Sara güven veren bir tavırla el salladı. Yağmurla shamma'sı üstüne yapışan kız çıplak gibi duruyordu.</p>

    <p class="calibre3">Birden önlerindeki yağmur perdesinin arasında Harariler'e özgü uzun shamma'lar giymiş adamlar belirdi. Sırılsıklam olmuş adamlar ellerinde silahlarıyla o yağmurda uçurumun ağzına doğru koşuyorlardı.</p>

    <p class="calibre3">Gregorius hızla yanlarından geçerlerken adamlara cesaret verici bir şeyler bağırdı. Sonra hemen sözlerini açıkladı. «Düşmanı ilk çağlayanda tutacağımızı ve bu haberi herkese yaymalarını söyledim.»</p>

    <p class="calibre3">Genç adam tam tekrar dönüp bağıracağı sırada Jake birden fren yapıp direksiyonu kırarak önünde yığılmış adamları ezmemek için yana kaçtı.</p>

    <p class="calibre3">Sara arkadaki arabadan, «İtalyan makinelileri onları burada yakaladı,» diye seslendi. Kızın sözünü doğrulamak istercesine birden makinelilerin sesleri duyuldu.</p>

    <p class="calibre3">Jake cesetlerin yanından geçerek başını çevirip baktı. Vicky'nin şimdi arkasında olması gerekiyordu.</p>

    <p class="calibre3">«Allah kahretsin!» Birden yalnız kaldıklarını anlamıştı. «Bu kadın, bu çılgın kadın!» Birden fren yapıp geri geri gitti, sonunda duran Sarsak'ı seçti.</p>

    <p class="calibre3">Gareth söylendi. «Yoo, bu kadarına da dayanamam.»</p>

    <p class="calibre3">Vicky ve Sara zırhlı arabayı bırakmış yaralı bir savaşçıyı cesetlerin arasından çıkararak ayağa kaldırmışlardı. Şimdi onu Sarsak'ın açık arka kapısına götürüyorlardı. Daha hafif yaralı olanlar da sürüne sürüne ya da topallayarak Sarsak'a doğru gitmekteydiler.</p>

    <p class="calibre3">Jake, «Haydi yürü, Vicky,» diye bağırdı.</p>

    <p class="calibre3">Kadın da aynı şekilde karşılık verdi. «Onları burada bırakamayız.»</p>

    <p class="calibre3">Jake, «Çağlayana erişmemiz gerekiyor,» diye anlatmaya çalıştı. «Bizimkilerin geri çekilmesini önlemeliyiz.» Ama hiç konuşmamıştı sanki, iki kadın yine işlerine devam ettiler.</p>

    <p class="calibre3">Jake, «Vicky,» diye gürledi.</p>

    <p class="calibre3">Genç kadın inat etti. «Sen de yardım edersen işimiz uzun sürmez.»</p>

    <p class="calibre3">Jake çaresiz arabadan indi.</p>

    <p class="calibre3">Sonunda iki arabaya da çok ağır yaralı ve ölmek üzere olan Harariler'i yüklediler. Tutunacak güçleri olanlar da zırhlı taşıtların üstlerine çıktılar. Vicky ancak o zaman gitmeye razı oldu.</p>

    <p class="calibre3">Gareth şiddetle yağan yağmurda cep saatine baktı. «On beş dakika kaybettik. Bu da hepimizin ölmesi ve uçurumu kaybetmemiz için yeterli.»</p>

    <p class="calibre3">Vicky inatla ona, «Buna değerdi,» diyerek kendi arabasına koştu. İyice yüklenmiş arabalar dağların arasındaki geçide doğru ilerledi. Artık yanlarından geçtikleri yaralıların iç sızlatan yalvarışlarını duymazlıktan gelmeleri gerekiyordu.</p>

    <p class="calibre3">Bir ara yağmur perdesi kalkar gibi oldu. O zaman bir mil kadar ilersini seçtiler. Bulutların arasından gözüken güneş ıslak çelik şasileri aydınlattı. İtalyanlar da hemen iki yüz metre kadar ilerden makinelilerle ateş açtılar. Mermiler arabaya tutunmuş olan adamları biçti. Bir düzine kadar savaşçı feryat ederek aşağıya devrilirken, yağmur yine hızlandı ve onları gizleyip korudu.</p>

    <p class="calibre3">Uçurumun altında kalan kampa gidince orasının altüst edilmiş olduğunu gördüler. Burası toplar ve makinelilerle iyice taranmıştı. Daha sonra şiddetli yağmur deri çadırları çökertmiş, malzemeleri etrafa saçmıştı. Cesetler ve at ölüleri çamurlara batmıştı. Orada burada dehşete kapılmış bir köpek ya da kaybolmuş bir çocuk sığınacak yer bulmaya çalışıyordu.</p>

    <p class="calibre3">Kampın çevresindeki kayalıkların oradan zaman zaman silah sesleri geliyordu. Yamaçlarda İtalyan üniformalarını ve tüfeklerin ucundan çıkan alevleri fark ettiler. Her birkaç saniyede bir, bir obüs yağmurda uluyarak düşüyor ve göremedikleri bir yerde şiddetle patlıyordu.</p>

    <p class="calibre3">Gareth, «Burada durma. Uçuruma git!» diye bağırdı. Jake de biraz yukarda uçuruma giden yolda çarpışan insanların arkasından dolaşarak Sardi Irmağı'nı aştı ve uçurumun ağzına girdi.</p>

    <p class="calibre3">Gregorius gururla, «Adamlarım burasını tutuyor!» dedi. «Uçurumu tutuyorlar. Onların yardımına gitmeliyiz.»</p>

    <p class="calibre3">Gareth ilk kez sesini yükseltti. «Bizim yerimiz ilk çağlayanda. İtalyanlar topları getirdiklerinde kimse burasını tutamaz. Eğer ilk çağlayana erişebilirsek düşmanı durdurma şansımız olabilir.» Kendilerini izlemesi gereken arabayı gözleriyle araştırdı. «Yok! Oh Tanrım, olamaz!»</p>

    <p class="calibre3">Jake telaşla başını sürücü kapağından çıkardı. «Ne oldu?»</p>

    <p class="calibre3">«Yine aynı şeyi yaptılar.»</p>

    <p class="calibre3">«Kim...?» Fakat Jake'in sormasına gerek yoktu. İkinci araba asıl yola sapmış, yağmurda iyi seçilemeyen devedikeni ağaçlarının arasında hızla ilerleyerek akasyalar arasındaki kampa gidiyordu. Neredeyse şiddetli çarpışma olan yere girmek üzereydi.</p>

    <p class="calibre3">Gareth, «Onu yakala,» dedi. «Dönmesini sağla.» Jake de zikzaklar çizerek arka tekerlekleriyle kırmızı çamurları fırlata fırlata ilerledi. Fakat Sarsak onlardan çok önce asıl yola girmişti ve ağaçlarla yağmurdan oluşan perde arasında gözden kayboldu.</p>

    <p class="calibre3">Jake arabayı kampa soktuğunda Sarsak'ın düzlüğe park edilmiş olduğunu fark etti. Çadırlar yamyassı olmuş, her taraf suya batmış, kumanya ve giyim sandıkları açılıp eşyalar yağma edilmişti. Sara taretten Vickers'le ateş ediyordu. Arabaya çarpan mermilere karşılık vermekteydi. Jake koşuşan İtalyanları seçerek ateş menziline girmeleri için arabayı çevirdi. «Onları temizle, Greg!» diye haykırdı. Genç de makinelinin arkasında eğilerek hızla ateşe başladı. Ağaçların üstlerindeki kabukları parçalarken koşan İtalyanlardan da en az birini vurdu. Jake şoför kapağından dışarıya çıkarken döndü ve inanmayan gözlerle bakakaldı.</p>

    <p class="calibre3">Victoria Camberwell zırhlı arabadan inmiş, etrafında vızıldayan mermilerin farkında değilmiş gibi çamurda dolaşıyordu.</p>

    <p class="calibre3">Adam umutsuzlukla, «Vicky!» diye bağırırken genç kadın eğilip zaferle haykırarak çamurdan bir şeyi çekti. Sonunda dönüp Sarsak'a giderken Jake'in birkaç adım açığından geçti.</p>

    <p class="calibre3">Genç adam, «Allah kahretsin,» diye gürledi. «Ne oluyor da...»</p>

    <p class="calibre3">«Yazı makinem ve tuvalet çantam.» Vicky sakin sakin çamurlu eşyalarını havaya kaldırdı. «Birinde makyaj malzemem var. Diğeri olmazsa da çalışamam. Sırılsıklam bir köpek yavrusunu andıran kadın gülümsedi. «Artık gidebiliriz.»</p>

    <p class="calibre3">Uçurumdan yukarıya çıkan yol, buz gibi yağmurda güç bela ilerlemeye çalışan insan ve hayvanlarla doluydu. Gareth bir düzine devenin sırtına yüklenmiş makineli tüfekleri ve küfelerdeki mermi sandıklarını görünce rahat bir soluk aldı. Adamları görevlerini yapmış, silahları korumuşlardı. «Sen onlarla birlikte git, Greg,» diye emir verdi. «Onların güven içinde ilk çağlayana erişmelerini sağla.» Genç, adamların başına geçmek üzere aşağıya atladı. Bu sırada iki araba insan denizini yararak ilerlemeye çalışıyordu.</p>

    <p class="calibre3">Jake soğuktan titreyen adamların su içindeki, bitkin yüzlerine bakarak, «Çarpışacak güçleri kalmamış,» diye mırıldandı.</p>

    <p class="calibre3">Gareth ona cevap verdi. «Çarpışacaklardır.» Ras'ı dürttü. «Sen ne diyorsun, büyükbaba?» Ras dişetlerini göstererek gülümsedi ama ıslak entarisi bir korkuluğun partalları gibi sıska vücuduna yapışmıştı ve adam bitkindi. Jake ilk çağlayanın altındaki keskin viraja döndü.</p>

    <p class="calibre3">Gareth seslendi. «Burada dur.» Sonra aşağıya inip Ras'ı da yanına çekti. Jake'e baktı. «Teşekkürler, dostum. Sen arabaları Sardi'ye götür ve onları...» Eliyle arabaya yüklenen yaralıları işaret etti. «Onları başından at. Hastane olarak kullanılacak uygun bir bina bul. Bu işi Vicky'ye bırak. Bu sayede başımızı belaya sokmaz. Ya bunu yapacağız ya da onu bağlayacağız.» Gülümserken birden ciddileşti. «Lij Mikhael'le bağlantı kurmaya çalış. Buradaki durumu açıkla. Gallaların kaçtığını haber ver. Ben uçurumu bir hafta tutabilmek için elimden geleni yapacağım. Ona mermi, silah, ilaç, battaniye, yiyecek ve verebileceği her şeye gereksinmemiz olduğunu söyle. Arabaya yiyecek doldurup geri dön.» Uçurumun sisli derinliklerine baktı. «Bu adamlar aç karnına dövüşmezler.»</p>

    <p class="calibre3">Jake geri basarak arabayı çevirdi.</p>

    <p class="calibre3">«Ha, Jake, birkaç yaprak sigarası bulmaya çalış. Bütün yaprak sigaralarımı aşağıda kaybettim. Biraz sigara içmezsem dövüşemem.» Gülerek elini salladı. «Yolun açık olsun, evlat.» Dönüp gelen askerleri uçurumun kayalık tarafında kazılmış siperlere doğru itti. Neşeyle bağırdı. «Gelin, ahbaplar. Kim zafer istiyor?»</p>

    <p class="calibre3">'AMBA ARADAM ÖNÜNDEKİ AFRİKA İTALYAN ÖNCÜ ORDUSU BAŞKOMUTANI GENERAL BODOGLİO'DAN, CHALDİ KUYULARI'NDAKİ DANAKİL KITASI KOMUTANI ALBAY KONT ALDO BELLİ'YE :</p>

    <p class="calibre3">'PLANLAMIŞ OLDUĞUMUZ AN GELDİ. DÜŞMANIN BÜYÜK GÜCÜYLE KARŞI KARŞIYAYIM VE BEŞ GÜNDEN BERİ ONLARIN MEVZİLERİNİ ATEŞE TUTUYORUM. YARIN SABAH BÜTÜN GÜCÜMLE SALDIRARAK ONLARI DAĞDAN KOVALAYACAK VE DESSİE YOLU'NA İNDİRECEĞİM. ŞİMDİ BÜTÜN KUVVETLERİNLE İLERLEYEREK DESSİE YOLU'NU KES VE DÜŞMANIN GERİ ÇEKİLMESİNİ ÖNLE. BÖYLECE ONLARI İKİ ATEŞ ARASINDA BIRAKARAK YENERİZ.'</p>

    <p class="calibre3">Amba Aradam'da kırk bin adam siperler ve mağaralarda büzülmüşlerdi. Onlar Etiyopya ordusunun kalbi ve belkemiğiydiler. Komutanları Ras Muguletu da en tecrübeli ve en başarılı savaşçıydı. Fakat prens etrafını çeviren inanılmayacak kadar büyük güç karşısında çaresiz kalmıştı. Böyle bir güçle karşılaşabileceği aklına gelmemişti. Sessiz sedasız adamlarının yanında yatıyordu. Artık ne savaşacak düşman ne saldıracak biri vardı. Çünkü dev Caproni bombardıman uçakları tepelerinde uçuyordu ve obüs atan büyük toplar da millerce aşağıdaki vadideydi.</p>

    <p class="calibre3">Yapabilecekleri, tozlu shamma'larını başlarına örtüp kemiklerini sarsan, içlerini ürperten patlamalara dayanmak ve dumanlı pis havayı içlerine çekmekten ibaretti.</p>

    <p class="calibre3">Günlerce bu patlamalar devam etmiş, sonunda Etiyopyalılar sersemleyip aptallaşmışlar ve bir şeye aldırmaz duruma gelmişlerdi. Düşünemeden, bir şey hissetmeden ve aldırmadan dayanıyorlardı sadece.</p>

    <p class="calibre3">Altıncı gece üç büyük bombardıman uçağı üstlerinden geçti. Ras Muguletu'nun adamları korkuyla usulca bakınca, yıldızlarla dolu gökyüzündeki bu korkunç şekilleri gördüler.</p>

    <p class="calibre3">Yine tepelerine bombaların yağmasını beklediler. Fakat uçaklar düz tepeli dağların üstünde birkaç dakika döndülerse de bomba atmadılar. Sonra uzaklaşıp gittiler.</p>

    <p class="calibre3">Ancak ondan sonra şafak sökerken o sinsi kırağı usulca yere indi. Bunlar kar taneleri gibi hafifçe kahverengi yüzlere, korkuyla bakan gözlere, eski tüfekleri tutan ellere kondular.</p>

    <p class="calibre3">Bu kırağı ciltleri yaktı, su toplamasına neden oldu. Sonra korkunç bir mikrop gibi canlı etleri yedi. Yuvalarında gözleri yakarak kıpkırmızı yaptı. Gözlerden durmadan sarı iltihaplar akıyordu. Bu kırağının verdiği acı, yoğun asidin yakmasıyla dağlayan kor kömürlerin bir karışımıydı sanki.</p>

    <p class="calibre3">Şafak vakti Ras Muguletu'nun binlerce adamı korkunç acıyla inleyip bağırırlarken, arkadaşları sersemleyip şaşırarak onlara yardıma çalıştılar. İşte o korkunç anda İtalyan piyadeleri dağın kenarında belirdi ve savaşçılar ne olduğunu anlayamadan düşman Etiyopya siperlerine daldılar. İtalyan süngüleri güneşin ilk ışınlarında kırmızı kırmızı parladı.</p>

    <p class="calibre3">Yüksekler iyice bulutlanmıştı ve dağların dorukları gözükmüyordu. Yağmur bardakdan boşanırcasına yağmaktaydı. Amba Aradam'daki felaketten beri iki gün üç gecedir durmadan yağmur yağıyordu. Onları kurtaran da yağmurdu. On bin savaşçının dağlarda ölmesine neden olan afetten bu yağmur sayesinde kurtulmuşlardı.</p>

    <p class="calibre3">İtalyan bombardıman uçakları bulutların üstünden, iyice yüksekten uçarak açgözlülükle daireler çiziyorlardı. Lij Mikhael çok kalın bir tabaka oluşturan bulutların sesleri boğmasına karşın yine de güçlü motorların homurtusunu duyuyordu. Onlar geri çekilen Etiyopya ordusuna saldırmak için bulutların bir an aralanmasını bekliyorlardı. O zaman hemen pike yapıp saldırıya geçeceklerdi. Böyle bir şey olursa çok büyük bir hedefle karşılaşacakları için de pek sevineceklerdi! Dessie Yolu'nun yirmi millik bölümü başlarını shamma'larıyla örtmüş, çıplak ayakları çamurlarda kayan, iki büklüm giden savaşçılarla doluydu. Aç, soğuktan donan, cesareti kırılmış Etiyopyalılar ilerlemeye çalışıyor, her acı veren adımla daha ağırlaşan silahlarını taşıyorlardı. Fakat yine de yürümeye devam ediyorlardı.</p>

    <p class="calibre3">Yağmur, İtalyanların onları kovalamasını engellemişti. Askerleri taşıyan büyük kamyonlar çamurlara saplanıp kalmıştı. Bir bölümü de dağlardan akan kahverengi sel suları yüzünden bu suların üstüne köprü kurmaları gerekiyordu.</p>

    <p class="calibre3">İtalyan Generali Bodoglio'nun ezici bir zafer kazanmasına doğa izin vermemişti. Otuz bin Etiyopyalı Aradam'da elinden kaçmıştı.</p>

    <p class="calibre3">Bu otuz bin adamı geri çekme görevinin Aslanlar Aslanı İmparator Haile Selasiye, Lij Mikhael'e vermişti. Onları Bodoglio'nun pençesinden kurtarıp güneydeki orduyla birleşmelerini sağlayacak ve bütün güçler imparatorun komutasındaki Tana Gölü kıyılarındaki savaşçılara katılacaklardı. Otuz altı saat içinde bu görev tamamlanabilirdi.</p>

    <p class="calibre3">Lij Mikhael çamur içindeki Ford arabanın arkasına oturup kaba kaputuna iyice sarınmıştı. Arabanın içi sıcaktı ve uykusunu getiriyordu. Elleri ve ayakları uyuşmuş gözlerine kumlar dolmuştu fakat yine de uyumak aklından geçmiyordu. Planlaması, düşünmesi gereken pek çok şey vardı ve korkuyordu. Kapkara müthiş bir korku tüm benliğini kaplamıştı.</p>

    <p class="calibre3">İtalyanların Aradam'da kolaylıkla zafere erişmeleri, gelecek açısından korkuya kapılmasına neden olmuştu. İtalyan ordularının, o büyük topların ve Iperlt gazının karşısında hiçbir güç duramazdı. Tana Gölü'nün kıyılarında da feci bir yenilgiyle karşılaşacaklarından korkuyordu.</p>

    <p class="calibre3">Ayrıca kendisine emanet edilen otuz bin kişinin güvende olmamasından korkuyordu. İtalyan ordusunun Danakil'deki kıtasının Sardi Uçurumu'na saldırdığını biliyordu. Herhalde İtalyanlar Sardi kasabasına da erişmişlerdi artık. Ras Golam'ın küçük gücünün düzlüklerde büyük yenilgiye uğradığını ve uçurumu korumaya çalışırlarken de büyük kayıplar verildiğini öğrenmişti. Oradaki askerlerin yenileceğinden ve her an İtalyan kıtasının, Dessie'ye çekilmesini önlemek üzere bir aslan gibi kükreyerek geleceğinden korkuyordu. Zamana, biraz zamana yani otuz altı saate gereksinmesi vardı.</p>

    <p class="calibre3">Bu arada Gallalardan korkuyordu. İtalyan saldırısının başında Galla kabilesi düşmana karşı koymamış ve dağlara çekilip gözden kaybolarak Harari liderlerine kalleşlik etmişlerdi, İtalyanlar güçlü zaferler kazanmaya başlayınca da Gallalar harekete geçmişti. Onlar aslanların bıraktığı artıkları kapmak için toplaşan akbabalara benziyorlardı. Lij Mikhael, Aradam'dan geri çekilirken bu eski müttefikleri tarafından sıkıştırılmıştı. Dessie Yolu'nun bodur ağaçları ve yamaçlardaki kayalıklarının arkasına gizlenen Gallalar ağır ağır ilerleyen ordunun zayıf, korunmasız bölüklerini gözleyerek saldırmak için fırsat kolluyorlardı. Hem eski pusuya düşürme sanatını da uygulamaktaydılar. Saldırıp birkaç askerin gırtlağını kesiyor ve bir düzine kadar tüfek çalıp kaçıyorlardı. Bu saldırılar da geri çekilen ordunun hızını kesiyordu. Oysa İtalyanlar peşlerindeydi. Yine arkaları Sardi Uçurumu'ndan yapılacak saldırılara açıktı.</p>

    <p class="calibre3">Lij Mikhael kendisini toplayıp doğrularak ön camdan dışarıya baktı. Önlerinde çamurlu yolu kesen demiryolunu seçti.</p>

    <p class="calibre3">Memnun kalarak hafifçe mırıldandı ve şoför Ford'u yolu tıkayan, ağır ağır ilerleyen bitkin insanların arasına soktu. Kitle durmadan korna çalarak insanları adeta iten arabayı görünce istemeye istemeye yol verdi. Araba geçince de yine kalabalık yolu kapattı.</p>

    <p class="calibre3">Demiryoluna gelince, Lij Mikhael sürücüsüne yanda bekleyen subaylarının yanında durması için emir verdi. Dışarıya başı açık olarak çıkar çıkmaz kıvırcık, gür siyah saçları yağmurda birden ıslandı. Subaylar onun çevresini alarak heyecanla kendi hikâyelerini anlatmaya, gerek duydukları şeyleri sıralamaya başladılar. Her biri yeni felaketleri, varlıklarını tehdit eden yeni durumları haber veriyordu. Onu teselli eden yoktu. Lij Mikhael dinlerken göğsündeki ağırlığın arttığını hissetti.</p>

    <p class="calibre3">Sonunda bir işaretle adamları susturdu. «Sardi'yle telefon bağlantısına bir şey olmadı ya»</p>

    <p class="calibre3">«Gallalar henüz telefon kablolarını kesmediler. Bu Amba Saçardan geçiyor. Herhalde durumu fark etmediler.»</p>

    <p class="calibre3">«Beni hemen Sardi istasyonuna bağlayın. Orada olan biriyle konuşmam gerekiyor. Uçurumda ne olduğunu kesinlikle bilmeliyim.»</p>

    <p class="calibre3">Subayları demiryolunun yanında bırakarak Sardi Dağı'nın yola inen kayalarına doğru ilerledi. Aşağıda, birkaç mil ötede ailesi vardı. Babası, erkek kardeşleri, kızı onun gerek duyduğu zamanı kazanabilmek için yaşamlarını tehlikeye atıyorlardı. Bunun için nasıl bir ücret ödediklerini düşündü. Birden genç, canlı ve neşeli kızı Sara gözlerinin önünde belirdi. Kesinlikle bu hayali bir yana atarak başını çevirip Dessie Yolu'nda ağır ağır ilerleyen, üstü başı berbat, bitkin insanlara baktı. Kendilerini savunacak durumda değillerdi. Onları toplayarak karınlarını doyurup cesaret vermedikçe hepsi de sığır sürüleri kadar çaresizdi.</p>

    <p class="calibre3">Hayır, İtalyanlar hemen gelecek olurlarsa her şey sona erecekti.</p>

    <p class="calibre3">Lij Mikhael dönerek Sardi, Dessie kablosuna bağlanan sahra telefonuna yaklaştı. Bir subayın uzattığı ahizeyi alarak hafif sesle konuşmaya başladı.</p>

    <p class="calibre3">İstasyon şefinin bürosunun yanında Sardi'nin tahıl ve diğer yiyeceklerin konulduğu çok büyük depolar bulunuyordu. Bunların tavan ve duvarları kırmızı sülyenle boyanmış, galvanize saçlarla kaplanmıştı. Yer betondu. Buz gibi dağ rüzgârı saç levhaların birleştiği köşelerdeki aralıklardan ıslık çalarak içeriye giriyor, saçların yer yer paslanmış olduğu damdan akan sular beton zeminde birikintiler oluşturuyordu.</p>

    <p class="calibre3">Bu depoya altı yüz yaralı ve ölmek üzere olan adam sığdırılmıştı. Şilte ve battaniye olmadığı için boş tahıl çuvalları bu görevi yapıyordu. Adamlar sıra sıra sert betonun üstünde yatıyorlardı. Soğuk, ince çuvallardan içlerine işliyor ve damdan akan sular onları ıslatıyordu.</p>

    <p class="calibre3">Ne bir tuvalet, ne boş teneke, ne akarsu vardı. Adamların çoğu da sular içindeki avluya çıkamayacak kadar bitkindiler. İçerinin pis kokusu elle tutulacak kadar yoğunlaşacaktı neredeyse. Oradan ayrılan biri uzun süre sonra bile saçlarına sinen bu kokuyu duyuyordu.</p>

    <p class="calibre3">Ne bir antiseptik, ne ilaç vardı. Bir şişe Lizol ya da bir kutu aspirin bile yoktu. Misyoner hastanesindeki azıcık ilaç da çoktan bitmişti. Alman doktor gece geç vakitlere kadar çalışırken, kullanabileceği bir anestezi ilacı veya ikinci derece mikroplanmaları önleyecek bir şey olmadığını biliyordu. İltihaplanan yaraların kokusu diğer pislikler kadar güçlüydü.</p>

    <p class="calibre3">En korkunç yaralar da iperit gazının neden olduğu yanıklardı. Savaşçıların yanmış yerlerine sadece lokomotifte kullanılan gresi sürebiliyorlardı. Ambarda iki varil gres bulmuşlardı.</p>

    <p class="calibre3">Vicky Camberwell iki gün önce üç saat kadar uyuyabilmişti. Ondan beri sıra sıra yatan acınacak insanların arasında durmadan çalışmıştı. Loş ambarda yüzü pek soluktu ve gözlerinin etrafı morarmıştı. Ayakları uzun süre oturmamaktan şişmişti. Omuzları ve sırtının acısı dayanılacak gibi değildi. Keten elbisesi kan, cerahat ve türlü şeyle lekelenmişti. Yüzlerce yaralı için yapabilecekleri pek az şey olduğunu bilerek umutsuzlukla çalışmaya devam ediyordu.</p>

    <p class="calibre3">İnleyerek su isteyen adamların yardımına koşuyor, onlara su içiriyor, kendi pislikleri içinde yatanları temizliyor, ölmekte olan bir adamın yalvarır gibi uzattığı kara elini tutuyor, sonra kaba çuvalla cesedin üstünü örtüp bitkin düşmüş hademelere işaret ediyordu. Adamlar ölüyü dışarıya taşıyıp ambarın önünde toplanan yaralılardan birini onun yerine yatırıyorlardı.</p>

    <p class="calibre3">Bir hademe ona yaklaşarak telaşla başını salladı. Vicky onun ne dediğini ancak birkaç saniye sonra anlayabildi. Diz çöktüğü yerden güçlükle kalkarak acısı hafifleyene kadar ellerini beline bastırdı. Sonra hademenin peşi sıra çamurlu, pis avludan geçip istasyon şefinin odasına gitti.</p>

    <p class="calibre3">Telefonu açınca boğuk bir sesle ve güçlükle adını söyleyebildi.</p>

    <p class="calibre3">«Miss Camberwell, ben Lij Mikhael.» Adamın sesi uzaktan ve hışırtılı geliyor, saç dama vuran sert yağmur yüzünden sözleri güçlükle işitebiliyordu. «Ben Dessie kavşağındayım.»</p>

    <p class="calibre3">Vicky kendisini topladı. «Tren... Söz verdiğiniz tren nerede, Lij Mikhael? İlaca, antiseptiğe, anestezi maddelerine gereksinmemiz var. Bunu anlamıyor musunuz? Burada altı yüz yaralı var. Yaraları çürüyor ve hayvanlar gibi ölüyorlar.» Birden isteri krizi geçirmek üzere olduğunu hissederek sustu.</p>

    <p class="calibre3">«Miss Camberwell. Tren... üzgünüm. Malzeme ve ilaç dolu treni size yolladım. Bir de doktor. Bu dün Dessie'den ayrıldı. Dün gece kavşaktan geçerek Sardi'ye doğru gitti...»</p>

    <p class="calibre3">Vicky, «Öyleyse tren nerede?» diye sordu. «Bunun mutlaka gelmesi gerek. Burada nasıl bir durum olduğunu bilemezsiniz.»</p>

    <p class="calibre3">«Üzgünüm, Miss Camberwell, tren size erişemeyecek. Sardi'nin on beş mil kuzeyinde yoldan çıkardılar. Ras Kullah'ın Gallalar'ı demiryollarını sökmüşler. Trende kim varsa kılıçtan geçirip vagonları da yakmışlar.»</p>

    <p class="calibre3">Aralarında derin bir sessizlik oldu</p>

    <p class="calibre3">«Miss Camberwell... Orada mısınız?»</p>

    <p class="calibre3">«Evet.»</p>

    <p class="calibre3">«Ne söylediğimi arılıyor musunuz?»</p>

    <p class="calibre3">«Evet, anlıyorum.»</p>

    <p class="calibre3">«Tren gelmeyecek.»</p>

    <p class="calibre3">«Hayır.»</p>

    <p class="calibre3">«Ras Kullah burasıyla Sardi arasındaki yolu kesti.»</p>

    <p class="calibre3">«Evet.»</p>

    <p class="calibre3">«Kimse size erişemez. Sardi'den trenle kimse kaçamaz. Ras Kullah beş bin adamıyla yolu tutuyor. Dağdaki mevzileri çok sağlam. Bir ordu bile yolu onun elinden alamaz.»</p>

    <p class="calibre3">Vicky boğuk sesle, «Yolumuz kesildi,» diyebildi. «Önümüzde İtalyanlar, geride de Gallalar var.»</p>

    <p class="calibre3">Yine aralarında bir sessizlik oldu. Sonra Lij Mikhael sordu. «İtalyanlar şimdi nerede, Miss Camberwell?»</p>

    <p class="calibre3">«Uçurumun tepesine yaklaştılar. Son çağlayanın yolu kestiği yere geldiler.» Kulağından ahizeyi çekip bir an dinledi. «İtalyan toplarını duyabilirsiniz. Durmadan ateş ediyorlar artık. Çok yakındalar.»</p>

    <p class="calibre3">«Miss Camberwell, Binbaşı Swales'e bir haber yollayabilir misiniz?»</p>

    <p class="calibre3">« Evet.»</p>

    <p class="calibre3">«Ona on sekiz saat daha gereksinmem olduğunu söyleyin. İtalyanları yarın öğleye kadar tutabilirse dört yol ağzına yarın hava kararmadan erişmelerini önler. Bu da bana bir gün iki gece sağlar. Yarın öğleye kadar dayanabilirse bana olan borcunu onurla ödemiş sayılacaktır. Ve hepiniz imparatorla Etiyopyalıların ölmez minnetini kazanacaksınız. Siz, Bay Barton ve Binbaşı Swales.»</p>

    <p class="calibre3">«Evet.» Genç kadın her sözü söylemek için çaba harcıyordu.</p>

    <p class="calibre3">«Binbaşı Swales'e yarın öğleye kadar Sardi'den uzaklaşmanız için en iyi önlemleri alacağımı söyleyin. Öğleye dek olanca gücüyle dayansın. Ondan sonra sizi oradan kurtarmak için elimden geleni yapacağım.»</p>

    <p class="calibre3">«Ona söyleyeceğim.»</p>

    <p class="calibre3">«Kendisine yarın öğleüzeri kalan Etiyopyalı askerlere dağlara dağılmalarını emretmesini söyleyin. Size tekrar telefon edip güvene kavuşmanız için alabileceğim önlemleri haber vereceğim.»</p>

    <p class="calibre3">«Lij Mikhael, dağlara kaçamayacak haldeki yaralılar ne olacak?»</p>

    <p class="calibre3">Yine sessizlik oldu, sonra prens acı dolu hafif bir sesle cevap verdi. «Onların Gallaların değil, İtalyanların eline düşmesi daha uygun olur.»</p>

    <p class="calibre3">«Evet.»</p>

    <p class="calibre3">«Bir şey daha var, Miss Camberwell. Ne olursa olsun İtalyanlara teslim olmamalısınız. Hatta çok zor durumda kalsanız bile. Her şey...» Bu sözü vurguladı. «Buna yeğlenir.»</p>

    <p class="calibre3">«Neden?»</p>

    <p class="calibre3">«Ajanlarımız düşmanın sizi, Bay Barton ve Binbaşı Swales'i ölüme mahkûm ettiklerini haber verdiler. Sizleri kışkırtıcı ajan ve terörist ilan etmişler. İdam edilmeniz için sizleri Ras Kullah'a teslim edecekler. Her şey bundan iyi sayılır.»</p>

    <p class="calibre3">Vicky hafif sesle, «Anlıyorum,» derken Ras Kullah'ın kalın kırmızı dudaklarını ve tombul, yumuşak ellerini anımsayarak titredi. «Diğer önlemler başarısız olursa size yollayacağım bir...» ses birden kesildi. Hatta parazit de yoktu. Sadece sessizlik vardı.</p>

    <p class="calibre3">Vicky bir dakika bekleyerek adamın sesini duymaya çalıştı. Ama hat kesilmişti. Ahizeyi yerine bırakarak bir an gözlerini kapatıp kendini toplamaya çalıştı. Ömründe kendisini bu kadar yalnız ve bitkin hissetmemişti. Çok korkuyordu.</p>

    <p class="calibre3">Vicky ambara giderken gökyüzüne baktı. Vaktin bu kadar geç olduğunu fark etmemişti. Havanın kararmasına birkaç saat vardı, ama bulutlar yükselip dağılıyordu galiba; yer yer hafiflemiş, parlıyorlardı. Vicky bunun olmaması için dua etti. Son umutsuz günlerde iki kez bulutlar dağılacak gibi olmuştu ve her sefer İtalyan bombardıman uçakları alçaktan uçarak uçuruma yaklaşmışlar, iki kez de korkunç zarar vermişlerdi. Gareth siperleri bırakarak bir üstteki mevzilere çekilmek zorunda kalmıştı, İtalyanların yaraladığı ve ölmek üzere olan adamlar da depoya dolmuştu.</p>

    <p class="calibre3">Kadın, «Yağmur yağsın,» diye dua etti. «Tanrım ne olur yağmur yağsın!» başını eğerek iniltiler, feryatlarla dolu pis kokulu depoya girdi. Sara'nın iki Petromax lambasının aydınlattığı, etrafına yırtık brandadan perde çevrilmiş tahta masanın başında doktora yardım ettiğini gördü.</p>

    <p class="calibre3">Doktor parçalanmış bir bacağı diz altından keserken dört hademe çırpınan Harari'yi zapt etmeye çalışıyordu.</p>

    <p class="calibre3">Vicky adamlar hastayı götürene kadar bekledi. Sonra Sara'ya seslendi. Birlikte dışarıya çıkarak tatlı dağ havasını içlerine çektiler. Vicky, Lij Mikhael'le konuştuklarını Sara'ya nakletti. «Sonra konuşma kesildi.»</p>

    <p class="calibre3">Sara, «Evet,» diye başını salladı. «Telleri kestiler. Ras Kullah'ın bunu şimdiye dek yapmamasına şaşmalı. Teller Amba Sacal'ın üstünden geçiyor. Belki oraya erişmeleri zaman aldı.»</p>

    <p class="calibre3">«Sara, uçuruma gidip Binbaşı Swales'e haber verir misin? Sarsakla ben giderim ama depodaki yakıt bitmek üzere. Jake'e bunu ziyan etmeyeceğime söz verdim. Daha sonra benzinin her damlasına gereksinmemiz olacak.»</p>

    <p class="calibre3">Sara gülümsedi. «Atla daha hızlı gidilir zaten. Ayrıca Gregorius'u da görebilirim.»</p>

    <p class="calibre3">Vicky, «Yol kısa,» diye kabul etti. «Bize çok yakınlar artık.»</p>

    <p class="calibre3">İkisi de susup İtalyan silahlarını dinlediler. Topların sesi dağlarda yankılanıyordu. Yakında bir yerden ateş edildiği için bastıkları topraklar sarsılıyordu.</p>

    <p class="calibre3">Sara çapkın bir tavırla sordu. «Bay Barton'a bir haber vermemi istemez misin? Vücudunun onu aradığını...»</p>

    <p class="calibre3">Vicky telaşla onun sözünü kesti. «Tanrı aşkına ona böyle müstehcen bir şey söylemeye kalkma. Bunu yaparsan seni ellerimle boğarım.» Genç kadın günlerdir ilk kez güldü. Fakat kahkahası korkuyla yükselen çığlık ve bunu izleyen hayvan homurtusuyla kesildi.</p>

    <p class="calibre3">Birden deponun avlusu koşan insanlarla doldu. Demir yolunun yanındaki sık sedir ağaçlarının arasından fırlayan adamlar koşarak birkaç adımda karşıya geçtiler. Birkaç yüz kişi depoya dalarak çaresiz yaralıların üstüne kurt gibi saldırdı.</p>

    <p class="calibre3">Sara, «Galla,» diye fısıldadı ve bir an korkuyla donup kalarak deponun karanlık ağzına baktılar.</p>

    <p class="calibre3">Vicky yaşlı Alman doktorun, Galla akınına karşı koymak için koşup ellerini açarak adamların hastaları öldürmelerine engel olmaya çalıştığını gördü. Bir kılıç şiddetle göğsüne indi ve ucu adamın sırtından çıktı. Bir Galla'nın elindeki dolu tüfekle sıra sıra yatan hastaların yanına gittiğini de gördü. Adam her hastanın kafasına bir kurşun sıkarak ilerledi.</p>

    <p class="calibre3">Başka birinin elindeki hançerle yaralı Harari'nin gırtlağını bile kesmeye gerek görmeden üstündeki çuvalı açtığını ve hançerin ortaya çıkan kasıklardan aşağı kaydığını da fark etti.</p>

    <p class="calibre3">Depo çılgın adamlarla dolmuştu. Ellerindeki kılıçlar kalkıp iniyor, yatan yaralıların üstüne kurşunlar sıkılıyordu. Kurbanların feryatları Gallaların heyecanlı kahkaha ve çılgınca haykırmalarına karışıyordu.</p>

    <p class="calibre3">Sara, Vicky'yi sürükleyerek deponun arkasına geçirdi ve duvara dayadı. O zaman korkudan büyülenmiş gibi olan Vicky kendisine geldi. «Araba,» diye soludu. «Arabaya erişebilirsek...»</p>

    <p class="calibre3">Sarsak istasyon binasının gerisindeki lokomotif yerine park edilmişti, böylece yağmurdan korunuyordu. Sara'yla Vicky hızla köşeyi döndüler ve karşı yönden gelen bir düzine Galla'nın kollarına düştüler.</p>

    <p class="calibre3">Vicky bir an onların yağmurdan ıslanmış, parlayan koyu renk yüzlerini, açık ağızlarını, bir kurdunki gibi ışıldayan dişlerini, çılgınca bakan gözlerini gördü ve heyecanlı hayvanlarınkini andıran ter kokularını duydu.</p>

    <p class="calibre3">Sonra kolunu kurtardı. Tazılardan kurtulmaya çalışan bir tavşan gibi koştu. Bir el omzuna yapışınca elbisesinin kolunun parçalandığını hissetti ama kurtulmuş kaçıyordu. Fakat ayak sesleri tam arkasındaydı. Gallalar onları kovalarken deli gibi 'Lulululu' diye bağırıyorlardı.</p>

    <p class="calibre3">Sara biraz öndeydi ve istasyon binasının köşesine eriştiler. Solda bir tüfek patladı. Kurşun yanlarındaki duvara saplandı. Vicky, kasabanın anayolunda koşuşan diğer Gallaların yollarını kesmeye çalıştıklarını gördü.</p>

    <p class="calibre3">Sara gitgide ondan uzaklaşıyordu. Kız bir ahu gibi hızla ve zariflikle koşuyordu. İstasyon binasının arkasına çıkınca durdu birden.</p>

    <p class="calibre3">Sarsak alevler içindeydi ve kapaklarından siyah dumanlar çıkıyordu. Gallalar önce zırhlı arabaya erişmişlerdi anlaşılan. İlk hedefleri bu olmuştu. Düzinelerle adam yanmakta olan arabanın çevresinde dans ediyordu. Ama deposundaki Vickers mermileri patlamaya başlayınca Gallalar dağıldılar.</p>

    <p class="calibre3">Sara bir an durmuştu fakat bu, Vicky'nin ona yetişmesine yeterli oldu. Sara, «Sedir ormanı,» diye soluyarak Vicky'yi kolundan çekti ve yön değiştirdiler.</p>

    <p class="calibre3">Demiryolunun iki yüz metre ilersindeki sedir ormanında ağaçlar çok sıktı. Bu loş orman ırmak boyunca gidiyordu. İkisi ortaya çıkınca Gallalar uluyarak peşlerine takıldılar. O açık avlu Gallaların önünde koşan Vicky'ye sonsuzmuş gibi geldi. Yerler çamur içindeydi. Her adımda bileklerine kadar çamura batıyordu. Kırmızı yapışkan çamur ayakkabısının birini ayağından aldı. Onun için topallayarak koşmaya devam etti. Yorgunluktan dizleri kesiliyordu.</p>

    <p class="calibre3">Sara hızla koşarak demiryolunun üstünden atladı. Çamurlu yerde uçar gibi ilerliyordu. Ormanın kenarı on beş metre kadar ilerdeydi.</p>

    <p class="calibre3">Vicky demiryolunun üstünden atlamaya çalışırken ayağı takıldı ve çamura yuvarlandı. Dizüstü doğrulduğu sırada ormanın kenarına erişen Sara'nın kendisine bakıp durakladığını gördü.</p>

    <p class="calibre3">Vicky, «Koş!» diye haykırdı. «Jake'e söyle.» Kız ormana girerek gözden kayboldu.</p>

    <p class="calibre3">Bir tüfeğin dipçiği Vicky'nin yanına kaburgalarının altına indi. Acıyla soluk vererek soğuk kırmızı çamura yuvarlanıp kaldı. Sonra eller üstündekileri parçalamaya başladılar. Karşı koymaya çalıştıysa da çamurlanan saçları yüzüne geldiği için bir şey göremiyordu ve darbenin acısı yüzünden sakatlanmış gibiydi. Onu ayağa kaldırdılar. Birden otoriter bir ses kırbaç gibi sakladı ve elleri Vicky'yi bıraktı.</p>

    <p class="calibre3">Vicky güçlükle başını kaldırınca, gözleri yaşlar ve çamurlar yüzünden bulanmakla birlikte yine de Galla yüzbaşısının yaralı yüzünü tanıdı. Adam hâlâ mavi shamma'sını giyiyordu. Gülümserken yara izi ağzını yukarıya doğru çektiği için yüzü daha da hain ve acımasız oldu.</p>

    <p class="calibre3">Siperin önünü kum torbalarıyla desteklemiş ve bunları da dallarla gizlemişlerdi. Gareth bir omzunu kum torbalarına dayayarak gözetleme yerinden aşağıya baktı. Onun yanında eğilmiş olan Jake Barton, İngilizin yüzünü inceledi. Gareth Swales'in daima kusursuz olan elbisesi üstünde kuruyan çamurlar yüzünden kızılımsı bir renk almış, yer yer ter, yağmur ve pislikle lekelenmişti.</p>
  </div>
</body>
</html>
