<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bir Avuç Kum - Wilbur Smith</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <div class="WordSection">
    <p class="calibre3">Altınımsı renkli, sık sakalı epey uzamıştı. Bıyığı da düzeltilmemiş ve kıllara karışmıştı. Son hafta içinde üstlerini değiştirecek ya da banyo yapacak fırsat bulamamışlardı. Adamın ağzının kenarlarında, alnında ve gözlerinin etrafında yeni derin çizgiler belirmişti. Bunlar endişe ve acının neden olduğu çizgilerdi. Fakat Gareth, başını çevirip Jake'in kendisini süzdüğünü görünce kaşını kaldırıp gülümsedi ve gözlerinde yine o şeytanca pırıltı belirdi. Tam konuşacağı sırada aşağıdan atılan bir obüs çığlıklar kopararak geldi; adamlar içgüdülerine uyarak çömeldikleri sırada yakında patladı. Fakat ikisi de bir şey söylemedi. Son günlerde böyle yüzlerce patlamayla karşılaşmışlardı.</p>

    <p class="calibre3">Gareth obüsten söz ederek yerde, «Bulutların sıyrıldığından kuşku yok,» dedi. İkisi de dağların arasından gözüken parçasına baktılar. Jake kabul etti. «Fakat çok geç. Yirmi dakika sonra hava kararacak.»</p>

    <p class="calibre3">Bulutlar tümüyle sıyrılsa bile bombardıman uçakları için çok geçti. Acı deneyimleri sayesinde uçakların Chaldi'deki havaalanından oraya ne kadar zamanda erişebildiklerini biliyorlardı.</p>

    <p class="calibre3">Jake, «Yarın başka bir gün,» diye mırıldanırken aklı hâlâ büyük uçaklardaydı. Daha önce İtalyan topçuları yaklaşan uçakların homurtusunu duyar duymaz bulutsuz gökyüzüne aydınlatma fişekleri atmışlardı. Caproni'ler de çok alçaktan uçarak kanatlarıyla uçurumun yanındaki kayalara sürünecekmiş gibi yaklaşmışlardı. Motorlarının sesi kulakları sağır edecek kadar güçlüydü. Jake ve Gareth alçaktan uçan uçakların yuvarlak, cam pilot yerindeki miğferli kafaları bile seçmişlerdi.</p>

    <p class="calibre3">Sonra uçaklar geçerken alt kapaklar açılıp kara cisimler düşmeye başlamıştı. 100 kiloluk bombalar yere çarpınca aklı durduran, vücudu uyuşturan korkunç seslerle patlamışlardı. Bu bombalarla kıyaslandığında top ateşi hiç kalırdı.</p>

    <p class="calibre3">Yalnız nitrojen hardalı, yeni iperit gazı tenekeleri bombalar gibi ağır değildi ve istenilen hedefe atılamıyordu. Bunlar arka arkaya yuvarlanıp ayrılarak sarı, jölemsi bir sıvıyı dört bir yana püskürtüyorlardı.</p>

    <p class="calibre3">Bombardıman uçakları saatlerce dalgalar halinde birbirlerini izlemişler, savunmayı çok zayıflatmışlardı. Bu yüzden savaşçılar onları izleyen piyadeleri geri püskürtememişler, her seferinde siperlerini bırakıp daha yukardaki mevzilere sığınmak zorunda kalmışlardı.</p>

    <p class="calibre3">Bu son hattı. İki mil kadar gerilerinde dev granit kayalardan oluşan uçurumun girişi vardı. Bunun gerisinde de Sardi kasabası ve Dessie'ye inen yol bulunuyordu.</p>

    <p class="calibre3">Jake, «Neden biraz uyumaya çalışmıyorsun?» diye sorarken dayanamayarak Gareth'in koluna baktı. Bu kol, yırtılan bir gömleğe sarılmış ve boynuna bağlanan bir askıya alınmıştı. Yaradan akan lenf suyu, cerahat ve sürülen gres yağı kaba sargıyı ıslatmıştı. Bu bezler korkunç bir yarayı gizliyordu. Jake sargı yokken kolun ne halde olduğunu anımsıyordu, iperit gazı kolu omuzdan bileğe kadar yakmıştı. Sanki kol bir kazan kaynar suya sokulmuş gibiydi. Jake sürdükleri makine yağının yararlı olabileceğinden kuşku ediyordu. Yanık tedavi edilmemiş ama hiç olmazsa gres korkunç yaranın havayla temasını önlemişti.</p>

    <p class="calibre3">Gareth mırıldandı. «Hava iyice kararana dek bekleyeceğim.» Sağlam eliyle tuttuğu dürbünü gözlerine götürdü. «İçimde tuhaf bir his var. Aşağısı çok sessiz.»</p>

    <p class="calibre3">Yine sustular. Bunun nedeni de korkunç bitkinlikti.</p>

    <p class="calibre3">Gareth, «Fazla sessiz,» diye tekrarladı. Kolunu kımıldatırken yüzünü buruşturdu. «Onların böyle hareketsiz oturacak kadar zamanları yok. Daima saldırmaları... saldırıya devam etmeleri gerekiyor.» Sonra ilgisiz bir şey söyledi. «Tanrım, şu anda iyi bir yaprak sigarası için neler vermezdim. Bir Romeo Julliette purosu...»</p>

    <p class="calibre3">Birden sustu ve ikisi birden doğruldular.</p>

    <p class="calibre3">Gareth, «Duyduğumu sandığım şeyi sen de işitiyor musun?» diye sordu.</p>

    <p class="calibre3">«Öyle sanırım.»</p>

    <p class="calibre3">Gareth, «Geleceklerdi tabii,» dedi. «Sadece bu kadar uzun zaman almasına şaştım. Fakat Asmara'dan buraya erişmek için uzun bir yolu aşmaları gerekti. Demek aşağıdakiler bunu bekliyorlardı.»</p>

    <p class="calibre3">Uçurumdaki kasvetli sükûnette aşağıdan gelen sesler kayalardan yankılanarak onlara erişiyordu. Gürültü hâlâ hafifti ama dönen çelik paletlerin gıcırtılı sesini tanımamaya olanak yoktu. Sesler gitgide daha yükseldi. Artık motorların hafif homurtusunu da işitiyorlardı.</p>

    <p class="calibre3">Jake, «Dünyanın en meşum sesi bu olmalı,», diye söylendi.</p>

    <p class="calibre3">Gareth içini çekti. «Tanklar... Tanrının belası tanklar.»</p>

    <p class="calibre3">Jake, «Hava kararmadan buraya gelemezler,» diye tahmin yürüttü. «Hem gece saldırısını da göze alamazlar.»</p>

    <p class="calibre3">Gareth bunu kabul etti. «Oyle. Şafak vakti saldıracaklardır.»</p>

    <p class="calibre3">«Yani sabah kahvaltısında pastırmayla yumurta yerine tanklar ve Caproni'ler ha?» Gareth bezgin bezgin omzunu silkti. «Öyle olduğu belli, evlat.»</p>

    <p class="calibre3">Albay Kont Aldo Belli hareketinin doğru olduğundan pek emin değildi. Gino'nun bir çoban köpeğininkini andıran gözleriyle kendisine sitemle bakmakta da haklı olduğunu düşünüyordu. Chaldi Kuyuları'ndaki güvenli mevzilerde hâlâ rahat rahat oturmakta olabilirlerdi. Bununla birlikte birkaç güçlü neden yüzünden tekrar ortaya çıkması gerekmişti.</p>

    <p class="calibre3">Bu nedenlerin en güçlülerinden biri de General Bodoglio'nun karargâhından her gün gönderilen haberlerdi. General, «Balık ağımızdan kaçmadan Dessie Yolu'nu kapatmalısın,» diye ısrar etmekteydi. Bu günlük telsiz haberleri gitgide daha sert ve tehdit edici bir hal almaya başlamıştı. Kont da mesajlara kendi ilavelerini yaparak uçurumu ele geçirmeye çalışan askerlerin başındaki Binbaşı Luigi Castelani'ye yolluyordu hemen.</p>

    <p class="calibre3">İşte, sonunda Castelani telsizle konta müjdeyi vermişti. Binbaşı uçurumun üst girişine çok yaklaşmış bulunuyordu. Bundan sonraki saldırıyla Sardi kasabasına girecekti. Kont uzun süre düşündükten sonra düşmanların güçlü bir mevkiini ele geçirdikleri sırada askerlerin başında bulunmanın şanını daha arttıracağı kanısına varmıştı. Bu da küçük bir tehlikeyi göze almaya değerdi. Binbaşı Castelani düşmanın ezildiğini, yıkıldığını ve fazla kayıp verdiği için de artık savaşacak gücü kalmadığını belirtmişti. Kont da bu koşulları uygun bulmuştu.</p>

    <p class="calibre3">Kamptan ayrılmasını sağlayan ve yeni askeri taktiğinden vazgeçmesine yol açan son neden de, Asmara'dan gelen zırhlı bölüktü. Bu tanklar vahşi düşmanın kalleşçe pusuya düşürüp yaktığı araçların yerini alacaktı. Kontun bütün yalvarmalarına, sert çıkmalarına karşın tankların trenle Asmara'dan gelip sonra Danakil'i geçmeleri bir hafta almıştı.</p>

    <p class="calibre3">Neyse tanklar gelmişti artık. Kont hemen altı tanktan birini kendi özel komutan aracı olarak seçti. Kalın zırhlı tanka girince de yeni bir güvene ve cesarete kavuştu.</p>

    <p class="calibre3">Aklına gelen sözler, «Sardi'ye hücum! Tarihin bu şanlı sayfalarını kanla yazın!» oldu ve Gino yine sadık bir çoban köpeği gibi ona baktı.</p>

    <p class="calibre3">Şimdi hava kararırken, iki tarafında dimdik kayaların yükseldiği taşlı geçitte yukarıya doğru çıkarlarken, kont girdiği bu çılgınca iş konusunda ciddi kuşkulara kapılmıştı.</p>

    <p class="calibre3">Komutan tankının taretinden dışarıya bakarken gözleri korkudan büyümüş, cilalı siyah bir miğferi kulaklarına kadar indirmişti. Bir eliyle fildişi kabzalı Baretta'yı sıkıca tutuyordu. Ayaklarının dibine çömelmiş olan mutsuz Gino çelik gövdenin içinde kalmayı yeğlemişti.</p>

    <p class="calibre3">O sırada ilerde bir yerden makineliyle ateş açıldı. Ses sarp kaya, lara çarparak tekrar tekrar yankılandı.</p>

    <p class="calibre3">Kont sürücüsüne, «Dur!» diye bağırdı. «Hemen dur!» Makinelinin sesi pek yakından geliyordu. «Burasını bölüğün karargâhı yapacağız. Binbaşı Castelani'yle Yüzbaşı Vito'yu çağırın. Hemen buraya gelerek bana rapor versinler.»</p>

    <p class="calibre3">Jake omzunu sıkan bir el ve gözlerini alan bir fırtına lambasının ışığı yüzünden uyandı. Doğrulup oturmak için bütün iradesini kullanmak zorunda kaldı. Islak battaniyeyi üstünden atıp gözlerini kısarak ışığa baktı. Soğuktan bütün kasları kazık gibi olmuş, yorgunluktan iyice sersemlemişti. Sabahın hemen gelmiş olabileceğine inanamıyordu.</p>

    <p class="calibre3">«Kimsin?»</p>

    <p class="calibre3">«Benim, Jake.» Sonra lambanın gerisinde Gregorius'un yoğun duygularını açıklayan koyu renk yüzünü gördü.</p>

    <p class="calibre3">«O Tanrı'nın belası şeyi gözlerimin önünden çek.»</p>

    <p class="calibre3">Yanında Gareth Swales birden doğruldu. İkisi de siperin çamurlu dibinde eski bir brandanın üstüne elbiseleriyle uzanmışlardı.</p>

    <p class="calibre3">Yorgunluktan aptallaşmış olan Gareth mırıldandı. «Ne oluyor?»</p>

    <p class="calibre3">Gregorius lambayı çevirince ışık yanında duran ince kızı aydınlattı. Sara soğuktan titriyordu, ince elbisesi hem ıslanmış, hem çamurlanmıştı. Dikenler ve dallar dar pantolonunu yırtmış, bacaklarını çizerek kanatmıştı.</p>

    <p class="calibre3">Kız, Jake'in yanında diz çöktü. Adam onun gözlerinde engel olamadığı bir korku gördü ve dudaklarının da titrediğini fark etti. Jake'in koluna dayadığı ince eli de bir cesedinki kadar soğuktu ve bu da titriyordu.</p>

    <p class="calibre3">Deli gibi, «Miss Camberwell'i yakaladılar,» diyebildi, sonra sesi kesildi.</p>

    <p class="calibre3">Jake siperlerin yarım mil gerisinde Domuz Priscilla'nın park edildiği yere giderken, «Burada kalmalısın,» diye mırıldandı. «Şafakta saldırıya geçecekler. Bizimkilerin sana ihtiyacı olacak.»</p>

    <p class="calibre3">Gareth'in sesi sakin fakat kesindi. «Ben de birlikte geleceğim. Burada oturup beklememi umamazsın. Onlar Vicky'yi...» Birden sustu. Eski şakacı tavrıyla devam etti. «Bir baba gibi sana göz kulak olmam gerekiyor, evlat. Ras'la adamları bir süre kendi başlarına dayanmak zorundalar.»</p>

    <p class="calibre3">Konuşarak zırhlı arabaya geldiler. Uçurumun girişinin hemen altındaki düzlükte duruyordu araç. Jake, Priscilla'nın branda örtüsünü çıkarırken, Gareth de Gregorius'u kenara çekti.</p>

    <p class="calibre3">«Şu ya da bu şekilde şafaktan önce geri dönmemiz gerekiyor. Biz dönemezsek ne yapacağını biliyorsun. Tanrı da biliyor ya, son günlerde yeterince tecrübe sahibi oldun.»</p>

    <p class="calibre3">Gregorius sessiz sedasız başını salladı.</p>

    <p class="calibre3">«Mümkün olduğu sürece dayan. Ondan sonra da son savunma için uçurumun girişine çekil. Tamam mı? Yarın öğleye kadar dayanmamız gerekiyor. Tankları olsa da olmasa da, onları öğleye dek tutabiliriz. Öyle değil mi?»</p>

    <p class="calibre3">«Evet, Gareth, onları tutabiliriz.»</p>

    <p class="calibre3">«Bir şey var, Greg. Büyükbabanı öz ağabeyimmiş gibi seviyorum fakat ihtiyar namussuzu zapt et lütfen. Gerekirse onu bağla.» Gareth gencin omzuna vurup düşmandan aldığı İtalyan tüfeğini sağlam eliyle tutarak arabaya doğru gitti. O sırada Jake, Sara'yı yukarıya çıkarmış, krankı çeviriyordu.</p>

    <p class="calibre3">Domuz Priscilla birkaç yüz metre uzunluğundaki dik yoldan geçip uçurumun başına geldi. Orada meşale ışığında çalışan Harariler'i gördüler. Jake'le Gareth İtalyan tanklarının geldiğini duyduklarından beri adamlar burada uğraşıyorlardı.</p>

    <p class="calibre3">Gareth sadece Vicky'yi düşünmekle birlikte yine de Etiyopyalıların görevlerini iyi yapmış olduklarını fark etti. Tanklara karşı koyacak duvarlar bir insan boyundan yüksekti ve bunlar Harariler'in dağlardan taşıyabildikleri en büyük, ağır kayalardan oluşmuştu. Duvarların ortasında sadece bir arabanın geçeceği kadar aralık vardı.</p>

    <p class="calibre3">Gareth, «Sara, onlara söyle aralığı kapatsınlar,» dedi. «Arabayı bir daha uçuruma getirmeyeceğiz.» Geçerlerken kız duvarın üstünde duran bir Harari subayına seslenerek durumu anlattı. Adam da anladığını belirterek elini sallayıp işine döndü.</p>

    <p class="calibre3">Jake, Priscilla'yı doğal granit kapıdan çıkardı. Önlerinde çorba tabağı biçimindeki vadi ve Sardi kasabası vardı.</p>

    <p class="calibre3">Kasaba yanıyordu ve Jake bu manzarayı görünce arabayı durdurup üstüne çıkarak dürbünle baktı. Sonra Sara'ya, «Vicky hâlâ sağ mı?» diye sordu. Böylece hepsinin korkusunu açıklıyordu.</p>

    <p class="calibre3">Sara cevap verdi. «Vicky'yi yakaladıklarında Ras Kullah oradaysa zavallı ölmüş demektir.»</p>

    <p class="calibre3">Sonra yine sessizlik oldu. iki adam kendilerini tutsak eden geceye öfke ve korkuyla baktılar.</p>

    <p class="calibre3">Sara, «Fakat Ras Kullah belki de dağlarda gizleniyordu,» diye devam etti. «Saldırı zaferle sonuçlanmadıkça ortaya çıkmaz. Bu durumda adamları da Vicky'yi öldürmeye cesaret edemezler. Ras Kullah gelip sütlü ineklerinin yaptıklarını seyrederek eğlenmek isteyecektir. Duyduğuma göre, o kadınlar küçük bıçaklarıyla dikkatli çalışarak insanın bütün derisini ayak parmaklarından başına kadar yüzebiliyorlarmış. Hem derisi yüzülen insan saatlerce de sağ kalabiliyormuş.»</p>

    <p class="calibre3">Jake dehşetle titredi.</p>

    <p class="calibre3">Gareth kendisini zorlayarak, «Hazırsan gidelim, evlat,» dedi. «Artık zamanı geldi.»</p>

    <p class="calibre3">Jake de kendisini toplayarak sürücü yerine atladı.</p>

    <p class="calibre3">Gregorius dağların arasından gözüken gökyüzü sahte şafağı andıran bir ışıkla aydınlanırken hemen siperlere koştu.</p>

    <p class="calibre3">Bu daracık siperlerdeki gölge gibi gözüken insanlar harekete geçmişlerdi bile. Elinde tüten bir gaz lambası olan Ras'ın muhafızı, genci görünce rahat bir soluk aldı.</p>

    <p class="calibre3">«Ras sizi istiyor.» Gregorius onun peşinden sipere girerek bir şeye aldırmadan çamurların içinde uyuyan yüzlerce askerin yanından geçti. Ras ana siperin en geniş bölümünde gri bir battaniyeye sarılmış oturuyordu. Çukurun üstünü eski deri çadırlardan birinin parçalarıyla örtmüşlerdi. Ortada bir ateş dumanlar çıkararak yanıyordu. Etrafında bir düzine subayı ve muhafızı bulunan Ras, torunu Gregorius önünde eğilince başını kaldırdı.</p>

    <p class="calibre3">«Beyaz adamlar gittiler mi?» Ras'ın sıska vücudu bir öksürükle sarsıldı.</p>

    <p class="calibre3">Gregorius hemen, «Şafak vakti düşman saldırmadan önce dönecekler,» diye onları savundu, sonra bunun nedenini ve planda yapılan değişiklikleri açıkladı.</p>

    <p class="calibre3">Ras titreyen alevlere bakarak hırıltılı, sert bir sesle konuştu. «Bu bir işaret. Başka türlüsünü kabul edemem. O İngilizin öğütlerini çok uzun süre dinledim. Çok uzun süre içimdeki ateşi bastırdım. Çok uzun süre bir köpek gibi düşmandan kaçtım.»</p>

    <p class="calibre3">Tekrar öksürdü. «Yeterince kaçtık. Artık savaşma zamanı geldi.» Çevresindeki subaylar öfkeyle homurdandılar. «Adamlarına git. Onları uyandır. Karınlarını ateş, avuçlarını çelikle doyur. Onlara işaretin yüz yıl önceki, bin yıl önceki gibi olduğunu söyle. Onlara savaş davullarımı beklemelerini söyle.» Yanındakilerin boğazlarından kükremeyi andıran sesler yükseldi. «Davullar şafakta çalacak. Onlar sustuğu an saldıracağız.» Ras ayağa kalkıp hepsine tepeden bakarak dururken üstündeki battaniye kaydı. Sıska, yaşlı göğsü öfkesinin ateşiyle kabardı. «O anda ben, Ras Golam düşmanları önüme katarak sürüyecek ve çölde kovalayarak onları geldikleri yere, denize yollayacağım. Kendisini savaşçı ve bir Harari sayan herkes benimle gelecektir...» Sözleri 'Lulululu' diye bağıran subaylarının tiz sesleri arasında kayboldu. Ras çınlayan bir kahkaha atarak deli gibi güldü.</p>

    <p class="calibre3">Subaylarından birinin uzattığı feji içen Ras boş maşrapayı fırlatıp ateşe attı.</p>

    <p class="calibre3">Gregorius ayağa fırlayarak sıska, yaşlı kolu tuttu. «Büyükbaba.»</p>

    <p class="calibre3">Ona dönen Ras'ın kanlanmış yaşlı gözleri korkunç bir ateşle yanıyordu artık. «Bana kadın sözleri söyleyeceksen bunları yut. Bu sözlerin ciğerlerindeki soluğu boğmasına ve karnında zehir haline dönmesini sağla.» Ras torununa kötü kötü baktı ve Gregorius gerçeği birden anladı. "</p>

    <p class="calibre3">Ras'ın ne yapmak üzere olduğunu anlamıştı. Büyükbabası kendi zamanının geçtiğini, düşmanın çok güçlü olduğunu, Tanrı'nın sırtını Etiyopya'ya çevirdiğini, kalp ne kadar cesur savaş ne kadar şiddetli olursa olsun, sonunda kendilerini yenilgi, şerefsizlik ve tutsaklık beklediğini bilecek kadar yaşlı ve akıllıydı.</p>

    <p class="calibre3">Ras diğer yolu seçiyordu. Kalan tek yolu.</p>

    <p class="calibre3">Gençle ihtiyar o anda anlayışla göz göze geldiler. Gözlerinde yumuşak bir ifade beliren Ras, Gregorius'a doğru eğildi. «Fakat ateş senin de karnındaysa davullar durunca benimle birlikte saldırırsın... Öyleyse seni kutsamam için diz çök.»</p>

    <p class="calibre3">Gregorius o anda bütün endişe ve engellerin silindiğini hissetti. Eski atalarından kalma savaşçılara özgü sevinci duyarak kalbi bir kartal gibi yükseldi adeta.</p>

    <p class="calibre3">Ras'ın önünde bir dizinin üstüne çöktü.</p>

    <p class="calibre3">«Beni kutsa, büyükbaba,» diye bağırdı. Ras iki elini gencin eğilmiş başına dayayarak eski bir duanın sözlerini tekrarladı.</p>

    <p class="calibre3">Gregorius ensesine düşen sıcak bir damla yüzünden irkilerek başını kaldırdı. Ras'ın kırışık yanaklarından akan yaşlar çenesinden damlıyordu.</p>

    <p class="calibre3">Vicky Camberwell yanan kasabanın eteklerindeki boş bir kulübede yüzüstü toprakta yatıyordu. Yerler bit doluydu. Bunlar usul usul kadının vücudunda dolaşıyor, ısırmaları yakıcı bir kaşıntıya neden oluyordu. Elleri yaş deriyle arkada bağlanmıştı. Ayak bilekleri de aynı şekilde bağlıydı.</p>

    <p class="calibre3">Dışardan yanan kasabanın alevlerinin homurtuları geliyor, zaman zaman bir dam gürültüyle çöküyordu. Ayrıca kan ve fejle sarhoş olan Gallalar bağırıp çılçjn gibi gülüyorlardı. Ras Kullah gelene kadar beklerken hoşça vakit geçirmek için öldürmeyip ayırmış oldukları birkaç Harari'nin tüyler ürpertici çığlıklar attıkları duyuluyordu.</p>

    <p class="calibre3">Vicky orada ne kadar süre yattığını bilemedi. Elleri ve ayakları çok sıkı bağlanan yaş deri yüzünden uyuşmuştu. Yere düşmesine neden olan darbe kaburgalarını sızlatıyordu. Soğuk gece havası iliklerine dek donduruyor, genç kadın dişlerinin takırdamasına engel olamıyordu. Dudakları morarıp gerilmişti ve yerinden kımıldayamıyordu. Yerini değiştirmek, dönmek ya da kollarının bacaklarının rahatlamasını sağlamak için kımıldanmaya kalkınca başında bekleyen muhafızlardan bir tekme veya yumruk yiyordu.</p>

    <p class="calibre3">Sonunda etraf karardı. Uyumuyor, çadırın dışındaki gürültüleri hayal meyal duyuyordu. Sadece zaman duygusunun yitirildiği bir komaya girmişti sanki. Şiddetli soğuk ve duyduğu ağrılar kaybolur gibi oldu.</p>

    <p class="calibre3">Bitkinlik ve soğuk yüzünden böyle kendinden geçerek saatlerce kaldı. Karnına bir tekme yiyip duyduğu yeni acıyla soluyarak kendine geldi.</p>

    <p class="calibre3">O zaman dışardaki seslerin yükselmiş olduğunu fark etti. Yüzlerce insan, bir sirkteki kalabalık gibi bir ağızdan bağırıyordu. Muhafızları onu sürükleyerek ayağa kaldırdılar. Biri ayak ve el bileklerini bağlayan derileri kesti. Vicky elleriyle ayaklarında kan dolaşımı başlayınca büyük bir acıyla hıçkırdı. Dizleri bükülüverdi. Yere düşecekti ama sert eller onu tutarak dizlerinin üstünde sürükleye sürükleye kulübenin alçak kapısından çıkardılar. Dışardaki dar yola tıklım tıklım insanlar dolmuştu. Vicky kapıda belirince, korku veren koyu renk siluetler hevesle yaklaştılar ve kitle kana susamış gibi kükredi.</p>

    <p class="calibre3">Muhafızlar onu yolda sürüklerlerken kalabalık da peşindeydi. Haykırmaları tıpkı bir kış fırtınasının sesini andırıyordu.</p>

    <p class="calibre3">Eller onu yakalıyor fakat muhafızlar Vicky'yi tutanlara gülerek vuruyorlardı. Uyuşmuş bacakları altında sallanan genç kadını ileriye doğru götürüyorlardı. Sonunda çelik kapıdan geçip Vicky'nin iyileştirmek için baktığı sayısız yaralının paralanmış cesedinden oluşan tepenin yanından geçtiler ve istasyonun avlusuna geldiler.</p>

    <p class="calibre3">Yüzlerce meşale bu avluyu aydınlatıyordu. Vicky ancak deponun verandasına yaklaşınca, beton rampaya yerleştirilmiş yastıklara tembelce oturmuş olan adamı gördü. O anda korku benliğini sardı. Sıkıca tutan ellerden kurtulmak için umutsuzca çırpındı. Fakat onu öne götürerek birden havaya kaldırdılar.</p>

    <p class="calibre3">Gallaların üç ağır mızrağı bir sehpanın ayaklarını oluşturacak biçimde yumuşak toprağa iyice batırılmış, çelik uçları üstte bağlanarak bir piramit yapılmıştı. Karşı koyamayacağı bir güçle Vicky'nin bacakları ve kolları iyice yana açıldı. Yine el ve ayakları bileklerine sıkıca bağlanan yaş derileri hissetti.</p>

    <p class="calibre3">Onu tutanlar geri çekilerek bir daire oluşturdular. O zaman Vicky mızrakların oluşturduğu piramidin tepesinden bir denizyıldızı gibi sallandırdığını anladı. Deri bağlar canını çok yakıyordu.</p>

    <p class="calibre3">Başını kaldırınca tam karşısında, yukarda kalan rampada oturan Ras Kullah'ı gördü. Adam tiz, ince sesiyle bir şeyler söyledi. Vicky bunları anlamadıysa da büyüleyen bir korkuyla onun kalın, yumuşak dudaklarına bakakaldı. Adam dilinin ucunu çıkararak şişman, sarı bir kedi gibi yalandı.</p>

    <p class="calibre3">Birden gülerek yanında yastıklarda oturan iki kadına işaret etti.</p>

    <p class="calibre3">Gümüş küpe ve gerdanlıkları hafif sesler çıkaran, renkli parlak ipek elbiseleri lambaların ışığında parlayan iki kadın avluya indiler.</p>

    <p class="calibre3">Sanki önce yapacaklarını prova etmişler gibi mızraklara asılı Vicky'nin iki yanına geçtiler. Yüzleri son derece sakin, ifadesiz ve hoştu. Ancak kendisine dokunduklarında Vicky ellerindeki küçük gümüş bıçakları gördü. Umutsuzca debelenerek bunların çelik uçlarına bakmaya çalıştı.</p>

    <p class="calibre3">İki kadın fazla hareket etmeden ve ustalıkla Vicky'nin elbisesinin önünü yakadan etek ucuna kadar bir darbede kesiverdiler. Elbise bir sonbahar yaprağı gibi yere, çamurların üstüne düştü.</p>

    <p class="calibre3">Ras Kullah neşeli neşeli el çırptı. Koyu renk erkeklerden oluşan sürü hırlayarak biraz daha yaklaştı.</p>

    <p class="calibre3">Kadınlar yine acele etmeden bıçak darbeleriyle Vicky'nin ince ipek çamaşırlarını da kestiler. Biçimli bacakları açılıp bağlanmış olan Vicky çırılçıplak kalan vücudunu örtecek durumda değildi. Başını öne eğince altın saçları öne düşerek yüzünü gizledi.</p>

    <p class="calibre3">Galla kadınlarından biri dönüp Vicky'nin tam önünde durdu. Uzanıp küçük gümüş bıçağıyla kadının boynunun dibinde bir damarın belirli şekilde attığı yere dokundu. Sonra bıçağı ağır ağır aşağıya doğru çekti. Vicky'nin vücudu kasıldı. Sırtı geriye doğru büküldü. Böylece düzgün, kusursuz cildinin altından bütün kasları belli oldu.</p>

    <p class="calibre3">Başını geriye atmış, gözleri yuvalarından uğrayıp ağzı açılmıştı. Ve sonra bağırdı.</p>

    <p class="calibre3">Kadın bıçağı aşağı doğru çekmeye devam etti. Bunu gerilmiş göğüslerin arasından geçirdi. Beyaz deriyi bıçağın ustura gibi keskin ucu çizdi. Aşağıya doğru inen bıçağın ardından kanlar kırmızı bir çizgi gibi aktı.</p>

    <p class="calibre3">Kalabalık ulur gibi sesler çıkararak bağırdı. Ras Kullah da yastıkların üstünde öne doğru eğildi. Gözleri parıldıyordu; ıslak pembe dudakları aralanmıştı.</p>

    <p class="calibre3">Aynı anda iki şey birden oldu. İstasyon binasının arkasındaki karanlıklardan Domuz Priscilla birden meşalelerin aydınlattığı yere fırladı. O ana dek Jake Barton gaz pedalına sonuna kadar dayanmış ama motorun sesini kalabalığın hayvanca hırıltıları bastırmıştı.</p>

    <p class="calibre3">Eski Bentley motoru olanca gücüyle çalışan ağır zırhlı araç Gallaların arasına girerek başakları biçen bir hasat makinesi gibi hareket etti. Araba hızını kesmeden birbirinin içine girmiş olan adamların arasında kendine yol açtı ve mızraklara asılı Vicky'nin yanına geldi.</p>

    <p class="calibre3">O sırada Gareth Swales deponun karanlık kapısından Ras Kullah'ın oturduğu yerin tam arkasına çıktı. Yaralı İtalyan tüfeğini koluna dayamıştı. Silahı omzuna kaldırmadan ateş etti.</p>

    <p class="calibre3">Kurşun Galla kadınının bıçağı tutan kolunun dirseğine isabet etti. Kol bir dal gibi kırıldı. Bıçak hareket edemeyen parmaklardan kayıp düştü. Kadın feryat ederek Vicky'nin ayakları dibinde çamura serildi.</p>

    <p class="calibre3">İkinci kadın hızla döndü. Sağ elini bir engerek gibi havaya kaldırdı. Bıçağı Vicky'nin yumuşak, beyaz karnına sokmaya niyetliydi. Tam bıçağı sapına kadar batıracağı sırada Gareth namluyu hafifçe oynatıp tekrar ateş etti.</p>

    <p class="calibre3">Ağır mermi kadının altınımsı renkli alnının tam ortasına isabet etti. Orada boş göz oyuğuna benzer bir delik açıldı ve kadının başı çok ağır bir yumruk yemiş gibi geriye gitti.</p>

    <p class="calibre3">O yere yıkılırken Gareth de namluyu biraz aşağıya indirdi. Ras Kullah yastıkların üstünde ağzını telaşla açmış bağırarak dönerken, namlu onun gırtlağına çevrildi. Gareth üçüncü kurşunu da sıktı. Bu Ras Kullah'ın üst dişlerini kırıp boğazına saplandı ve ensesinden çıktı. Ras sırtüstü düşerken yaralı bir kurbağa gibi yerinde zıplıyordu.</p>

    <p class="calibre3">Gareth onun üstünden atlayıp avluya indi. Bir Galla başının üstüne kaldırdığı geniş kılıcıyla saldırmaya kalktı. Gareth tüfeği kaldırmadan ateş edip cesedin üstünden atlayarak Vicky'ye eriştiği sırada Jake Barton da arabayı kadının yanında durdurmuştu. Elinde bir Harari hançeriyle sürücü kapağından dışarıya atladı.</p>

    <p class="calibre3">Jake, Vicky'nin mızraklara asılı olan bağlarını kesti. Gareth de eğilip Vicky'nin çamurların üstündeki yırtılmış giysilerini toplayıp yaralı kolunun altına sıkıştırdı.</p>

    <p class="calibre3">Jake'e yumuşaklıkla, «Gidelim mi, evlat?» diye sordu. «Sanırım eğlence bitti.» Birlikte Vicky'yi kaldırıp arabanın üstüne koydular.</p>

    <p class="calibre3">Kont Aldo Belli karmakarışık düşlerle dolu uykudan davul sesleriyle uyandı. Tankın sert zemininde telaşla doğrulup oturarak dehşetle açılan gözlerle etrafına bakındı. Bir yandan da korkuyla tabancasını arıyordu.</p>

    <p class="calibre3">«Gino!» diye bağırdı. «Gino!» Fakat cevap çıkmadı. Sadece karanlık gecede o korkunç tempo işitiliyor, davulların sesi kafasında yankılanıyordu. Bu yüzden çıkarabileceğini düşündü. Avuçlarıyla kulaklarını örttü ama sesler dev bir nabız, bu acımasız ve vahşi toprakların kalbi gibi duyuluyordu.</p>

    <p class="calibre3">Daha fazla dayanamayarak sürüne sürüne tankın arka kapağına gitti. Başını dışarıya uzattı.</p>

    <p class="calibre3">Hemen karşılık aldı. Çelik paletler arasında battaniyelerin içine büzülmüş olan küçük çavuş başını uzattı. Kont dişlerinin tıpkı daktilo tuşları gibi sesler çıkararak takırdadığını duyuyordu.</p>

    <p class="calibre3">«Sürücüyü hemen Binbaşı Castelani'yi çağırması için yolla.»</p>

    <p class="calibre3">«Başüstüne.»</p>

    <p class="calibre3">Gino'nun başı kayboldu. Kısa süre sonra tekrar baş birden ortaya çıkınca, kont irkilerek bağırdı ve dolu tabancanın namlusunu onun iki kaşının arasına doğru çevirdi.</p>

    <p class="calibre3">Gino, «Ekselans,» diye inledi.</p>

    <p class="calibre3">Sesi korkudan boğuklaşan kont hırladı. «Budala. Seni vurabilirdim. Bir pars gibi reflekslerim olduğunu bilmiyor musun?»</p>

    <p class="calibre3">«Ekselans, tanka girebilir miyim?»</p>

    <p class="calibre3">Aldo Belli bu isteği bir an düşündü ve reddetmekten tuhaf bir zevk aldı. «Bana bir fincan kahve yap,» diye emir verdi. Fakat kahve geldiğinde durmayan davulların kakofonisi yüzünden kafası şişmiş, sinirleri iyice gerilmişti. Onun için maşrapayı doğru dürüst tutacak halde değildi. Bardağın kenarı dişlerine vuruyordu.</p>

    <p class="calibre3">Kont, Gino'nun titreyen elini fark etmediğini umarak haykırdı. «Keçi sidiği bu! Beni zehirlemeye çalışıyorsun!» Emirerini suçlayıp kaynar sıvıyı yandan döktü. O sırada karanlık uçurumda iriyarı binbaşı belirdi.</p>

    <p class="calibre3">Castelani, «Adamlar saldırmaya hazır bekliyorlar, albayım,» diye hırladı. «On beş dakika sonra şafak sökecek... Aydınlık yeterli olunca...»</p>

    <p class="calibre3">«İyi. İyi.» Kont onun sözünü kesti. «Hemen karargâha dönmeye karar verdim. General Bodoglio benden bunu yapmamı bekle...»</p>

    <p class="calibre3">Bu kez binbaşı onun sözünü kesti. «Mükemmel, albayım. Aldığım habere göre, büyük düşman grupları hatlarımıza sızmışlar. Arkadan bize saldırıyorlarmış. Böylece onları yakalayıp cezalandırabilirsiniz, sanırım.» Castelani kontu çok iyi tanımıştı artık. «Yalnız size fazla asker veremeyeceğiz tabii. Onun için de biraz zor bir iş bu.»</p>

    <p class="calibre3">Kont yüksek sesle düşündü. «Öte yandan... Kalbim burada çocuklarımın yanında kalmamı mı istiyor acaba? Bir savaşçının kafasına değil kalbine güvenmesi gereken bir an gelir... Seni uyarıyorum, Castelani. Ateşlendim ve savaşmak istiyorum.»</p>

    <p class="calibre3">«Kuşkusuz, albayım.»</p>

    <p class="calibre3">Aldo Belli, «Hemen hareket ediyorum,» diye kararını açıkladı. Endişeyle uçurumun karanlıklarına baktı. Komutan tankının ortaya alınmasını istiyordu. Böylece bölüğün tam ortasında olacak, hem önden hem arkadan korunacaktı.</p>

    <p class="calibre3">Davullar durmadan çalıyor, beyninde yankılanıyordu ve yüksek sesle haykıracak hale gelmişti kont. Bu ses topraktan, tam karşıdaki karanlık bayırdan gelir gibiydi. Ses uçurumun yanında yükselen kayalara çarparak yankılanıyor ve birer balyoz gibi kafasına iniyordu.</p>

    <p class="calibre3">Aldo Belli birden karanlıkların açıldığını fark etti. Biraz önce sadece karanlık gölgeler gördüğü yarda şimdi bodur bir sedir ağacı olduğunu fark ediyordu. O ağaç da şekilsiz bir canavarı andırmaktaydı. Kont gözlerini kaçırıp yukarıya baktı.</p>

    <p class="calibre3">Dağların arasından gözüken incecik gökyüzü parçası hafif pembemsi bir ışıkla aydınlanmıştı. Gözlerini indirip karşıya bakınca karanlıkların yok olduğunu ve Afrika'ya özgü şekilde şafak söktüğünü birden anladı.</p>

    <p class="calibre3">Sonra davullar sustu. Bu çok ani olmuştu. Afrika dağlarında şafak vakti şimdi korkunç, ölümü andıran bir sessizlik hüküm sürüyordu. Bu yüzden afallayan Aldo Belli kazık kesildi ve gözlerini kırpıştırarak uçuruma baktı.</p>

    <p class="calibre3">Yeni bir ses duydu. Gece uçan kuşların çığlıklarını andıran, ince, tiz, tüyler ürpertici bir ulumaydı bu. Ancak uzun saniyeler sonra bunun yüzlerce kişinin bağırmasından oluştuğunu arılayabildi.</p>

    <p class="calibre3">Birden irkilerek başını kaldırdı. «Aman Tanrım,» diye fısıldayarak uçuruma baktı.</p>

    <p class="calibre3">Kocaman bir kaya bir heyelan olmuş gibi, koyu bir gölge halinde üstlerine iniyordu. Uluma daha da yükseldi ve korkunç bir durum aldı. Birden ışık güçlenince, kont kayan kaya sandığı şeyin dalga halinde gelen insanlar olduğunu anladı.</p>

    <p class="calibre3">Kont, «Biz günahkârları bağışla,» diyerek hemen haç çıkardı ve aynı anda karanlık İtalyan mevzilerinden Castelani'nin çılgın bir boğanın böğürmesini andıran sesini duydu.</p>

    <p class="calibre3">Birden makineliler hep birlikte ateşe başladılar. Bu gökgürültüsü bütün sesleri bastırdı. İnsan dalgası artık öne doğru gelmiyordu. Bu dalga kayalara çarpar gibi İtalyan silahlarıyla geri itiliyordu. İnsanlar olduğu yerde dönüyor, birbirine karışıyor, yere düşüyorlardı.</p>

    <p class="calibre3">Işık daha da güçlenmişti. Kont makineli tüfeklerin bir arada saldıran Harari savaşçılarını altüst ettiğini görüyordu. Silahlar ileriyi geriyi tararken sıra sıra gelen Harariler vurulup birbirlerinin üstüne yığılıyorlardı. İtalyan mevzileri önünde yığılmıştı ölüler. Yeni gelenler düşenlerin üstünden atlamaya çalışıyor ve o sırada makineliler tarafından taranarak yerdekilerin üstüne kapaklanıyorlardı. Böylece cesetlerden bir duvar oluşuyordu.</p>

    <p class="calibre3">Kont bu büyüleyici görünüm karşısında korkusunu unuttu. Harariler durmadan dar geçide saldırıyorlardı. Deşilen yuvalarından fırlayan karıncalar gibi geliyorlardı. Makineliler de gelenleri orak gibi biçiyordu.</p>

    <p class="calibre3">Ama yer yer birkaç kişi Castelani'nin çektirmiş olduğu dikenli tellere erişiyor, kılıçlarıyla bu tellere vurup üstünden atlıyorlardı.</p>

    <p class="calibre3">Dikenli teli aşanların çoğu da İtalyan siperlerinin ağzında düşüp ölüyordu. Yakından tüfekle ateş eden İtalyanlar onları parça parça ediyorlardı fakat yine de birkaçı yaklaşıyordu. Üç kişi, iki Etiyopyalının tellerin üstüne düşüp öldüğü yere koştular. Oradan rahatça geçtiler.</p>

    <p class="calibre3">Onlara etekleri uçuşan, uzun beyaz entari giymiş, iskelete benzer, boylu bir adam önderlik ediyordu. Kabak kafası siyah bir gülle gibi parlayan adamın düzgün bembeyaz dişleri terli, kırışık yüzünde ışıldıyordu. Bu adamın hemen hemen boyu uzunluğunda ve genişliği de bir karış olan kocaman bir kılıcı vardı sadece. Bu dev kılıcı rahat rahat başının üstünde çevirirken bir keçi çevikliğiyle ilerliyor ve oradan oraya koşuyordu.</p>

    <p class="calibre3">Onu izleyen iki savaşçı koşarlarken kalçalarına dayamış oldukları eski Martini Henry tüfekleriyle ateş ediyorlardı. Silahlannın namlularından kara barut attıklarını belirten yoğun koyu mavi dumanlar yükseliyordu. Bir makineli bu küçük grubu yakaladı, bir ateşte ikisini biçti fakat uzun boylu liderleri hızla koşarak yaklaşıyordu.</p>

    <p class="calibre3">Kont tankın taretinden bakarken bu adamın haline çok şaştığı için bir an korkusunu unuttu. Yanında duran tanktan ateş açıldı. Bu kez beyazlı adam hafifçe sendeledi. Aldo Belli işaret eden mermilerin adamın göğsünün üstünde kan lekelerine neden olduğunu da fark etti. Fakat yaşlı adam hâlâ koşuyor ve bağırıyordu, ilk siperleri atlayarak geçmiş, doğru tankların üstüne geliyordu. Sanki kontun kendi özel düşmanı olduğunu anlamıştı. Tarette büyülenmiş gibi kalan Aldo Belli, derin çizgili yüzü, sabit bakan gözleri ve adama hiç uymayan son derece düzgün bembeyaz dişleri gördü. Savaşçının göğsü kan içinde kalmıştı ama havada çevirdiği kılıcı ıslıklar çalıyor, şafağın ışıkları bunun çeliğini aydınlatıyordu.</p>

    <p class="calibre3">Makineli tekrar ateş etti ve bu kez mermiler beyazlı adamın vücudunu paraladı. Kont adamın üstünden fırlayan kumaş ve ot parçalarının etrafa dağıldığını da gördü ama o inanılmayacak şekilde hâlâ geliyordu. Sendeleyerek, kılıcını yanında sürüye sürüye geliyordu.</p>

    <p class="calibre3">Makinelinin son ateşi adamın elinden kılıcının düşmesine neden oldu. Dizüstü çöktü fakat bu kez sürünerek ilerledi. Şimdi kontu görmüş ve gözlerini beyaz adamın yüzüne dikmişti. Bir şey bağırmaya çalıştı ancak açık ağzından püsküren kanlar sesini boğdu. Sürünen, paralanmış adam duran tanka yaklaştı ve İtalyan silahları da sustu. Adamın inadı karşısında şaşırmış gibi susmuşlardı.</p>

    <p class="calibre3">Ölmekte olan savaşçı, parçalanmış vücudunu güçlükle kaldırıp korkunç bir öfkeyle konta baktı. Kont telaşla fildişi kabzalı Baretta'ya yeni bir şarjör taktı.</p>

    <p class="calibre3">«Onu durdurun, budalalar!» diye bağırdı. «Onu öldürün! İçeriye girmesine izin vermeyin!» Fakat silahlar susmuştu.</p>

    <p class="calibre3">Kont titreyen elle tabancasını kaldırdı. Sürünerek kendisine yaklaşan Etiyopyalıyla arasında iki metreden az bir açıklık vardı. Ortalıkta sessizlik hüküm sürerken nişan alarak telaşla Baretta'yı boşalttı.</p>

    <p class="calibre3">Bir kurşun savaşçının terden parlayan alnına saplanarak kahverengi deride bir delik açtı. Adam geri geri kaydı, sonra yuvarlanarak sırtüstü düştü. Hızla aydınlanmakta olan gökyüzüne iri iri açılmış görmeyen gözlerini dikerek öyle kaldı. Gevşeyen dudaklarının arasından birtakım takma diş düştü. Yaşlı ağız büzülüp içeriye çöktü.</p>

    <p class="calibre3">Kont hâlâ titriyordu fakat birden kapıldığı duygu benliğini saran korkulardan kurtulmasını sağladı. Öldürdüğü adamı birden tam anlamıyla benimsedi. Vurduğu adamın bir parçasını almak istiyordu. Baş derisini yüzebilirdi. Ya da başını kesip mumyalatır ve o anı daima saklardı. Fakat daha kımıldayamadan tiz düdükler ve boru sesleri saldırının başladığını belirtti.</p>

    <p class="calibre3">Önlerindeki dimdik yolda ölüler üst üste devrilmiş yatıyordu. Bu intihar saldırısından kurtulanlar da kayaların arasına dalarak gözden kayboluyorlardı.</p>

    <p class="calibre3">Sardi'ye giden yol açıktı. Tam bir asker olan Luigi Castelani bu fırsattan yararlandı. Boru sert sert öterek saldırı emri verirken, İtalyan piyadeleri siperlerden fırladılar ve tanklar da gürültüyle ilerledi.</p>

    <p class="calibre3">Yaşlı Harari savaşçısının cesedi, komutan tankının tam önündeydi. Gürültüyle dönen çelik paletler üstünden geçerek onu bir tavşan ölüsü gibi ezdiler. Tank, Albay Kont Aldo Belli'yi zaferle Sardi Geçidi'nden yukarıya çıkarıp Dessie Yolu'na götürüyordu.</p>

    <p class="calibre3">Uçurumun hemen boğazını kapatan kayalardan yapılmış duvar karşısında tank bölüğü durdu. Bu duvar uçurumun ağzından çıkmalarına engeldi. İtalyan piyadeleri kendilerini koruyan tankların önünde ilerleyerek kayaları indirmek için duvara saldırdılar ama o anda duvarın öbür yanında yatan Etiyopyalılar birden kalkarak saldırdılar. İtalyanlarla Etiyopyalılar birbirlerine girdikleri için toplar ve makineliler ateş edemediler, çünkü kendi askerlerini vurmaktan korkuyorlardı.</p>

    <p class="calibre3">O sabah üç kez duvara saldıran piyadeler püskürtüldü. Bu kayalara çevrilen topların ateşinin de bir yararı olmadı. Atılan obüsler kayalarda iz bile bırakmıyordu. Tanklar kocaman böcekler gibi saldırarak girecek bir aralık aradılar. Fakat aralık yoktu. Çelik paletler kayalardan kıvılcımlar çıkmasına neden oldular ama hiçbir tank duvarı aşabilmek için bu kadar dik bir açı yarıp tırmanamazdı.</p>

    <p class="calibre3">Bunu yarım saat kadar süren bir sessizlik izledi. Gareth ve Jake omuz omza vermiş, granitten dev bloklardan birine dayanmış oturuyorlardı, ikisi de gökyüzüne bakıyordu. Sessizliği Jake bozdu.</p>

    <p class="calibre3">«İşte mavi.» Son bulutların da ağır ağır dağıldığını ve gökyüzünün açıldığını gördüler. Parlak güneş vadiyi aydınlattı ve iki dağ arasında bir gökkuşağı oluşturdu.</p>

    <p class="calibre3">Gareth yukarıya bakarak yumuşak sesle, «Ne kadar güzel,» diye mırıldandı.</p>

    <p class="calibre3">Jake cebinden saatini çıkararak bir göz altı. «On biri yedi geçiyor. Neredeyse telsiz onlara bulutların açıldığını bildirecektir. Adamlar dövüşe hazırlanan horozlar gibi hevesle pilot mahallerinde oturuyorlardır.» Saati cebine soktu. «Otuz beş dakika sonra burada olacaklar.»</p>

    <p class="calibre3">Gareth doğrulup yapışmış sarı saçını alnından geriye itti. «Onlar geldiklerinde burada olmayacak bir centilmen biliyorum.»</p>

    <p class="calibre3">Jake, «Şunu iki yap,» diye kabul etti.</p>

    <p class="calibre3">«Hepsi bu kadar, evlat. Biz görevimizi yaptık. Lij Mikhael birkaç dakika için sorun çıkarmaz. Buradan öğleye doğru ayrılacağız zaten.»</p>

    <p class="calibre3">«Ya bu zavallılar ne olacak?» Jake kaya duvarın ardında çömelen birkaç yüz Harari'yi işaret etti. Ras Golam'ın ordusundan geriye sadece onlar kalmıştı.</p>

    <p class="calibre3">«Bombardıman uçaklarının geldiğini duyduğumuz an basıp gidebilirler. Dağlara koşarlar tıpkı bir köpek sürüsü gibi...»</p>

    <p class="calibre3">Jake, «Bir dişinin peşinden koşan köpek sürüsü,» diye tamamlayarak sırıttı.</p>

    <p class="calibre3">«Tamam.»</p>

    <p class="calibre3">«Birinin onlara durumu açıklaması gerekiyor.»</p>

    <p class="calibre3">Gareth, «Sara'yı bulup bunu onlara açıklamasını söyleyeceğim,» diyerek uzaklaştı. Yukarıdaki sarp kayaların oralarda mevzilenen tüfekli İtalyanlardan korunmak için duvarın arkasından geçti. Domuz Priscilla beş yüz metre geride yolun yanındaki sedir ağaçlarının altına park edilmişti.</p>

    <p class="calibre3">İngiliz, Vicky'nin kendisine gelmiş olduğunu anladı. Yüz hâlâ bitkin ve solgundu. Paçavra halini almış elbisesi de iyice kirlenmişti. Giysinin önü göğüslerinin arasındaki derin olmayan yara yüzünden kan içindeydi. Genç kadın yerde yatan gence bakan Sara'ya yardım ediyordu. Ayak sesini duyunca, başını kaldırıp gücünü ve iradesini kazandığını belirten bir ifadeyle baktı.</p>

    <p class="calibre3">Gareth arka kapıdan içeriye uzandı. «Durumu nasıl?» Gregorius'a iki kurşun isabet etmişti ama neyse kabilesinden sadık iki adamı onu ölülerin yığıldığı yerden alıp geri getirmişlerdi.</p>

    <p class="calibre3">Vicky, «İyileşecek sanırım,» diye cevap verdi.</p>

    <p class="calibre3">Gregorius da gözlerini açarak fısıldadı. «Evet, bir şeyim kalmayacak.»</p>

    <p class="calibre3">Gareth, «Bu hak ettiğinden fazla,» diye söylendi. «Seni askerlerin başında bıraktım. Saldırıyı başlatman için değil.»</p>

    <p class="calibre3">«Binbaşı Swales.» Sara yavrusunu koruyan bir anne gibi öfkeyle baktı. «Bu kadar cesur...»</p>

    <p class="calibre3">Gareth, «Tanrı beni cesur ve dürüst adamlardan korusun,» diye mırıldandı. «Dünyada bütün tatsızlıkları onlar çıkarır.» Sara kendisine bağıramadan devam etti. «Benimle gel, kızım. Sözlerimi çevirmen gerekiyor. »</p>

    <p class="calibre3">Sara istemeye istemeye Gregorius'u bırakarak arabadan indi. Vicky de onu izleyerek Gareth'in yanında durdu. «İyi misin?»</p>

    <p class="calibre3">İngiliz, «Daha iyi olmamıştım,» diye cevap verdi ama kadın ilk kez onun yanaklarının fazla kızarmış ve gözlerinin de çakmak çakmak olduğunu fark etti.</p>

    <p class="calibre3">Gareth engel olamadan uzanıp sargıların açık bıraktığı eli tuttu. Bu el bir balon gibi şişip pis yeşilimsi mor bir renk almıştı. Eğilip kolu saran pis paçavraları koklayınca leş kokusu yüzünden öğürecek gibi oldu. İyice telaşlanarak erkeğin yanağına dokundu. «Gareth, sen ateş içindesin.»</p>

    <p class="calibre3">«Arzunun verdiği ateş. Sen zambak gibi beyaz elinle dokununca...»</p>

    <p class="calibre3">Vicky, «Koluna bakayım,» dedi.</p>

    <p class="calibre3">«Bakmasan daha iyi edersin.» Gareth gülümsüyordu ama kadın onun sesindeki sertliği sezdi. «Uyuyan yılanın kuyruğuna basma, ha? Uygarlığa dönene kadar yapabileceğimiz bir şey yok.»</p>

    <p class="calibre3">«Gareth...»</p>

    <p class="calibre3">«O zaman sana koca bir şişe şampanya alıp rahibi de çağıracağım.»</p>

    <p class="calibre3">«Gareth, ciddi ol.»</p>

    <p class="calibre3">«Ciddiyim.» Erkek sağlam elinin parmaklarıyla onun yanağına dokundu. «Bu bir evlenme teklifiydi.»</p>

    <p class="calibre3">Kadın onun şiddetli ateşini parmaklarının ucundan bile hissetti. «Oh Gareth! Gareth!» «Böylece 'Teşekkür ederim fakat hayır' diyorsun sanırım.» Vicky konuşacak halde olmadığı için sessiz sedasız başını salladı.</p>

    <p class="calibre3">«Ah, daha iyisini yapabilirdin. Örneğin, beni seçebilirin.» Kadına gülümsedi fakat ateşten çakmak çakmak olmuş gözlerinde içe dokunan bir acı vardı. «Ama öte yandan daha kötüsünü de yapabilirdin.» Birden dönerek Sara'nın kolunu tuttu. «Gel yavrum.» Omzunun üstünden seslendi. «Bombardıman uçakları gelir gelmez buradan ayrılacağız. Kaçmaya hazır olun.»</p>

    <p class="calibre3">Vicky onun arkasından bağırdı. «Nereye?»</p>

    <p class="calibre3">Gareth güldü. «Bunu bilmiyorum. Fakat güzel bir yer düşünmeye çalışacağız.»</p>

    <p class="calibre3">Onları ilk duyan Jake oldu. Sıcak bir yaz gününde bir kovan dolusu arı gibi ses çıkarıyorlardı. Sonra ses kayboldu. Dağ bunu gizlemişti.</p>

    <p class="calibre3">Jake, «İşte geliyorlar,» dedi ve onun sözünü doğrular gibi bir mil kadar aşağıdaki İtalyan bataryasından sarı bir işaret fişeği atıldı.</p>

    <p class="calibre3">Gareth, «Harekete geçin!» diye bağırarak gümüş komuta düdüğünü dudaklarının arasına sıkıştırarak birkaç kez sert sert çaldı.</p>

    <p class="calibre3">Bu sırada duvar boyunca ilerlemiş ve Harariler'in hepsinin emri anladığını görmüşlerdi. Adamlar vadiye, sedir ormanına doğru kaçıyorlardı ve yaklaşan uçakların sesleri gitgide hızlanıyordu.</p>

    <p class="calibre3">Jake telaşla, «Haydi gidelim,» diyerek Gareth'in sağlam kolunu yakaladı. Dönerek açık düzlükte koştular. Jake arabaya eriştiklerinde durup arkasına baktı.</p>

    <p class="calibre3">İlk büyük bombardıman uçağı uçurumun ağzından çıkmıştı. Siyah kanatlarıyla gökyüzünü karartır gibiydi. İki bomba uçağın altından düştü. İlki vakitsiz patladı fakat ikincisi kaya duvara isabet etti. Sarsıntı ikisini de tuttuğu gibi yere çarptı.</p>

    <p class="calibre3">Jake başını kaldıracak hale gelince dumanlar arasında granit duvardaki aralığı gördü. Bomba kayaları uçurmuştu. «İşte, bu kez parti kesinlikle sona erdi,» diyerek Gareth'i çekip ayağa kaldırdı.</p>

    <p class="calibre3">Sara aşağıdaki bölmeden, «Nereye gidiyoruz?» diye bağırdı. Ona ne sürücü yerindeki Jake, ne de taretteki Gareth cevap verebildi. Sara sordu. «Dessie'ye giden yola çıkamaz mıyız?» Yere bağdaş kurup oturmuş ve Gregorius'un başını da kucağına dayamıştı. «Korkak Gallalar'la çarpışarak kendimize yol açabiliriz.»</p>

    <p class="calibre3">«Sadece beş millik benzinimiz kaldı.»</p>

    <p class="calibre3">Gareth, «En doğrusu Amba Sacal'a gitmemiz,» diye açıkladı. Eliyle güneyde yükselen dağı işaret ediyordu. «Arabayı burada bırakır, yürüyerek oraya erişmeye çalışırız...»</p>

    <p class="calibre3">Vicky onun yanına, tarete çıktı ve başını kapaktan dışarıya uzattı. Birlikte Amba Dağı'nın dik yamaçlarına baktılar.</p>

    <p class="calibre3">Kadın, «Ya Gregorius ne olacak?» diye sordu.</p>

    <p class="calibre3">«Onu taşırız.»</p>

    <p class="calibre3">«Oraya erişemeyiz. Dağlar Gallalar'la dolu.»</p>

    <p class="calibre3">Gareth, «Daha iyi bir fikrin var mı?» diye mırıldanınca Vicky umutsuzlukla çevresine bakındı.</p>

    <p class="calibre3">Koca vadide hareket eden tek şey Domuz Priscilla'ydı. Harariler dağların eteklerindeki kayaların arkalarına gizlenmişlerdi. İtalyanlar da henüz vadiye çıkmamışlardı.</p>

    <p class="calibre3">Vicky başını kaldırarak gökyüzüne baktı. Sadece dağların doruklarında beyaz bulutlar vardı. Sonra hali tümüyle değişti. Başını yukarıya kaldırdı. Yanakları pembeleşti. Dorukların arasını işaret ederken eli titriyordu. Birden bağırdı. «Evet! Evet, daha iyi bir fikrim var. Bakın! Ne olur bakın!»</p>

    <p class="calibre3">Küçük mavi uçak dağların doruklarının arasından geçerken pırıl pırıl bir yusufçuğa benziyordu.</p>

    <p class="calibre3">Gareth uçağa bakakaldı. «İtalyan mı?»</p>

    <p class="calibre3">«Hayır! Hayır!» Vicky başını salladı. «Bu Lij Mikhael'in uçağı. Bunu tanıyorum. Daha önce Lij Mikhael'i almaya gelmişti. Hem kendisi uçağı yollayacağını söyledi. Telefon tellerini kestikleri sırada bunu anlatmaya çalışıyordu.»</p>

    <p class="calibre3">Gareth, «Uçak nereye inecek?» diye sordu.</p>

    <p class="calibre3">Vicky de sürücü yerine inerek hâlâ dumanları tüten yanmış kasabanın gerisinde kalan polo alanını işaret etti.</p>

    <p class="calibre3">Gregorius'un dışında hepsi de zırhlı arabanın yanında durmuş, açık alanın üstünde daireler çizen küçük mavi uçağa bakıyordu.</p>

    <p class="calibre3">Jake öfkeyle, «Pilot ne yaptığını sanıyor?» diye homurdandı. «O karar verene kadar İtalyanlar buraya gelecekler.»</p>

    <p class="calibre3">Gareth mırıldandı. «Bana kalırsa adam endişeli, aşağıda ne olduğunu bilemiyor. Sadece kasabanın yanmış olduğunu anladı tabii. Belki uçurumdan çıkarak peşimizden gelen tank ve kamyonları görüyordur.</p>

    <p class="calibre3">Vicky dönüp arabaya koşarak taretin üstüne tırmandı ve dimdik durarak havaya kaldırdığı kollarını sallamaya başladı.</p>

    <p class="calibre3">Küçük Puss Moth uçağı ikinci turda daha alçaldı. Yan camdan kendilerine bakan pilotun yüzünü görebiliyorlardı artık. Adam kasabanın kalıntılarının üstünden geçerek onlara doğru geldi. Bu kez alanın sadece üç metre yukarsındaydı.</p>

    <p class="calibre3">Pilot, Vicky'ye bakıyordu ve genç kadın Lij Mikhael'i götürülen genç beyaz adamı tanıyarak sevindi. Pilot da aynı anda onu tanımış olacak ki, geçerken gülümseyerek el salladı.</p>

    <p class="calibre3">Tekrar dönüp geldiğinde alana inerek onların durduğu yere kadar geldi.</p>

    <p class="calibre3">Hafif uçak durduğunda hepsi kabin kapısının önünde toplanmıştı. Dönen pervanenin rüzgârı şiddetle onlara çarpıyordu. Pilot camı yana kaydırarak açıp motor homurtusunu bastıran bir sesle bağırdı. «Üç küçük ya da iki büyük alabilirim.»</p>

    <p class="calibre3">Jake'le Gareth bir an bakıştılar. Sonra Jake kabin kapısını açarak Vicky ve Sara'yı sert bir hareketle küçük kabine soktu.</p>

    <p class="calibre3">Gareth de, «Bekle,» diye pilotun kulağına bağırdı. «Senin için bir küçük daha var.»</p>

    <p class="calibre3">Gregorius'u sarsmamaya gayret ederek telaşla taşıdılar. Pilot uçağı rüzgârda döndürüyordu. Onun peşinden giderek genci hareket eden uçağın kabin kapısından içeriye soktular.</p>

    <p class="calibre3">Vicky, «Jake!» diye bağırdı. Gözleri acıdan irileşmişti.</p>

    <p class="calibre3">Gregorius'u kızın kucağına attıkları sırada Jake de bağırarak cevap verdi. «Üzülme... Biz kurtuluruz. Sadece seni sevdiğimi düşün.»</p>

    <p class="calibre3">Vicky, «Ben de seni seviyorum,» diye seslenirken gözlerinden yaşlar süzülüyordu. «Oh Jake...»</p>

    <p class="calibre3">Amerikalı kabin kapısını kapamaya çalışıyordu fakat Gregorius'un ayağı bunun arasına sıkışmıştı ve pilot da kalkışa hazırlanmak üzere hızlanıyordu.</p>

    <p class="calibre3">Jake ayağı kurtarmak için eğildiğinde kurşun başının üstünden geçip uçağa saplandı.</p>

    <p class="calibre3">Jake uçağa baktığı an ikinci mermi pilot yerindeki camı parçaladı, sonra pilotun şakağına saplanarak onu anında öldürdü. Güvenlik kayışını bağlamış olan genç adam bir sarhoş gibi yana kayarak kaldı.</p>

    <p class="calibre3">Uçak kontrolden çıkınca yana doğru döndü ve Jake, Vicky'nin pilotun cesedinin üstünden uzanarak benzin valfını kapattığını da gördü. Hemen dönerek Domuz Priscilla'ya doğru koştu.</p>

    <p class="calibre3">O sırada etrafta mermiler patlamaktaydı.</p>

    <p class="calibre3">Jake, Gareth'e, «Neredeler?» diye bağırdı.</p>

    <p class="calibre3">«Sol tarafta.»</p>

    <p class="calibre3">Jake başını çevirince polo alanının yanındaki ağaçların arasında duran İtalyanları fark etti. Aralarında en fazla yüz seksen metre vardı. Tank bölüğü de onların gerisindeydi.</p>

    <p class="calibre3">Priscilla'nın motoru hâlâ çalışıyordu. Jake arabayı İtalyanlara doğru çevirdi. Tarette duran Gareth de Vickers'le ateşe başlayınca İtalyan piyadeleri yerlerinden fırlayıp tavşan gibi kaçtılar.</p>

    <p class="calibre3">Gareth, Vickers'le onların kamyonunu da taradı. Yakıt tankı patlayan askeri kamyon yanmaya başladı. Jake tekrar arabayı çevirerek küçük mavi uçağın durduğu alana gitti. Yüksek gövdeli zırhlı arabayı bunun yanına park ederek İtalyan piyadelerinin ateşinden koruyacaktı.</p>

    <p class="calibre3">Sara ve Vicky pilotu sürükleyerek oturduğu yerden çıkarmışlardı. Geniş omuzlu, şişman genç adamın şakağından süzülen kanlar gür saçlarına karışıyordu.</p>

    <p class="calibre3">Vicky yere bıraktıkları adamın yanından ayrılarak pilot koltuğuna oturdu.</p>

    <p class="calibre3">Jake rahat bir soluk aldı. «Tanrı'ya şükürler olsun! Vicky uçak kullanmasını bildiğini söylemişti.»</p>

    <p class="calibre3">Bir kurşun Priscilla'nın gövdesine çarpıp sekerek başlarının üstünden geçti.</p>

    <p class="calibre3">Gareth, pilotun cesedine baktı. «Zavallı bayağı iriyarıymış.»</p>

    <p class="calibre3">Vicky pilot yerinden seslendi. «Şimdi bir kişilik yerimiz var. İkinizi de alırsak dağları aşamayız. Adamlar bu sözlerin ne denli acı verdiğini anladılar. Bir kurşun daha çelik zırhlı gövdeye çarptı. «Sadece bir kişi alabiliriz.»</p>

    <p class="calibre3">«Yazı tura atalım.» Gareth gümüş Maria Theresa dolarını parmaklarının arasında tutmuş, Jake'e sırıtıyordu.</p>

    <p class="calibre3">Jake, «Yazı,» dedi.</p>

    <p class="calibre3">Gümüş para güneş ışığında parlayarak havalanıp döndü ve Gareth bunu sağlam eliyle yakaladı. Avucuna baktı. «Kazandın. Sonunda sıran geldi.» Gareth'in dudakları bir gülüşle büküldü. İyi de oldu, evlat. Haydi git.»</p>

    <p class="calibre3">Fakat Jake onun bileğini tutup büktü. Paraya baktı «Tura gelmiş!» diye çıkıştı. «Senin daima hile yaptığını biliyorum zaten, namussuz.» Vicky'ye doğru döndü. «Havalanırken seni koruyacağım. Priscilla'yı uçakla İtalyanların arasına sokacağım. Mümkün olduğu sürece bunu yapacağım.»</p>

    <p class="calibre3">Onun arkasında duran Gareth eğilip otların arasından iri yumurta büyüklüğünde bir taş aldı.</p>

    <p class="calibre3">«Üzgünüm, evlat,» diye mırıldanarak avucundaki taşla Jake'iri sağ kulağının üstüne vurdu. Taşı atıp sallanan adamı yakaladı hemen. Bayılan Jake'i koltukaltlarından yakalayarak dizini onun kaba etlerine dayadı ve bir itişte uçağın kabin kapısından içeriye attı. Sonra ayağıyla Jake'in poposuna bir tekme atarak onun iyice içeriye girmesini sağladı ve kabin kapısını kapatıp kilitledi.</p>

    <p class="calibre3">Tüfeklerle durmadan ateş ediliyordu şimdi. Mermiler uçağı gizleyen Priscilla'ya çarpıyordu. Gareth iç cebinden domuz derisi cüzdanını çıkarıp yan camdan pilot yerindeki Vicky'nin kucağına attı.</p>

    <p class="calibre3">«Jake'e söyle. Ayın birinde orada olamazsam Lij'in çekini bozdurup benim yerime sana bir şişe şampanya ikram etsin... Şampanyayı içerken de seni gerçekten sevmiş olduğumu anımsa...» Vicky cevap veremeden dönerek koşup zırhlı arabaya gitti ve sürücü kapağından içeriye atladı.</p>

    <p class="calibre3">Priscilla'yla küçük uçak, bir arabaya koşulmuş bir çift at gibi yan yana açık alanda ilerlerken İtalyanların attığı mermiler durmadan zırhlı arabaya vuruyordu. Vicky, Puss Moth'un canlandığını ve tekerleklerin havaya kalktığını hissederek hemen arkasına bir göz attı.</p>

    <p class="calibre3">Gareth sürücü kapağını açmış duruyor, sarılı kolunu havaya kaldırıp veda eder gibi sallarken bağırıyordu. Vicky sadece onun dudaklarının kımıldadığını gördü ve sesini işitemedi. Fakat sözleri dudaklarından okumuştu. «Noli illegitimi carborundum.» Erkeğin dişlerini göstererek bir korsan gibi gülümsediğini de gördü. Sonra uçak havalandı ve genç kadının dönüp uçakla ilgilenmesi gerekti.</p>

    <p class="calibre3">Gareth, Priscilla'yı alanın yanında durdurup sürücü kapağından dışarıya çıkarak sağlam eliyle gözlerini güneşten korudu ve güneş mavi uçağın ağır ağır yükselmesini seyretti. Güneşte bir an parlayan uçak iki dağın doruğu arasındaki geçide doğru gitti.</p>

    <p class="calibre3">Bütün dikkatini gitgide küçülen mavi beneğe dikmişti. Bu yüzden beş yüz metre ötede üç CV. 3 tankının kasabanın anayolundan ağır ağır çıktığını fark etmedi.</p>

    <p class="calibre3">Hâlâ gökyüzüne bakarken tanklar durdu ve uzun namlulu Spandau makinelileri taretleriyle birlikte ona doğru döndüler.</p>

    <p class="calibre3">Merminin patlamasını duydum. Çünkü mermi, ses ona erişmeden çok önce isabet etmişti. Sadece şiddetli bir sarsıntı oldu ve zırhlı arabanın sürücü kapağından dışarıya uçtu.</p>

    <p class="calibre3">Yerde, parçalanan zırhlı arabanın yanında yatıyordu. Sağlam eliyle vücudunun alt kısmını yokladı, çünkü midesinde bir tuhaflık vardı. Elini uzatınca midesinin yerinde olmadığını anladı. Eli kocaman bir deliğe girmişti. Sanki çürümüş, yumuşak, sıcak bir meyvenin içine sokmuştu elini.</p>

    <p class="calibre3">Elini çekmeye çalıştıysa da kımıldayamadı. Artık kaslarını kontrol edemiyordu ve etraf kararmaktaydı. Gözlerini açmaya çalıştı. O anda gözlerinin açık ve masmavi gökyüzüne bakmakta olduğunu anladı. Karanlık kafasının içindeydi ve vücudu da buz gibiydi.</p>

    <p class="calibre3">O karanlıkta ve buz gibi soğukta bir sesin İtalyanca, «E morto,» dediğini duydu. «Ölmüş.»</p>

    <p class="calibre3">Gareth Swales hafif bir hayretle, evet, öldüm, diye düşündü. Bu kez öldüm... Gülümsemeye çalıştı ama dudakları kımıldamıyordu. Soluk mavi gözleriyle gökyüzüne bakmaya devam etti.</p>

    <p class="calibre3">Gino, «Ölmüş,» diye yineledi.</p>

    <p class="calibre3">Kont Aldo Belli tankın taretinden sordu. «Onun ölmüş olduğundan emin misin?»</p>

    <p class="calibre3">«Evet, eminim.»</p>

    <p class="calibre3">Kont yine de ihtiyatla çıktı tanktan. Durup bir süre adamı inceledi. «Haklısın. Gerçekten ölmüş.» Sonra doğrularak göğsünü kabarttı. «Gino» diye seslendi. Bu İngiliz haydudunun cesedinin yanında bir fotoğrafımı çek.»</p>

    <p class="calibre3">Ve Gino büyük siyah fotoğraf makinesini ayarlayarak geriledi. «Çenenizi biraz havaya kaldırın, albayım.»</p>

    <p class="calibre3">Vicky Camberwell Puss Moth'u dorukların arasından geçirdi. İlerde, güneyde Adis Ababa'ya doğru uzanan dağlar vardı. Çamurlu Dessie Yolu da aşağıda kalıyordu. Genç kadın yolun boş olduğunu gördü. Etiyopya ordusu bu yoldan geçmiş ve balık ağdan kaçmıştı. Fakat bu düşünce bile Vicky'yi sevindiremedi.</p>

    <p class="calibre3">Yerinde dönerek arkaya, Sardi Uçurumu'ndaki karanlık geçide baktı. Uçurumun iki yanındaki sarp kayalardan hâlâ yağmur suları köpürerek akıyordu. Dağlar ağlıyordu sanki.</p>

    <p class="calibre3">Vicky yerinde doğrularak elini yüzüne götürdü. Yanaklarının gözyaşlarından ıslanmış olduğunu anlayınca hiç şaşmadı.</p>
  </div>
</body>
</html>
