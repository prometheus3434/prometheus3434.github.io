<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bazen Hayat</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1>KIRMIZI IŞIKTA</h1>

    <p>Kırmızı ışıkta bekliyorum. Yolun karşısında duruyor. Üstü başı paçavra. Etrafına bakıyor. Bir şey arıyor gibi, aradığı bir şey yok gibi, karışık. Etrafı tarayıp gözleriyle her şeyi içine çektikten sonra o iki siyah deliği bana dikiyor. Yeşil yanmasına otuz saniye var.</p>

    <p>Kıpırdamıyor, gözlerini kırpmıyor. Sonra kolu ağır ağır kalkıyor, sırtı dimdik. İşaretparmağı beni gösteriyor şimdi, kolu dümdüz, ölçseler tam da yere paralel. Ayinde kurban seçilse böyle seçilir. On yedi saniye.</p>

    <p>Etrafa bakınıyorum. İmlediği gerçekten ben miyim diye değil, şüphesiz benim. Başka gören var mı, diye bakıyorum, utanıyorum, utandığıma şaşıyorum. Kimse yok. Sekiz.</p>

    <p>Kırmızı yeşile dönüyor. Karşıya geçeceğim, geçemiyorum. Yürüyüp gideyim, diyorum, mıhlanmışım olduğum yere.</p>

    <p>Adam kıpırtısız duruyor, bana bakıyor. Gidip yanına, kolunu omzuna atıp sigara uzatasım geliyor, bir yandan da tiksiniyorum ondan, gözlerini çıkarabilirim, sonra üstünde tepinirim gözlerinin. Adam bana bakıyor, ben ona, biri silahını çekecek.</p>

    <p>Aa, adama bak, diyor, belime yetişen bir çocuk, ne ara geldi, ne zamandır yanımda. Seni gösteriyor amca, niye? Niye beni gösteriyor, neyi imliyor, parmağının uzandığı çizgi içimden geçip gidiyor. Ne bileyim, diyorum, deli işte, arkamı dönüp gidiyorum. Işık yeşilden kırmızıya dönüyor.</p>
  </div>
</body>
</html>
