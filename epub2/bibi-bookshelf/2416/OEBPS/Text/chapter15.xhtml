<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bazen Hayat</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1>OJE SÜRMENİN İNCELİKLERİ</h1>

    <p>Bir arkadaşım ojenin çabuk bozulmaması için altına ve üstüne koruyucu sürmemi salık vermişti. Dediğini yapıyordum.</p>

    <p>Koruyucuyu sürmek kolaydı. Kenarlara taşsa da belli olmuyordu. Hızlı kuruduğundan bir yere dokunmaktan tedirgin değildim. Asıl iş ojeyi sürmekti. Koyu kırmızı oje etime bulaşıyordu. Sol ele sürmek yine kolaydı, ama sağ ele ojeli sol elle sürmeye çalışmak işkenceydi. Neyse ki aynı arkadaşım yanımda asetona batırılmış kulak çubuğu bulundurmamı da salık vermişti. Böylece derime bulaşanları temizleyebiliyordum. İkinci katı bitirdikten sonra üstüne tekrar koruyucu sürdüm, Koruyucuyu bastırmadan bol sür, demişti arkadaşım, iz yapmasın, sonra uzun beklet, kalın olduğu için zor kurur. Dediği gibi yaptım. Şimdi iş, kuruyana dek öylece oturmaktı.</p>

    <p>Üç günün sonunda, duş almayı, bulaşık makinesini boşaltmayı, makarna yapmayı başarmıştım. Geri kalan zamanda durmuştum. Bu bana bazen olurdu. Bir anda dururdum. Sonra yavaş yavaş, ilk kez gibi acemilikle günlük işleri yapabilmeye başlardım.</p>

    <p>Bir gün, kızdırdığım biri, Böyle gidersen yalnız kalacaksın, öyle öleceksin, demişti. Söyledikleri endişelendirmemişti, halihazırda yalnızdım.</p>

    <p>Elim ojeli, dediğini düşünüyordum şimdi. Oturduğum yerde içimi korku kapladı. Boynumdan yüzüme ateş yürüdü. Hemen olmadı. Yavaş yavaş geldi. Bir şey yapmalıydım, ne ki elim ojeliydi ve kalın sürdüğüm için kuruması uzun sürecekti. Ojenin bozulmasından, yalnız ölmekten, bir daha evden çıkamamaktan ölesiye korkuyordum, evde tutsak olduğumu kimse fark etmeyecekti, kimse beni aramayacaktı, hareket edemiyordum, nefesim kesiliyordu. O kadar kalın sürmeseydim bunlar olmazdı, diye düşündüm. Arkadaşıma karşı içimi öfke kapladı, bütün bunlar onun suçuydu, o kadar kalın sürmeseydim bunlar gelmeyecekti başıma.</p>
  </div>
</body>
</html>
