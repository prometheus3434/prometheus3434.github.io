<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bazen Hayat</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1>ÖNEMLİ OLAN SEVGİ,<br />
    SEVGİ ÖNEMLİ</h1>

    <p>Yeni evlendiler. Düğüne gitmedik, ev ziyaretine gidiyoruz. Kapıda karşılıyorlar, birbirlerine belden sarılı. Salona davet ediyorlar, Arda ne içeceğimizi soruyor, Fark etmez, diyoruz, Her türlü içki var, Bira, Viski.</p>

    <p>Yeşim mutfakta masayı hazırlıyor. Yardım edeyim mi, diyorum, Gerek yok canım, diyor. Bildiğim kadarıyla sevmiyoruz birbirimizi.</p>

    <p>Sevgilimle Arda içeride konuşuyor, bacak bacak üstüne atmışlar, tek kolları kolçakta, öteki elleriyle içkilerini tutuyorlar, düğünden söz ediyorlar, herkes çok beğenmiş, müzik konusunda endişeliymişler ama sağ olsun bir arkadaşları üstlenmiş o işi, tam kendilerini yansıtan şarkılar çalmış, öyle diyor Arda. Evet, diyor Yeşim, elinde çerez kâsesiyle odaya giriyor, tam istediğimiz gibi oldu, kâseyi sehpaya bırakıyor. Aç bırakacaksın bizi, belli oldu, yemek hazır değil mi, diyor Arda, Yok, yok, hazır olmak üzere, içkiyle atıştırırsınız diye, hızlı adımlarla mutfağa dönüyor.</p>

    <p>Arda, Evi gezdireyim mi, diyor, Olur, diyoruz. Burası mutfak, Yeşim, fırından tepsi çıkarırken gülümsüyor bize, masayla sandalyeleri Yeşim seçti, bence biraz hantal. Yok, diyor sevgilim, gayet güzel olmuş, başımla onaylıyorum.</p>

    <p>İlerliyoruz, uzun koridorda kapıları tek tek açıyor, Burası misafir tuvaleti, aldığımızda yıkık döküktü, nasıl zevksizdi, anlatamam, baştan yaptık. Karşı kapıyı açıyor, Bu da Yeşim’in atölyesi. İçerisi tıka basa eşya dolu, atölyeden çok yüklüğe benziyor. Yan odanın kapısını açıyor, Benim hobi odam, diyor, duvara asılı büyük ekran karşısında genişçe bir sehpa ile kanepe, sehpanın üstünde ne olduğunu anlamadığım şeyler, arkada spor aletleri. Ve yatak odamız, dağınıklığın kusuruna bakmayın. Çok güzel, diyoruz bir ağızdan, güle güle oturun.</p>

    <p>Yeşim sesleniyor, Hadi, yemek hazır, Hele şükür, diyor Arda, Yeşim’in duyabileceği bir sesle.</p>

    <p>Arda zengin, Yeşim ressam. Arda’nın ailesinin otelleri var, soyadı bilindik. Ailesiyle çalışıyor ama kendi otelini açmak istiyor. Arsa bakıyor, sözü açıldığında, Küçük, nezih bir otel olacak, diyor. Yeşim, babasından nefret ediyor, aile mirasını yediğini söylüyor, çiftliği sattığı için hiç affetmeyecek, öyle diyor, küçükken bindiği atını özlüyor. Liseden sonra mankenlik yapmış, sonra ayak uyduramayacağını anlamış, yurtdışına gitmiş, resim okumuş.</p>

    <p>Yeşim’le sevgilim çocukluk arkadaşı. Bir ara beraber olmuşlar. Bundan söz etmiyoruz. Medeniyiz.</p>

    <p>Masaya oturuyoruz, Sessizce yiyoruz, Yeşim ayağa kalkıyor, boş tabakları toplayıp yenisini koyuyor, oturuyor, tekrar kalkıyor. Ee, diyor Arda, bana dönüyor, dirseklerini masaya koyup ellerini kavuşturuyor, Nasıl gidiyor, neler yapıyorsun? İşten ayrıldım, diyorum, iş arıyorum. Bir şey demiyor, sırtını dikleştiriyor, başını tabağına eğiyor, yemeye devam ediyor. Yüzünde ne olduğunu çıkaramadığım bir ifade.</p>

    <p>Sevgilim akademisyen, ben bir şey değilim. Dönem dönem farklı mesleklerim oldu. Maymun iştahlıyım, sevgilim öyle diyor.</p>

    <p>Beni Arda ve Yeşim’le tanıştırdığının haftası, ortak arkadaşlarıyla haber göndermişlerdi. Ona yakıştıramamışlardı, basit görünüyordum, öyle demişlerdi. Bundan söz etmiyoruz. Medeniyiz.</p>

    <p>Arda da otel için arsa buldu gibi, diyor Yeşim. Pazarlık ediyorlar. Görseniz, ormanın içinde, çok şirin. Evet de, düşünmek gerek, diyor Arda, tenha yerde bir tek otel yetmez, insanları oraya çekecek bir şeyler gerek.</p>

    <p>Sessizlik.</p>

    <p>Yakında sergi var mı, diye soruyor sevgilim, Yeşim duraksıyor, Arda araya giriyor, Yok, nerede, ressamım diye kandırdı beni, ortada bir şey yok. Yeşim’e bakıyorum, gülümsüyorum. O da. İlk kez böyle bakıyoruz birbirimize. Belki ilk kez görüyoruz birbirimizi.</p>

    <p>Geçenlerde sokakta kısa boylu esmer bir adam uzun bacaklı iri gözlü bir kadını dövüyordu, yoldan geçen herkes gibi görmezden geldim. Şimdi tekrar orada olup bir şey yapmak istiyorum, belki araya girip dayak yemek. Sevgilim, Aldattım ama seni seviyorum, demişti. Niçin bunları anımsıyorum şimdi?</p>

    <p>Yemekten sonra şaraplarımızı alıp salona geçiyoruz, Oyun oynayalım mı, Olur, diyor sevgilim, duvardan perde iniyor, kanepeye oturuyorlar.</p>

    <p>Mutfağa dönüyorum, Yeşim masayı topluyor, Yardım edeyim, Yok, diyor, ama otur, bir yandan sohbet ederiz, onlar oyuna daldı mı kalkmazlar başından. Oturuyorum.</p>

    <p>Sessizlik.</p>

    <p>Ee, evliliği düşünüyor musunuz, Bilmem, diyorum, konuşmadık. İstiyor musun, Bilmem.</p>

    <p>Sessizlik. Uzuyor.</p>

    <p>Sizin nasıl gidiyor, diyorum. Elinde tabaklar, duraksıyor, bana bakıyor, bakışı içimden geçiyor, Çok iyi, diyor, çok iyi, çok mutluyum. Bana her konuda destek oluyor. Arkasına dönüp tabakları bulaşık makinesine yerleştiriyor, İnsan yapmayacağı şeyleri yaparken buluyor kendini, diyor başını çevirmeden, tabakları tek tek koymasını dinliyorum, tekdüze ritim. Evleneceğimi hiç düşünmemiştim. Ritim hızlanıyor, dinliyorum. Sevgi insana düşünmediği şeyler yaptırıyor. Hızlanıyor. Her şeyden önemlisi de bu, diyor, önemli olan sevgi, sevgi her şeyden önemli.</p>
  </div>
</body>
</html>
