<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bazen Hayat</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1>BOŞ EV</h1>

    <p>Dışarıda yağmur yağıyordu. Eve gidebilirdim ama ıslanmak istemiyordum. Bu birayı bitirince kalkarımların sayısı kaçmıştı. Uykum gelmişti. Islanmak istemiyordum, ıslanıp da boş eve girmek istemiyordum. Boş bir eve kuru girmekle ıslanmış girmek farklıydı, burası bardı ne de olsa, kapanacaktı, beni de göndereceklerdi, bunu bekliyordum.</p>

    <p>Barmen masaya oturdu, Kapıyoruz, dedi. Buradan bir yerlere gideceğiz, gelir misin? Başımı salladım, sallarken pişman oldum, yeterince yükümü almıştım.</p>

    <p>Beraber Kızılay’a yürüdük. Yağmur iyice şiddetlendi. Kimse fark etmedi. Birbirleriyle şakalaşarak bir adım önümde yürüyorlardı. Barmen bir onlara laf atıyor, bir yanıma geliyordu. Yağmur duracağa benzemiyor, dedi, yüzüme baktı, öylesine bir şey dememiş de her şeyi açıklamış gibi.</p>

    <p>En beton sokaklar bile toprak kokuyordu, içime çektim. Aklımdan ne geçiyordu, bilmiyordum, belki bir şey düşünmüyordum, boş boş yürüyordum.</p>

    <p>Dik merdivenleri indik, karanlık, gürültülü bir bara girdik. Sahnedeki adamın uzun saçları yüzüne yapışmıştı. Parlak ışığın altında alnından inen damlaları görebiliyordum. Öne arkaya gidip geliyordu, mikrofonu sıkı sıkı tutmuştu. Bir kayıverse elinden sonu olacaktı sanki.</p>

    <p>Köşede bir masa bulduk, montları üst üste yığdık, geriye bir kişinin sığacağı yer kaldı, Otur, dediler, oturmak istemiyordum, gitmek istiyordum, ayakta durdum, Neşeli bir şeyler çalarsa belki kendime gelirim, dedim içimden.</p>

    <p>Neyin var, dedi barmen, seni böyle görmemiştim. Birbirimizi uzun zamandır tanırdık, yine de kötü olmak için insanın nedeni olmalıydı. Duymazdan geldim. Peki, dedi, yine de endişeleniyorum senin için, konuşmak istersen. Yanımda bir süre sessizce durdu. Müziğe bedenlerimizle ritim tuttuk.</p>

    <p>Biliyor musun, dedi, Kaş’a gidiyorum. Onu tanıdığımdan beri Kaş’a giderdi ama bu kez gözleri başka parlıyordu. Bir barda iş buldum, kalacak yeri onlar ayarlayacak, sonra bakalım, biraz biriktirdim burada, belki bir yer açarım, dedi. Duraksadı, Belki sen de gelirsin. Eve gitmektense, diye geçirdim içimden, Gelirim, dedim tereddütsüz, o gece Kaş’a gidecektim.</p>
  </div>
</body>
</html>
