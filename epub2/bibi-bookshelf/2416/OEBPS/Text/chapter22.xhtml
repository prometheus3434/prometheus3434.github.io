<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Bazen Hayat</title>
  <link href="../Styles/main.css" rel="stylesheet" type="text/css" />
</head>

<body class="chapter epub-type_chapter">
  <div class="container html5_section">
    <h1>ZİYARET</h1>

    <p>Ağbimi o güne dek görmemiştim. Hakkında çok az şey biliyordum. Ben daha küçükken babam evde ondan söz edilmesini yasaklamıştı. Yıllar sonra, doğrusunun onu aramak olduğunu bilsem de, tanımadığım biri için bu çok fazla çaba gerektirecekti, erindim.</p>

    <p>Babam, hayatının sonlarında ağbimin adını anmaya, çocukluk anılarından yüzünde gülümsemeyle söz etmeye başladı, ağbim de o günlerde çıkageldi.</p>

    <p>Ağbim üç kardeşin en büyüğüydü, ben en küçüğü. Annem bana gebeyken evden gittiği söylenirdi. Benden önce altı düşük yapmıştı, yedi çocuğu ölen cennete giderdi, öyle derdi. Ailem, orta yaşlarının sonlarında, yaşlandıklarında onlara Kuran okumam için yapmışlardı beni. Bu hiç olmadı.</p>

    <p>Ağbimi yengem bulmuş, bizimkilere bu inada son vermeleri gerektiğini söylemişti. Yengem, iyilik yapmayı, böylece ailede söz sahibi olmayı severdi. Babam, ilk başta göstermelik inat etti, ben o zaman on yedi yaşındaydım.</p>

    <p>Onu garda ben karşıladım. Büyüğüm ablam, ağbimden nefret ederdi ve ölmesini istediğini sık sık dile getirirdi, gözlerini kısarak, Geberir inşallah, derdi. Bizi ziyaret edeceği gün evden gitti.</p>

    <p>Annem telaşla yemek hazırlarken, onu tanıyayım diye, hiç açılmayan bir çekmecenin dibinden fotoğrafını çıkarıp gösterdi. O güne dek gördüğüm fotoğraflarından bir tek uzun boylu, ince yapılı olduğunu biliyordum, yüzü karalanmıştı.</p>

    <p>Fotoğrafta, ağbim, kendinden kısa, yaşıtı iki adamın ortasındaydı. Kollarını adamların omuzlarına atmıştı. Gülmüyordu ama somurtuyor da denemezdi. Dudağının bir kenarı hafif yukarı kalkmıştı. Saçları gür, başının etrafını sarıyordu, gözlerini kısmıştı ya da küçüktüler.</p>

    <p>Yine de garda onu tanımadım. Herkes otobüsten inip bekleyenleri ile buluştuktan ya da yoluna gittikten sonra kalan tek kişinin o olduğuna, ilk bakışta tanımasam da, emindim. Fotoğraftaki haline benzemese de bana yadsınamayacak denli benziyordu.</p>

    <p>Birbirimize baktık, sonra yavaş adımlarla yürüdük. İşte o zaman bir ayağının aksadığını fark ettim. Fark ettiğimi belli etmemeye çalıştım, gerçi önemi yoktu, onu ilk kez görüyordum.</p>

    <p>Saçları gür, simsiyahtı. Hâlâ inceydi, fotoğraftakinden daha ince. Teniyse hiç görmediğim bir sarıydı, dudakları neredeyse yoktu, her iki şakağından yeşil damarlar yanaklarına doğru iniyordu.</p>

    <p>Bana yürürken yüzünde ifade yoktu. El sıkıştık, Hoş geldin ağbi, dedim, Hoş bulduk, dedi, sigara yaktı.</p>

    <p>Yolculuk boyunca konuşmadık. Kapının önünde ilk yengem karşıladı, boynunu dikleştirmiş, gıdığını çıkarmıştı, bir şey başardığını düşündüğünde yapardı bunu. Annem kapının üç adım önünde duruyordu. Kısa bir duraksamadan sonra sarıldı, ağbimin kolları kalkmadı. Babam, ağbim salona girdikten sonra oturduğu koltuktan kalktı, kıpırdamadı, ağbim de, sonra yavaş adımlarla babama yürüdü. Yengem, annemi dürttü, parmağıyla ağbimin aksayan bacağını gösterdi, annemin yüzü buruştu. El sıkıştılar.</p>

    <p>Sofrada ağbim, babam, ben konuşmadan oturduk, annemle yengem telaşla sofradan bir tabak kaldırdı ötekini koydular.</p>

    <p>Annem, ağbimin tabağına lahana dolması koydu, Sen seversin, dedi, ağbim çatalıyla yokladı dolmayı, ağzına götürmedi.</p>

    <p>Ertesi gün, giderken, babamla el sıkıştılar, annem sarıldı, ağbimin kolları kalkmadı, yengemse üzgün, handiyse öfkeliydi.</p>

    <p>Onu gara bıraktım, beklerken art arda sigara yaktı, orada yokmuşum gibi, bana bakmadı.</p>

    <p>Otobüs geldi, el sıkıştık, bindi.</p>

    <p>Kalkmasını beklerken göz göze geldik, yüzünde o güne dek kimsede görmediğim bir ifade vardı, her an çığlık atacak gibiydi, bir yandan da ben, hayatta en özlemini çektiği, en aradığı şeymişim gibi bakıyordu ya da bana öyle geldi. Otobüs kalktı.</p>

    <p>Evde, ablam dahil, kimse bir daha ağbimden söz açmadı.</p>
  </div>
</body>
</html>
