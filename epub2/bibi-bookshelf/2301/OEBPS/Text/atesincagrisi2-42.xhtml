<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>atesincagrisi2-42</title>
  <link href="../Styles/atesincagrisi2.css" rel="stylesheet" type="text/css"/>
</head>

<body id="atesincagrisi2" xml:lang="tr-TR">
  <div>
    <p class="basliklar" id="toc_marker-39"><span class="bold">83 YANGIN BÜYÜYOR</span></p>

    <p class="Normal" xml:lang="zh-CN"><span class="bold char-style-override-8"> </span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Roger boğazında yanan dumanın kokusuyla uyanır gibi oldu. Öksürdü, isli bir ocağın ve islenen yanık sosislerin kesik görüntüleriyle birlikte uykusuna geri döndü. Bütün sabah aşılmaz çalıların ve kamışların arasında yolunu bulmaya çalıştığı için yorgun düşmüş, azıcık bir öğle yemeğinden sonra nehir kıyısındaki siyah söğüdün gölgesinin altına bir saatliğine uzanmıştı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Gürleyen suyun sesi ninni gibi gelmişti. Yine uykuya dalacaktı ki uzaklardan duyduğu bir çığlıkla doğrulup gözlerini kırpıştırdı. Çığlık yeniden uzaklarda ama gürültülü bir şekilde yankılandı. Katır!</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Roger ayağa kalkmış, sese doğru yalpalayarak ilerliyordu ki içinde mürekkebi, kalemleri ve değerli ölçüm kayıtlarının bulunduğu deri heybesi aklına geldi. Heybeyi almak için geri döndü, sonra Clarence’ın histerik anırmalarının geldiği yöndeki sığ sulara daldı. Heybenin dallara takılmasını engellemek için gömleğinin içine sokup geldiği yöne doğru çaresiz gözlerle baktı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Duman kokusu alıyordu. Öksürdü, öksürüğünü bastırmaya çalışırken boğulacak gibi oldu. Öksürük boğazını acıtmış, içerideki yaralı doku sanki yırtılır gibi olmuştu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Geliyorum,” dedi nefes nefese Clarence’ın olduğu yöne doğru ilerleyerek. Eğer bağırabilseydi de fark etmeyecekti. Katırı, kartal eğreltisinin kenarındaki çimenlik alanda otlanması için bırakmıştı ama henüz Roger oraya yetişememişti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Yine,” diye söylendi bütün ağırlığını genç bir kamışın üzerine vererek. “Bağır... yine... lanet olsun.” Gökyüzü karanlıktı. Uykudan sıçrayıp hemen yola koyulduğu için Clarence’ın nerede olduğunu bilse de kendisinin nerede olduğunu bilmiyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Kahretsin, neler oluyordu? Duman kokusu bariz bir şekilde artmıştı; aklı uykunun ve telaşın karmaşasından kurtulmuş olsa bile, bir şeyin kesinlikle yolunda olmadığını fark etmişti. Genelde gün ortasında uykulu olan kuşlar oldukça hareketliydiler. Gürültülü bir şekilde ötüşüp kanat çırpıyorlar, başının üzerinde kopuk çığlıklar atılıyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Roger yüzünde bir sıcaklık hissetti. Bu bunaltıcı havanın yapışan nemli sıcaklığı değil, yanağına hafifçe dokunan, sırtından aşağıya doğru çelişkili bir üşüme yollayan kuru ve sıcak bir dokunuştu. Yüce İsa, burası yanıyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Derin bir nefes alıp kendini rahatlatmaya çalıştı. Sıcak bir rüzgar kuru kamışları çıtırdatarak, ötücü kuş sürülerini ve muhabbet kuşlarını öne iterek, avuç dolusu konfetiyi yapraklara savurur gibi ilerliyordu. Duman göğsüne doldu, ciğerlerini sıkıp yaktı, dolu dolu bir nefes almasını engelledi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Clarence,” dedi elinden geldiğince yüksek bir sesle. İşe yaramadı, artık kendi sesini bile zor duyuyordu. Mankafa hayvan yanıp kül olmamıştı ya? Hayır, muhtemelen iplerinden kurtulup güvenli bir yere doğru dört nala kaçmıştı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Bir şey bacağına dokundu. Eğilip baktığında bir keseli sıçanın çıplak ve pul pul kuyruğunun çalıların arasından geçtiğini gördü. Roger bunun doğru yön olduğunu düşünüp hayvanın peşi sıra çalıların içine daldı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Yakınlardan bir yerlerden bir homurtu duyuldu; küçük bir domuz çalıların ardından fırlayıp Roger’ın yoluna çıktı, sonrasında sola doğru ilerledi. Domuz, sıçan -hangisinin yön duygusu daha çok gelişmişti? Bir anlık tereddütten sonra domuzu takip etti; domuz doğru yolu bulmaya yardım edecek kadar büyüktü.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Orada bir yol var gibi görünüyordu; ot öbeklerinin arasında çıplak topraktan küçük yamalar vardı. Yabani orkideler öbeklerin arasından göz kırpıyorlardı. Küçük mücevherler gibi canlıydılar. Roger narinliklerine şaşırmıştı. Böyle bir zamanda böyle bir şeyi nasıl fark edebiliyordu?</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Duman kalınlaşmıştı; Roger’ın durup öksürmesi gerekti. Neredeyse yarı beline kadar eğilip boğazını tuttu. Gözleri yaşarmıştı, doğrulduğunda yolun kaybolduğunu gördü. Duman bulutunun ağaç altındaki çalıların arasından yavaşça yaklaştığını gördüğünde, içini bir telaş kapladı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Yumruklarını öyle sert sıktı ki kısa tırnaklarının avuçlarına battığını hissederek bu acıyı aklını toparlamak için kullandı. Yavaşça döndü, konsantre olmak için gözlerini kapadı, dinledi, yüzünü bütün yönlere döndü, temiz hava, sıcaklık -yangından uzaklaşmak için hangi yöne doğru gideceğini gösteren herhangi bir işaret aradı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Hiçbir işaret gelmedi. Ya da birçok işaret geldi de denebilirdi. Artık yangın, yere yakın kalın bulut tabakaları halinde her yere yayılmış, çalılardan boğularak karartılar halinde çıkmıştı. Şimdi yangını</span> <span class="italik char-style-override-5" xml:lang="tr-TR">duyabiliyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Söğütler. Aklı söğütlere takılmıştı; uzaklarda bir yığın söğüt vardı ve sallanan kamışlar yüzünden neredeyse hiç görünmüyorlardı. Söğütler su çevresinde yetişirdi; demek ki nehir oradaydı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Suya ulaştığında ayağının dibinden kırmızı-siyah küçük bir yılan geçti ama Roger bunu neredeyse fark etmedi bile. Yangın korkusunun dışında hiçbir şey için zaman yoktu. Suyun ortasına atlayıp dizlerine kadar gömüldü, yüzünü elinden geldiğince suyun yüzeyine doğru yaklaştırarak eğildi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Suyun soğuttuğu bir hava vardı. Vücudunu bir dizi yırtıcı kasılmayla sallayıp yeniden öksürmek için soğuk sudan büyük bir yudum aldı. Hangi yöne gitmeliydi, hangi yöne? Nehir, hektarlarca kamışın ve çalılığın arasında dolanıp duruyordu. Bir yöne doğru ilerlemek onu alçak araziye doğru -belki yangından uzaklara, belki de en azından açık bir araziye- yeniden koşabileceği bir yere doğru götürecekti. Oysa başının üzerinde bulutlu bir karanlıktan başka bir şey ve hangi yöne gideceğini belirlemenin bir yolu yoktu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Kollarını vücuduna sıkı sıkı bastırıp öksürüğünü durdurmaya çalıştığında, deri heybesinin çıkıntısını hissetti. Kayıtlar. Kahretsin, kendisinin ölme ihtimaline göz yumabilirdi ama uğruna günlerce çalıştığı kayıtları kaybedemezdi. Bata çıka, yalpalayarak ilerleyip nehrin kenarına ulaştı. Elleriyle telaş içinde yumuşak çamuru kazdı, uzun ve sert otları avuçlarıyla kopardı, zemberek otlarını köklerinden söktü. Ellerinde parçalanan otları dikkatsizce omzunun üzerinden arkaya doğru savurdu. Kazmaya ve koparmaya devam ederken nefesi göğsünde sıkışır gibi oluyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Etrafını saran hava sıcaktı ve ciğerlerine doluyordu. Deri heybeyi kazdığı ıslak çukura tıkıp üstünü toprakla kapadı. Tenine değen çamur onu çok rahatlatmıştı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Durup kesik kesik nefes aldı. Terliyordu ama ter daha teninin yüzeyine ulaşmadan kuruyordu. Yangın yakındı. Kayalar, bulunduğu yeri işaretlemek için kayalara ihtiyacı vardı, kayalar yanmazdı. Nehre geri atlayıp yüzeyin altına daldı. Ah, tanrım, su gerçekten soğuk ve ıslaktı. Tanrıya şükür ki yeşil balçıktan kayganlaşmış bir taş bulup kıyıya doğru attı. Sonra yorgunlukla zar zor tuttuğu bir avuç küçük kayayı, büyük bir kayayı, düz bir kayayı, bir de -bu kadarı yeterdi, yetmeliydi, yangın yaklaşıyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Kayaları alelacele yığın haline getirip, ruhunu Tanrı’nın merhametine emanet ederek nehre geri daldı. Tökezleyip nefessiz kalarak kayaları ayaklarının altında yuvarlayıp kaydırdı, titrek bacaklarının taşıdığı kadar uzağa kaçtı. Sonra duman onu boğazından yakaladı; başına, burnuna ve göğsüne doldu; nefessiz bıraktı. Boğazını sıkıp nefesini ve yaşamını koparıp alan bir el gibiydi. Geriye bir tek gözlerinin arkasındaki karartı kalmıştı ve bu karartı yangının kızıllığıyla aydınlanıyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR"> </span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Savaşıyordu. Darağacıyla savaşıyor, bileklerindeki iplerle savaşıyor, göğsünü ezip boğazını mühürleyen kara boşlukla savaşıyor, paha biçilemez havayı son kez ciğerlerine çekebilmek için savaşıyordu. Gücünün son damlasıyla sıçrayıp yerde yuvarlanmaya başladı. Kolları serbestçe uçuşuyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Zedelenmiş eliyle bir şeye çarptı. Çarptığı şey yumuşaktı ve şaşkınlıkla bağırdı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Sonra omuzlarında ve bacaklarında eller hissetti. Doğrulup oturmuştu, görüşü bozulmuştu ve nefes alma çabasıyla göğsü inip kalkıyordu. Sırtının tam ortasına bir şey, çok sert bir şekilde çarpmıştı. Nefessiz kaldı, öksürdü, içinden derin derin öksürebilmek için havayı ciğerlerine çekti. Göğsünden kocaman siyah bir balgam çıktı. Dilinde çürümüş bir istiridye gibi sıcak ve balçıklıydı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Balgamı tükürdü, nefes nefeseydi. Balgam boğazını yakarak yukarı çıktı. Sonra yeniden tükürdü, nefes aldı ve doğruldu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Hiçbir şeye dikkatini verecek durumda değildi. Hava ve nefes mucizesinde kaybolup gitmişti. Etrafında sesler ve karanlığın içinde bulanık yüzler vardı; her şey yanık kokuyordu. Göğsüne dolan oksijenden başka hiçbir şeyin önemi yoktu. Oksijen, suya batırılmış kuru üzüm gibi hücrelerini şişiriyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Ağzına bir su damlası dokundu. Başını kaldırdı, görme çabasına girişen gözleri seğiriyor ve sulanıyordu. Göz küreleri kurumuştu; ışık ve gölge birbirlerine girmişlerdi. Gözlerini sıkıca kırpıştırdı, sıcak gözyaşları gözlerindeki çiğliği yumuşatıyor, yanaklarından süzülürken tenini ferahlatıyordu. Birisi dudaklarına bir bardak yaklaştırdı; bir kadındı bu, yüzü isten kararmıştı. Hayır, is değildi bu. Gözlerini kırpıştırdı, kısarak baktı, yeniden kırpıştırdı. Kendisi siyahtı. Bir köle miydi bu?</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Tahrip olmuş boğazındaki ferahlık hissi için bile nefes alıp vermeyi bırakmak istemiyordu. Bir yudum su içti. İyiydi, hatta çok iyiydi. Ellerini kaldırıp bardağa sardı. Bu yaptığına kendi bile şaşırmıştı. Kırık parmaklarının, uzun zamandır hissizleşen etinin acısını hissedeceğini sanıyordu oysa... ama elleri tamdı ve işe yarar durumdaydı. Acı hissedeceğini düşünerek ensesine uzandı, inanılmaz bir şekilde ensesindeki sert ete dokundu. Nefes aldı, hava burnuna ve boğazının gerisine doldu. Etrafındaki dünya hareket edip yeniden düzene oturmuştu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Köhne bir barakada oturuyordu. İçeride birçok insan vardı ve birçoğu da kapıdan içeri bakıyordu. Çoğu siyahîydi ve paçavralar giymişlerdi. Yüzlerden hiçbiri az da olsa tanıdık değildi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Ona su veren kadın korkmuş görünüyordu. Roger kadına gülümsemeye çalıştı, sonra yeniden öksürdü. Kadın kaşlarına bağladığı paçavranın altından Roger’a baktı. Roger kadının gözlerinin beyazının kıpkırmızı olduğunu, gözkapaklarının kenarlarının ise kırmızı ve şiş olduğunu gördü. Roger da tıpkı onun gibi görünüyor olmalıydı. Havada hâlâ ağır bir duman vardı. Uzaklardaki sıcaktan çatlayan kamışların çıtırtılarını, yangının yok olan homurtusunu duyabiliyordu. Yakınlarda bir yerlerde bir kuş telaşla ötüşüyordu. Sonra aniden sessizleşti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Kapının yanında süregelen sohbet fısıltılara dönüşmüştü. Konuşan -hayır, tartışan- adamlar ara sıra Roger’a bakıyor, yüzleri korkularını ve güvensizliklerini gizliyordu. Dışarıda yağmur yağmaya başlamıştı; kokusunu alamıyordu ama serin havayı yüzünde hissediyor, çatıya ve dışarıdaki ağaçlara düşen yağmur damlalarının sesini duyuyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Suyun geri kalanını da içtikten sonra bardağı kadına geri verdi. Kadın, Roger sanki mikropluymuş gibi geri çekildi. Roger bardağı yere bırakıp kadına bakarak başını salladıktan sonra bileğinin tersiyle gözlerini ovuşturdu. Kolundaki tüyler yanmıştı; dokununca bir anda küle döndüler.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Sözcükleri seçmeye çalıştı ama duyabildiği anlamsız bir uğultudan daha fazlası değildi. Adamların konuştukları dil ne İngilizce, ne Fransızca, ne de Galceydi. Bir Afrika dili konuşuyorlardı. Ya da birden fazla.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Cildinin birçok yeri kabarmıştı, yanıyor ve acıyordu. Barakadaki hava da öyle sıcaktı ki yüzünden akan ter gözlerinden akan yaşlara karışıyordu. Birden bir tarlada olmadığını fark edince hissettiği soğukluk omurgasının köküne dokundu. Zaten dağlarda tarla da yoktu. Bu kadar yukarıdaki tenha çiftlik evleri, bir tane bile köle barındıramayacak kadar fakir olurdu. Bazı Kızılderililer’in köleleri olurdu ama onlar da siyahî olmazlardı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Yalnızca tek cevap mümkündü ve barakadakilerin hareketleri bunu doğruluyordu. Onlar burada gizlilik içinde yaşayan kaçak kölelerdi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Özgürlükleri -ve belki hayatları- bu gizliliğe bağlıydı. Ve Roger burada oturmuş, bu gizliliğe bir tehdit teşkil ediyordu. Durumunun ne denli belirsiz olduğunu fark edince içi titredi. Köleler onu yangından mı kurtarmışlardı? Eğer öyleyse, kapıdaki adamların bakışlarına bakacak olursa, şu anda bu yaptıklarından bin pişman olmuşlardı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Tartışan adamlardan biri gruptan ayrılıp Roger’ın yanına geldi. Kadını itip eğildi. Dar siyah gözlerini Roger’ın göğsünden yüzüne, sonra yüzünden yeniden göğsüne doğru gezdirdi. “Kimsin?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Bu hırçın dedektifin gerçekten adını öğrenmek istediğini sanmıyordu. İstediği şey daha çok Roger’ın amacıydı. Roger’ın aklında ihtimaller dönüp dolaşıyordu. Ona hayatını bağışlayacak olan cevap hangisi olabilirdi?</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Eğer onun İngiliz ve tek başına olduğunu düşündülerse, ‘avcı’ olmazdı, kesinlikle onu öldürürlerdi. Fransız taklidi yapabilir miydi? Bir Fransız gözlerine o kadar da tehlikeli görünmeyebilirdi. Bir ihtimal.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Görüşünü temizlemek için gözlerini sertçe kırpıştırdı. Tam ağzını açıp, “</span><span class="italik char-style-override-5" xml:lang="tr-TR">Je suis Français -un voyageur*</span> <span class="italik char-style-override-5" xml:lang="tr-TR">,</span><span class="char-style-override-4" xml:lang="tr-TR">” diyecekti ki, göğsünün ortasında hissettiği keskin acı nefesini kesti.</span></p>

    <p class="Normal para-style-override-7" xml:lang="zh-CN"><span class="dip-not char-style-override-7" xml:lang="tr-TR">*(Fr.) Fransızım, gezginim. (ç.n.)</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR"> </span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Usturlabın metali yangında göğsünü yakmış, kabarcıklar oluşmuş ve patlamıştı. Bu yapışkan sıvı yüzünden de usturlap göğsüne yapışmıştı. Hareket ettiğinde usturlabın ağırlığıyla derisi lime lime kalkmış, geriye çiğ bir yama kalmıştı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">İki parmağını gömleğinin yakasının içine sokup deri kayışı dikkatle yukarı çekti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Öl... çüm... cüyüm,” dedi. Heceler boğazındaki is ve yara düğümünden zar zor geçebilmişlerdi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“</span><span class="italik char-style-override-5" xml:lang="tr-TR">Hau!</span><span class="char-style-override-4" xml:lang="tr-TR">”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Dedektif gibi onu sorgulayan adam gözlerini kocaman açarak altın diske baktı. Kapıda duran adamlar birbirlerini dürtüp diske bakmak için yakınlaştılar.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Biri uzanıp usturlabı üzerinden çekip aldı. Roger usturlabı çekmeye çalışmadı. Bunun yerine arkasına yaslandı, hazır adamlar o süslü şeyle meşgulken, o da ayaklarını altında yavaşça topladı. Gözkapaklarını karşı konulmaz bir şekilde kapama isteğine direnerek gözlerini açık tuttu; kapıdan sızan gün ışığı bile ona acı veriyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR"> </span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Adamlardan biri Roger’a bakıp sert bir şey söyledi. İkisi Roger ile kapı arasında hareket ettiler. Kanlanmış gözlerini yılan gibi Roger’ın gözlerine dikmişlerdi. Usturlabı tutan adamın bir şey, muhtemelen bir isim söylemesiyle kapıda bir hareketlenme başladı. Biri herkesi iterek içeri girdi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">İçeri giren kadın diğerlerine benziyordu; üzerinde yağmurdan ıslanmış paçavralar vardı ve kafasının etrafına bez bağlayarak saçlarını saklamıştı. Ama büyük bir fark vardı bu kadında; gömleğinden görünen ince kol ve bacakları beyaz bir insanın çilli kahverengiliğindeydi. Barakanın ortasına doğru yürürken gözlerini Roger’dan hiç ayırmadı. Yalnızca elindeki usturlabın ağırlığı kafasını başka yöne çevirmesine neden oldu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Tek gözü öne fırlamış uzun boylu, bir deri bir kemik bir adam vardı. Kadının yanına gelip usturlaba parmağıyla dokundu, soruyu andıran bir tonlamayla bir şeyler söyledi. Kadın kafasını yavaşça iki yana salladı, şaşkın bir hayranlıkla usturlabın kenarlarına dokundu. Sonra arkasını çevirdi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Roger, usturlaba kazılı harfleri gören kadının omuzlarının dikleştiğini fark etti. İçi umutla dolmuştu; kadın biliyordu. Kadın ismi biliyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Roger, bu insanların bir ölçümcünün ne iş yaptığını bildiklerini düşünmüş, böylelikle onun sonuçlarını bekleyen insanların olduğunu anlayacaklarını ummuştu. Eğer geri dönmezse, insanlar ölçüm sonuçları için onu aramaya çıkacaklardı. Onların tarafından bakılacak olunduğunda, eğer diğerleri onu aramaya geleceklerse, Roger’ı öldürmek bir kazanç sağlamazdı. Ancak bu kadın ‘James Fraser’ ismini tanıyorsa...</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Kadın Roger’a ani ve sert bir bakış fırlattı. Tıpkı ilk baştaki tereddüdü kadar tuhaftı bu bakış. Roger’a doğru yavaşça ilerledi, korkar gibi bir hali yoktu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Sen Jamet Frater değilsin,” dedi. Kadının net ama peltek konuşmasını duyan Roger şaşkın gözlerle baktı. Gözlerini kırpıştırıp kısık kısık baktı, sonra yavaşça ayağa kalktı, kapıdan sızan ışığa rağmen kadını görmek için eliyle ışığı gölgelemeye çalıştı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Kadın yirmiyle altmış arasında herhangi bir yaşta olabilirdi ama şakaklarındaki açık kahverengi saçlarında beyazlar yoktu. Yüzünde çizgiler vardı ama Roger bunun yaşlılıktan değil, yaşam mücadelesi ve açlıktan olduğunu düşündü. Roger kadına gülümsedi, kadın refleks olarak karşılık verdi. Tereddütle yüzünü buruşturdu ama buna rağmen kırık ön dişleri Roger’ın gözünden kaçmamıştı. Roger gözlerini kısınca tek kaşındaki ince yara izi belirginleşti. Kadın Claire’in tarifinden daha inceydi ama bu pek şaşırtıcı sayılmazdı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ben... James Fraser değilim,” dedi boğuk bir sesle. Öksürmek için durması gerekti. Biraz daha is ve balçık çıkartarak boğazını temizledi. Nazikçe yana dönüp tükürdükten sonra tekrar kadına döndü. “Ama sen... Fanny Beardsley’sin... değil mi?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Kadının dişlerine rağmen Roger emin olamamıştı. Ama Roger’ın söylediklerini duyan kadının yüzündeki şaşkınlık ifadesi, Roger’ın tahminini doğrulamıştı. Adamlar da bu ismi tanıyorlardı. Tek gözlü adam öne doğru bir adım atıp kadını omzundan yakaladı; diğerleri tehditkâr bir tavırla yaklaştılar.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“James Fraser benim... karımın babası,” dedi, adamlar ellerini ona sürmeden elinden geldiğince hızlı bir şekilde. “Çocuğu… öğrenmek istiyor musun?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Kadının yüzündeki şüphe siliniverdi. Hareket etmedi ama gözlerinde öyle aç bir bakış belirdi ki Roger geri adım atmamak için metin olmak zorunda hissetti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Fahnee?” Uzun boylu adam elini kadının omzuna koymuştu. Daha da yakınlaştı, gözleri şüpheyle bir kadına, bir de Roger’a bakıyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Kadın neredeyse fısıltı halinde bir şey söyledikten sonra adamın elinin durduğu yeri kendi eliyle örttü. Roger’ın yüzündeki ifade, sanki silgiyle silinmiş gibi bomboştu. Kadın yüzüne bakıp kısık, hızlı ve acil bir sesle konuşarak Roger’a döndü.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Barakadaki hava değişmişti. Hâlâ heyecan doluydu, ancak şimdi bu karmaşık havaya bir de tehdit eklenmişti. Başlarının üzerinde, yağmurun sesinden daha gürültülü bir şekilde şimşekler çakıyordu ama kimse bunun farkında bile değildi. Kapının yanındaki adamlar, birbirlerine baktıktan sonra kaşlarını çatarak fısıltı halinde tartışan çifte baktılar. Çakan şimşekle dışarısı aydınlandı, sessizleşti, kapıdaki insanları karanlık bir çerçeve kapladı. Dışarıdan fısıltılar, şaşkınlık sesleri geliyordu. Sonra yeniden şimşek çaktı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Roger hareketsiz durmuş, gücünü toparlamaya çalışıyordu. Bacakları lastik gibiydi ve nefes alış verişleri hâlâ bir zevk de olsa, her nefesi ciğerlerini yakıyor ve gıdıklıyordu. Eğer koşması gerekirse, ne hızlı olabilir ne de uzağa gidebilirdi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Tartışma birden durdu. Uzun boylu adam, dönüp kapıya doğru keskin bir el hareketi yapıp, diğer adamların şaşkınlıkla karşı çıkmalarına neden olan bir şey söyledi. Adamlar yine de yavaşça, homurdanarak uzun boylu adamın gösterdiği yere doğru gittiler. Adamlardan kısa boylu ve örgü saçlı olanı dönüp Roger’a baktı, dişlerini sıkıp elini boğazına götürüp keser gibi yaptı. Roger küçük bir şaşkınlıkla adamın dişlerinin törpülenerek sivriltildiğini gördü.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Kadın Roger’ın kolunu yakaladığında, dökük kapı adamların arkasından henüz tam kapanmamıştı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Anlat,” dedi kadın.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“O kadar... hızlı değil.” Yine öksürüp elinin tersiyle ağzındaki salyayı sildi. Boğazı kurumuştu; sözcükler yanan göğsünden közler halinde çıkıyordu. “Beni... buradan... çıkar. Ben de... sana... anlatacağım. Tüm... bildiklerimi.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Anlat!”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Kadın parmaklarını Roger’ın koluna sertçe geçirdi. Duman yüzünden gözleri kızarmıştı ve kahverengi gözbebekleri kömür gibi yanıyordu. Roger öksürerek başını iki yana salladı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Uzun boylu adam kadını yana itip Roger’ın gömleğine yapıştı. Roger’ın burnunun dibinde biten şey fazla yakınında durduğu için net olarak görememişti. Ancak yanık kokusunun içinde Roger bunun çürük diş kokusu olduğunu anladı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ona anlat, yoksa bağırsaklarını deşerim!”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Roger önkolunu aralarına sokup bütün gücüyle adamı geri itti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Hayır,” dedi inatla. “Beni... dışarı çıkarın. O zaman... söyleyeceğim.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Adam tereddüt etti, eğildi, bıçağı tereddütlü küçük bir daire çizdi. Adamın tek gözü kadındaydı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Adamın bildiğinden emin misin?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Kadın bakışlarını Roger’dan ayırmıyordu. Yavaşça başını salladı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Biliyor.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Bir... kızdı.” Roger gözlerini kırpma isteğini bastırarak kadına baktı. “Bu kadarını... öğrenebilirsin.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Yaşıyor mu?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Beni... dışarı çıkar.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Uzun boylu ya da geniş bir kadın değildi ama aceleciliği barakayı dolduruyor gibiydi. Titreyip ellerini yumruk yaparak kalçalarına koydu. Uzun uzun Roger’a baktıktan sonra, topuğunun üzerinde arkasına dönüp kapıdaki adama tuhaf Afrika dilinde vahşi bir şey söyledi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Adam tartışmaya çalışsa da sonuçsuz kaldı; kadının sözlerinin akıntısı adamın yüzüne yangın hortumundan çıkan bir su gibi çarptı. Bıkkın bir şekilde pes ederek ellerini kaldırdıktan sonra kadının kafasındaki beze uzandı. Hızlı ve uzun parmaklarıyla düğümleri açıp sessiz sessiz söylenerek kumaşı göz bağı haline getirdi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Adam bezi gözlerine bağlamadan önce Roger’ın gördüğü son şey, omuzlarına yağlı örgüleri düşmüş, kor gibi yanan gözleri hâlâ gözlerinde olan Fanny Beardsley oldu. Kırık dişini göstermişti. Roger, yapabilseydi onu ısıracağını düşündü.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR"> </span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Dışarıya tartışmadan çıkmadılar; öfkeli sesler korosu etraflarını sarmıştı, elleri Roger’ın giysilerini, kol ve bacaklarını çekiştiriyordu. Ama tek gözlü adamın elinde hâlâ bıçak vardı. Roger bir bağırış, boğuşan ayak ve bedenler ve keskin bir çığlık duydu. Sesler kesildi, eller artık üzerinde değildi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Yürümeye devam ettiler. Yolu göstermesi için elini Fanny Beardsley’in omzuna koymuştu. Burasının küçük bir yerleşim yeri olduğunu düşündü; en azından ağaçların etrafını kaplaması çok kısa sürmüştü. Yapraklar yüzüne dokundu, reçinelerin kokusu sıcak ve dumanlı havayla daha da ağırlaşmıştı. Yağmur hâlâ çok kuvvetli yağıyordu ama duman kokusu her yerdeydi. Toprak pütürlüydü, yaprak küfleri kayalarla daha da yükselmiş, kütüklerle ve düşen dallarla süslenmişti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Adam ve kadın aralarında bir şeyler konuşup hemen sustular. Roger’ın giysileri ıslanmış ve üzerine yapışmıştı. Yürürken pantolonu dikişlerinden dolayı rahatsızlık veriyordu. Gözlerindeki bağ hiçbir şey görmesine izin vermeyecek kadar sıkıydı ama kenarından ışık giriyordu. Böylelikle saatin ne kadar ilerlediğini anlayabiliyordu. Tahminine göre barakadan çıktıklarında henüz öğleden sonraydı; en sonunda durduklarında ise ışık neredeyse tamamen kaybolmuştu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Gözlerindeki bağı çıkardıklarında gözlerini kırpıştırdı. Işığın ani akını, loşluğun yerini almıştı. Alacakaranlığın son saatleriydi. Çukur bir alanda duruyorlardı ve yolun yarısı çoktan karanlığa gömülmüştü. Gökyüzüne baktığında dağların üstünün turuncu ve kırmızıyla dolduğunu gördü. İnce sis tabakası sanki dünyanın kendisi hâlâ yanıyormuş gibi aydınlıktı. Başının üzerindeki bulutlar dağılmıştı; bir parça berrak mavi gökyüzü görünüyordu. Alacakaranlığın yıldızlarıyla yumuşak ve parlaktı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Fanny Beardsley, Roger’a baktı. Yükselen bir kestane ağacının gölgesi altında daha küçük görünüyordu. Ama hâlâ barakada olduğu gibi kararlıydı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Roger’ın bunu düşünecek çok zamanı olmuştu. Çocuğun nerede olduğunu mu söylemeliydi, yoksa bilmediğini mi iddia etmeliydi? Eğer kadın öğrenirse, küçük kızı alma girişiminde bulunur muydu? Eğer bulunursa, bunun -çocuk ve kaçak köleler- hatta Jamie ve Claire Fraser için sonuçları ne olurdu?</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Hiçbiri Beardsley’in felçten ölmesi dışında çiftlikte olup bitenler hakkında bir şey söylememişti. Roger, Claire’in sıkıntılı yüz ifadesinden ve Jamie’nin durgunluğundan sessiz sonuçlar çıkartacak kadar iyi tanıyordu onları. O neler olduğunu bilmese de Fanny Beardsley biliyordu ve bu Fraserlar’ın bilinmesini istemedikleri bir şey olabilirdi. Eğer Bayan Beardsley, Brownsville’de yeniden ortaya çıkıp kızının peşine düşerse, soruların sorulacağı kesindi ve belki de cevaplanmaları kimsenin yararına olmayacaktı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Alevli gökyüzü kadının yüzünü ateşle yıkamış, o yanan gözlerde açlıkla karşılaşmıştı. Roger gerçeklerden başka bir şey söyleyemezdi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Kızın... iyi,” diye başladı. Kadın, boğazının derinliklerinden boğulurcasına bir ses çıkardı. Roger bildiklerini anlatmayı bitirdiğinde kadının yanaklarından gözyaşları akıyor, yüzünü kaplayan isin ve tozun arasında izler bırakıyordu. Ama kadın sanki gözlerini kırparsa hayati bir sözü kaçırmaktan korkar gibi kıpırdamadan Roger’ı dinledi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Adam seyretmeyi bırakmadan temkinli bir şekilde biraz geri çekildi. Dikkatini daha çok kadına vermişti ama Roger konuştuğunda arada bir de ona bakıyordu. Sonunda kadının yanında durup tek parlak gözünü ona dikti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Parası var mı?” diye sordu adam. Konuşmasında Hint adalarında yaşayanlara has bir kıvraklık vardı. Teni de koyu bal rengindeydi. Gözlerinin birinden yoksun bırakan, düşük gözkapağının altında mosmor bir et bırakan nasıl bir kaza geçirdiyse, ondan önce yakışıklı olduğu belliydi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Evet, var... miras kaldı... Aaron’dan... Beardsley’in mülkü,” dedi Roger. Çok konuşmaktan boğazında nefes kalmamıştı. “Bay Fraser... ilgilendi.” Roger ve Jamie vesayet mahkemesinde duruşmaya gitmişlerdi ve Jamie kızın kim olduğuna dair şahitlik yapmıştı. Rochard Brown ve karısı çocuğun -ve mülkünün- vasiliğine getirtilmişti. Küçük kıza -duygu derinliğinden mi, öfkeden mi bilinmez, bu konuda hiçbir fikri yoktu- Alicia adını vermişlerdi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Zenci olması önemli değil mi?” Kölenin tek gözünün Fanny Beardsley’e baktığını gördü. Sonra adam başka yöne doğru bakmaya başladı. Bayan Beardsley adamın sesindeki tereddüdü duyup saldırıya geçen bir engerek yılanı gibi adama döndü.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“O senin!” dedi. “Kimse onu küçük göremez!”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Öyle diyorsan,” diye cevapladı adam. Yüzünde somurtkan bir ifade vardı. “Siyahî bir kıza para veriyorlar mı?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Kadın ses çıkarmadan ayağa kalkıp adama tokat attı. Adam doğrulup yüzünü yana çevirdi ama kadının öfkesinden kaçmak için herhangi bir başka girişimde bulunmadı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Eğer beyaz olsaydı, eğer beyaz olabilseydi, sence onu</span> <span class="italik char-style-override-5" xml:lang="tr-TR">hiç</span> <span class="char-style-override-4" xml:lang="tr-TR">terk eder miydim?” diye bağırdı. Adamın kollarını ve göğsünü yumrukladı. “Onu bırakmam senin hatandı, senin! Sen ve senin o lanet olası beyaz kürkün, lanet olsun sana- ”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Roger kadının zedelenmiş bileklerini yakalayıp tüm debelenmelerine rağmen sıkıca tuttu. Kadın en sonunda gözyaşlarına boğulmadan önce boğuk çığlıklar attı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Tüm bunları yüzünde utançla öfke arasında duran bir ifadeyle izleyen köle, ellerini hafifçe kadına doğru kaldırdı. Çok etkisiz bir hareketti ama yine de yeterliydi; kadın birden Roger’a sırtını dönüp kendini aşığının kollarına bırakıp göğsünde hıçkırmaya başladı. Adam tuhaf bir şekilde kadını kollarıyla sarmalayıp sarıldı, çıplak topukları üzerinde bir öne bir arkaya sallandı. Süklüm püklüm görünüyordu, artık öfkeli değildi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Roger boğazını temizledi, duyduğu acı karşısında yüzünü ekşitti. Köle Roger’a bakıp başını salladı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Sen git,” dedi usulca. Sonra Roger’ın arkasını dönmesini beklemeden, “Dur... doğru, çocuk iyi mi?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Roger anlatılamayacak derecede yorgun hissederek başını salladı. Yaşamına devam etmesine olanak sağlayan adrenalin mi, kendini koruma mı, her ne idiyse artık hepsini tüketmişti. Parlayan gökyüzü küle dönmüştü ve bu çukur arazideki her şey sönüyor, karanlığa gömülüyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“O... iyi. Onunla... ilgilenecekler.” Bir şeyler daha eklemek istiyordu. “O çok... tatlı,” dedi sonunda. Sesi neredeyse tamamen kısılmıştı, yalnızca fısıldayabiliyordu. “Hoş... bir kız.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Adamın yüzünde utanç, hoşnutsuzluk ve sevinçle karışık bir ifade oluştu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ah,” dedi. “Annesinden almış olmalı.” Oldukça nazik bir şekilde Fanny Beardsley’in sırtını okşadı. Fanny artık hıçkırmıyor, yüzünü adamın göğsüne yaslamış, sessiz ve sakin duruyordu. Ortalık neredeyse kapkaranlıktı; alacakaranlığın derinlerinde bütün renkler solmuştu, kadının teni adamınkiyle aynı görünüyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Adamın üzerinde eski püskü bir gömlekten başka bir şey yoktu. Üstelik ıslaktı ve koyu teni gömleğinin altından yamalar halinde belli oluyordu. Belinde ipten bir kemer vardı ve bu kemerin üzerinde de sert kumaştan bir çanta asılıydı. Tek elini çantanın içine daldırdı, çıkardığı usturlabı Roger’a uzattı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Sende dursun istemiyor... musun?” diye sordu Roger. Sanki bir bulutun içinde duruyor gibi hissetti kendini; her şey uzaklaşıp sise boğulmaya başlamıştı. Sözcükler sanki ham pamuğun içinden süzülüp geliyor gibiydi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Eski köle başını iki yana salladı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Hayır dostum, onunla ne yapacağım? Üstelik,” diye ekledi ağzını yamultarak, “belki kimse seni aramaya gelmez dostum, ama bu şeyin sahibi mutlaka gelir.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Roger ağır diski alıp kayışı boynuna geçirdi. Bunu başarması için iki deneme yapması gerekmişti; kolları kurşun gibi ağırdı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Kimse... gelmeyecek,” dedi. Arkasına dönüp, nerede olduğuna ve nereye gittiğine dair en ufak bir fikri olmadan oradan uzaklaşmaya başladı. Birkaç adım sonra yeniden arkasına dönüp baktı ama gece onları çoktan yutmuştu.</span></p>

    <p class="Normal para-style-override-8" xml:lang="zh-CN"><span class="char-style-override-6" xml:lang="tr-TR"> </span></p>

    <p class="Normal para-style-override-7" xml:lang="zh-CN"><span class="bold char-style-override-13" xml:lang="tr-TR">84 KEMİKLERİNE KADAR YANIK</span></p>

    <p class="Normal" xml:lang="zh-CN"><span class="bold char-style-override-8"> </span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Atlar biraz olsun rahatlasalar da hâlâ huzursuzlardı. Uzaklarda şimşekler çakarken onlar tepiniyorlar, bağlı oldukları iplerini çekiştiriyorlardı. Jamie iç çekti, başımın üzerinden öpüp kozalaklı ağaçların arasından geçerek atların durduğu küçük açıklık alana doğru gitti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Madem burayı sevmiyorsunuz,” dediğini duydum atlara, “neden geldiniz?” Anlayışlı bir şekilde konuşuyordu. Roger’ı gören Gideon’un sevinçle kişnediğini duydum. Tam dönüp atları sakinleştirmesine yardımcı olmaya gidecektim ki aşağıdan gelen bir hareket gözüme takıldı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Ne olduğunu görmek için eğildim, düşmemek için çamın dallarından birine sıkıca tutundum ama hareket eden şey gitmişti. Bunun bir at olduğunu düşündüm ama kaçakların geldikleri yönden başka bir yönden geliyordu bu. Kozalaklı ağaçların arasından dallara takıla takıla geçtikten sonra aşağıdaki nehir vadisini net bir şekilde görebileceğim dar bir kayaya geldim.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Hareket eden şey at değildi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Bu Clarence!” diye bağırdım.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Kim?” Jamie’nin sesi kayanın en uzak köşesinden geliyordu ve başının üzerindeki dalların hışırtısı yüzünden sesi oldukça boğuk duyulmuştu. Hâlâ esmekte olan rüzgar, geri dönen yağmurla nemlenmişti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Clarence! Roger’ın katırı!” Cevabı hiç beklemeden dalların altından başımı eğerek geçtim, kayanın kenarında dengemi koruyarak kayayla uçurumun birleştiği noktadan fırlayan bir çıkıntıya tutundum. Aşağıda bir dizi ağaç vardı. Yokuştan aşağı inerken tepeleri ayaklarımın seviyesinden yalnızca birkaç santimetre aşağısındaydı ama üstlerine düşme riskine girmek istemedim.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Bu Clarence’tı, emindim. Hiçbir dört ayaklıyı yürüyüşünden tanıyacak kadar uzman değildim ama Clarence gençliğinde uyuz olmuştu ya da başka bir cilt hastalığı geçirmişti ve iyileşen noktalarındaki tüyler beyaz çıkmış, kıçının üzeri acayip bir şekilde benekli kalmıştı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Anızla dolu mısır tarlalarında başıboş dolaşıyordu, kulakları öne doğru dikilmişti ve belli ki aramıza geri dönmekten mutluluk duyuyordu. Üzerinde eyer vardı ve binicisi yoktu. Bunu görünce kendi kendime çok kötü bir söz söyledim.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“İplerinden kurtulup kaçmış.” Jamie arkamda belirmiş, katırın küçük bedenine bakıyordu. Parmağıyla gösterdi. “Gördün mü?” Ben fark etmemiştim ama ön bacaklarından birine bağlanmış bir paçavra vardı. Koşarken bacağına çarpıyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Sanırım böylesi daha iyi,” dedim. Ellerim terlemişti, avuçlarımı kollarıma sildim. Kafamı çevirip bakamıyordum. “Yani eğer kaçtıysa, demek ki Roger üzerinde değildi. Roger üzerinden düşüp yaralanmamıştır.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ah, hayır.” Jamie endişeli görünse de etekleri tutuşmuş gibi değildi. “Geri dönmek için epey yürümesi gerekecek.” Yine de dar nehir vadisine bakındığını gördüm. Vadi neredeyse dumanla tamamen kaplanmıştı. Başını hafifçe iki yana sallayıp bir şey geveledi -benim ettiğim küfrün kuzeni olmalıydı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Tanrının böyle mi hissettiğini merak ediyorum,” dedi yüksek sesle, alaycı gözlerle bana baktı. “İnsanların nasıl aptalca şeyler yaptığını görüyor ama bu konuda hiçbir şey yapamıyor.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Jamie’ye cevap veremeden şimşek çaktı ve ardından gök öylesine gürültülü bir şekilde gürledi ki olduğum yerde sıçradım ve neredeyse kayıp düşecektim. Jamie düşmemem için kolumdan tutup beni kenardan çekti. Atlar yine kayaların uzak köşesinde tepiniyorlardı. Jamie atlara doğru döndü ama neden sonra aniden durdu. Eli hâlâ kolumdaydı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ne oldu?” Onun baktığı yöne doğru baktım ve üç metre kadar uzaktaki uçurumun küçük kaya bitkileriyle süslenmiş duvarından başka hiçbir şey göremedim.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Kolumu bıraktı ve cevap vermeden uçurumun yanında duran, yanmış bir budağa doğru yürüdüğünü gördüm. Çok nazik bir şekilde uzanıp ölmüş ağacın kabuğundan bir şey çekti. Hemen yanına gidip bir tomar uzun ve kalın tüyü tutan avucuna baktım. Tüyler beyazdı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Yağmur yeniden yağmaya başlamış, görünen her şeyi sırılsıklam yapmıştı. Atlardan kulakları sağır eden bir çift kişneme sesi geldi. Yalnız bırakılmaktan hiç hoşlanmıyorladı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Ağacın gövdesine baktım; bütün gövdesi beyaz tüylerle kaplıydı ve çatlaklara takılmışlardı. Josiah’nın,</span> <span class="italik char-style-override-5" xml:lang="tr-TR">Ayıların özel tırmalama ağaçları vardır,</span> <span class="char-style-override-4" xml:lang="tr-TR">dediğini duyar gibiydim.</span> <span class="italik char-style-override-5" xml:lang="tr-TR">Bir tanesine tekrar tekrar gelecek.</span> <span class="char-style-override-4" xml:lang="tr-TR">Zar zor yutkundum.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Belki de,” dedi Jamie oldukça düşünceli bir şekilde, “atları rahatsız eden yalnızca gök gürültüsü değildir.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Belki de değildi ama bu hiçbir işe yaramazdı. Şimşek, yokuşun aşağısındaki ağaçların üzerinde çaktı ve peşi sıra gök gürledi. Sanki ayaklarımızın altından bir uçaksavar geçiyormuş gibiydi. Atlar adeta histeri krizi geçiriyorlardı ve benim de onlardan aşağı kalır yanım yoktu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Köyden çıktığımda şapkalı pelerinimi giymiştim ama şapkası kafama yapışmıştı. Yağmur tıpkı bir çivi gibi kafama vuruyordu. J</span><span class="char-style-override-4" xml:lang="tr-TR">amie’nin saçları da kafasına yapışmıştı, yağmurun altında suratını asıyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Bana ‘burada dur’ gibisinden bir el hareketi yaptı ama ben başımı iki yana sallayıp peşinden gittim. Atların gür yeleleri, devirdikleri gözlerinin üzerinde sallanıyordu. Şeytan, kendisini bağladığım küçük ağacın kökünü neredeyse sökmek üzereydi; Gideon ise ısıracak birini ya da bir şeyi ararken dudağını devamlı büyük sarı dişlerinin üzerinde geriyordu. Kulaklarını geriye yatırmıştı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Bunu gören Jamie dudaklarını sıktı. Tırmalama ağacını bulduğu yere doğru baktı ama şu an durduğumuz yerden görünmüyordu. Gökyüzü aydınlandı, şimşek kayanın arasından geçip titredi, atların ikisi de bağırıp şaha kalktılar. Jamie karar verirken başını iki yana salladı ve Şeytan’ın dizginlerini sıkı sıkı tuttu. Belli ki yol kaygan olsun ya da olmasın, dağdan ayrılacaktık.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Islak eteklerimle eyere bindim, gitmek için sabırsızlanıp tepinen, dans eden Şeytan’ın kulağına teskin edici sözler söylemeye çalışarak dizginleri sıkı sıkı tuttum. Kenardaki kozalaklı ağaçlara tehlikeli bir şekilde yakındım. Şeytan’ı kayanın uçurum kısmından uzaklaştırmak için öne doğru eğildim.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Bütün vücudumu inanılmaz bir batma hissi kaplamıştı. Sanki baştan ayağa binlerce küçük arı tarafından ısırılıyor gibiydim. Ellerime baktığımda mavi ışığın altında parladıklarını gördüm. Ağaçlar, kayalar ve toprak da mavi ışığa bürünmüştü. Parlak beyaz elektriğin küçük yılanları uçurumun birkaç metre uzağında tıslıyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Jamie’ye seslenerek arkama döndüğümde, Gideon’ın yelesi sanki büyü yapılmış gibi uçuşmaya başladığını gördüm. Jamie’nin çatlak mavi tonundaki telleri andıran saçları omuzlarında sallanıyordu. At ve binicisi cehennemi andıran bir ışığın altında parlıyorlar, yüzlerindeki ve bacaklarındaki her kas belirginleşiyordu. Tenimi rüzgârın okşadığını hissettim. Jamie eyerden inip ikimizi de boşluğa savurarak koştu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Yere çarpmadan önce şimşek çaktı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Yanık et kokusuyla ve boğazımdaki ozon acısıyla kendime geldim. Sanki içim dışıma çıkmış gibi hissediyordum; bü</span><span class="char-style-override-4" xml:lang="tr-TR">tün organlarım patlamış açığa çıkmışa benziyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Yağmur hâlâ yağıyordu. Bir süre hareketsiz bir şekilde yatıp yağmurun yüzüme düşmesine, saçlarımı ıslatmasına izin verdim. Bu sırada sinir sistemimdeki nöronlar yavaş yavaş çalışmaya başlamışlardı. Parmağım kendi kendine kıpırdadı. Kendim de kıpırdatmaya çalıştım ve başardım. Parmaklarımı esnettim -pek başardım sayılamaz. Birkaç dakika sonra dolaşım sistemim kalkmama izin verecek kadar çalışır hale gelmişti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Jamie yanımda, bir bez bebek gibi sırt üstü yatıyordu. Jamie’ye doğru emekleyerek gittiğimde gözlerinin açık olduğunu gördüm. Gözlerini kırpıştırdı, gülümsemeye çalışınca ağzının kenarındaki kası titredi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Kan göremiyordum ama bacakları yamuk da dursalar, sağlamdılar. Yağmur göz çukurlarına doluyordu. Sert bir şekilde gözlerini kırpıştırdıktan sonra başını yana çevirip damlaların yüzünden akıtmaya çalıştı. Elimi midesine koyup nabzını parmaklarımın altında hissettim. Çok yavaş ama sabitti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Ne kadar süre bilinçsiz yattığımızı bilmiyordum ama fırtına dinmişti. Uzak dağların ardında şimşek çakıyor, tepeleri aydınlatıyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“ ‘Gök gürültüsü iyidir’,” dedim Mark Twain’den bir alıntı yaparak. Bir yandan da gök gürültüsünü rüyadaymışçasına bir şaşkınlıkla izlemeye devam ettim, “gök gürültüsü etkileyicidir ama asıl iş gören şimşek olur.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Evet, benim de işimi gördü. Sen iyi misin Sassenach?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Harikayım,” dedim, hâlâ hoş bir şekilde kendimi uzak hissediyordum. “Ya sen?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Meraklı gözlerle bana baktı ama iyi olduğuma kanaat getirdi. Sumak çalısına tutunarak ayağa kalktı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ayak parmaklarımı hissedemiyorum,” dedi, “ama onun dışında sorun yok. Ama atlar- ” Yukarı doğru baktı, yutkunurken boğazının nasıl hareket ettiğini gördüm.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Atlar sessizdiler.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Kayanın yaklaşık beş metre kadar aşağısında, köknarların ve kına çiçeklerinin arasındaydık. Hareket edebiliyor, ancak bunu yapmaya cesaret edemiyordum. Jamie silkelenirken ben de hareketsiz oturup kendimi dinledim, sonra adam öldüren kayası</span><span class="char-style-override-4" xml:lang="tr-TR">na yeniden tırmanmaya başladık.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Ortalık çok sessiz görünüyordu; patlama nedeniyle sağır olup olmadığımı merak ettim. Ayağım üşüyordu. Aşağıya baktığımda sol ayakkabımın çıktığını gördüm. Ya şimşek çaktığında ortadan kaybolmuştu ya da düşerken kaybolmuştu, bilmiyordum. Ama hiçbir yerde de görememiştim. Çorap da gitmişti; topuk kemiğinin altında damarların oluşturduğu küçük bir karartı vardı. Bu ikinci hamileliğimin bir hatırasıydı. Sanki evrenin sırlarına açılan kapının anahtarıymış gibi öylece kalakalıp damarlarıma baktım.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Atlar ölmüş olmalılardı; bunu biliyordum. Biz niye ölmemiştik ki? Yanık et kokusunun içinde nefes aldığımda içimde bir yerlerde bir şeyler ürperdi. Ya şu anda hayatta kalmamızın tek nedeni, dört yıl içinde ölecek olmamızın lanetiyse? Sıramız geldiğinde evimizin yanmış kalıntıları arasında, alazlanmış ve kokuşmuş birer et yığını olarak öylece yatacak mıydık?</span></p>

    <p class="Normal para-style-override-7" xml:lang="zh-CN"><span class="italik char-style-override-5" xml:lang="tr-TR">Kemiklerine kadar yanmış,</span> <span class="char-style-override-4" xml:lang="tr-TR">diye fısıldadı hafızamın sesi. Gözyaşlarım yağmurla karışıp akıp gitti. Atlar için, annem için ağlıyordum. Kendim için değil. Henüz değil.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Derimin altında mavi damarlar vardı ve artık daha çok belirginleşmişti. Ellerimin arkasında adeta bir yol haritası çizmişlerdi. Dizimin arkasındaki hassas deride ağlar ve örgüler halinde görünüyorlardı; büyük bir damar kavalkemiğim boyunca yılan gibi şişmişti. Parmağımı bastırdım; yumuşaktı ve hemen kayboldu ama parmağımı çeker çekmez de geri geldi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Vücudumun içsel hareketleri yavaş yavaş görünür hale gelmişti. Gergin derim inceliyor, bir zamanlar bedenimin gizli kasasında güvenle duran her şeyimi açığa çıkartarak beni savunmasız bırakıyordu. Kemiklerim ve kanım öne çıkıyordu... ayağımın üstünde bir yara vardı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Jamie tırmanmaktan sırılsıklam ve nefes nefese geri döndü. Ayakkabılarının olmadığını gördüm.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Şeytan ölmüş,” dedi yanıma otururken. Soğuk elimi avucuna alıp sıktı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Zavallı şey,” dedim. Gözyaşlarım daha hızlı akıyor, sıcak yaşlarım soğuk rüzgârla buluşuyordu. “Biliyordu, değil mi? Gök gürültüsünden ve şimşekten hep nefret ederdi.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Jamie kolunu omuzlarıma koyup kafamı göğsüne bastırıp beni rahatlatmak için küçük sesler çıkardı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Peki ya Gideon?” diye sordum sonunda kafamı kaldırıp burnumu ıslak pelerinime silerek. Jamie ufak ve şüpheci bir gülümsemeyle başını iki yana salladı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“O yaşıyor,” dedi. “Sağ omzu ve ön bacağı yanmış, yelesi de tamamen tutuşmuş.” Kendi buruşuk pelerinini tutup yüzümü silmeye çalıştı ama aldığı sonuç benimkinden iyi olmadı. Şaka yapmaya çalışarak, “Huysuzluğunun mucizeler yarattığını düşünüyorum,” dedi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Sanırım öyle.” Gülemeyecek kadar bitkin ve sarsılmıştım. Yine de hafifçe gülümsemeyi başardım ve bu kendimi iyi hissettirdi. “Onu aşağıya indirebilir misin? Benim bir merhemim var. Yanıklara iyi geliyor.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Evet, sanırım.” Elini uzatıp ayağa kalkmama yardım etti. Buruşuk eteklerimi düzeltirken gözüme bir şey takıldı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Baksana,” dedim. Sesim fısıltı kadardı. “Jamie, bak.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Üç metre kadar yukarıdaki yokuştu kocaman bir köknar vardı. Tepesi tamamen uçmuş, kalan dalları yanmış ve tütüyordu. Bir dalıyla gövdesinin arasında kocaman ve yuvarlak bir kütle vardı. Yarısı siyahtı, dokular kömür olana dek yanmıştı ama diğer yarısındaki tüyler tirilyumların krem rengi ıslak dikenleri içindeydi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Jamie ayının bedenine ağzı açık bir şekilde baktı. Ağzını yavaşça kapayıp başını iki yana salladı. Sonra bana dönüp, geri çekilen şimşeğin yavaşça parladığı dağlara doğru baktı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Derler ki,” dedi usulca, “büyük bir fırtına, bir kralın ölümüne delalettir.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Çok nazik bir şekilde yüzüme dokundu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ben atı getirirken sen de burada bekle Sassenach. Eve döneceğiz.”</span></p>

    <p class="Normal para-style-override-8" xml:lang="zh-CN"><span class="char-style-override-4" xml:lang="tr-TR"> </span></p>
  </div>
</body>
</html>