<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>atesincagrisi2-39</title>
  <link href="../Styles/atesincagrisi2.css" rel="stylesheet" type="text/css"/>
</head>

<body id="atesincagrisi2" xml:lang="tr-TR">
  <div>
    <p class="basliklar" id="toc_marker-36"><span class="bold">80 KAYMAK</span></p>

    <p class="Normal" xml:lang="zh-CN"><span class="bold char-style-override-8"> </span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Jamie tıka basa doyup arkasına yaslanarak iç çekti. Ayağa kalkmaya başlayınca Bayan Bug yerinden fırlayıp parmağını sallayarak onu uyardı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Şimdi, efendim, hiçbir yere gitmiyorsunuz ve beni bu zencefilli çörek ve kaymağı çöpe atmakla baş başa bırakmıyorsunuz!”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Onları da yersem kesinlikle patlarım Bayan Bug ama mutlu ölmek istiyorum,” dedi Jamie. “Getirin o halde fakat siz onları getirirken benim yapacak bir işim var.” Az önce baharatlı sosisi kızartılmış elma ve patatesle tüketen bir adamın keyfiyle, sandalyesinden kalkıp çalışma odasına giden koridorda kayboldu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Bu öğleden sonra zencefilli kek kokusu almış olmanın verdiği keyifle derin bir nefes aldım. Akşam yemeğine oturmadan önce korsemi çıkarmayı akıl etmiştim.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Kaymak!” diye bağırdı Jemmy. Sözcüğü öyle bir vurgulamıştı ki bu annesinin de dikkatini çekti. Heyecanlı ellerini masaya vurup, “Kaymak-kaymak-kaymak-kaymak!” diye ciğerlerini doldura doldura şarkı söyledi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Roger hafifçe gülümseyerek Bree’ye baktı. Her ne kadar Bree, Jemmy’nin ellerini tutup yüzündeki yemek artıklarını silmeye başlasa da Roger’ı yeniden gülümserken görmesi hoşuma gitmişti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Jamie zencefilli çörek ve kaymakla -şekerlenmiş ve kremalı toplar haline getirilmişlerdi- aynı anda masaya döndü. Geçerken kumaşla bağlanmış bir defteri Roger’ın önüne, masaya bıraktı. Defterin tepesinde içinde usturlap olan küçük tahta bir kutu vardı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Hava iki ay daha güzel olabilir,” dedi sakince. Oturup parmağını tabağındaki kocaman kaymak topuna daldırdı. Parmağını ağzına soktuğunda mutluluktan gözlerini kapadı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Öyle mi?” Sözcük oldukça boğuktu ve neredeyse hiç duyulmamıştı. Ama Jemmy’nin gevezelik etmesini bırakıp ağzı açık bir şekilde babasına bakmasına neden oldu. Bugün Roger’ın ilk kez mi konuştuğunu merak ettim.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Jamie gözlerini açmış, kaşığını almış, tatlısına yemekten ölecek bir adamın kararlılığıyla bakıyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Evet, peki, Fergus kar yağmadan kıyıya gidecek, eğer New Bern’de dosyalanması gereken ölçüm raporlarını alabilirse çok iyi olacak, değil mi?” Başını hiç kaldırmadan zencefilli çöreğe yumuldu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Birden ortama hakim olan sessizliği, hızlı hızlı nefes alış verişleri ve tahta tabaklara çarpan kaşıkların gürültüsü doldurdu. Sonra kaşığını almayan Roger konuştu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Bunu... yapabilirim.” Verdiği çaba havanın boğazından geçmesine uğraşmaktan başka bir şey değildi fakat son sözcükteki vurgusu Brianna’nın irkilmesine neden oldu. Çok hafif bir irkilmeydi bu ama gözümden kaçmadı. Roger da görmüştü. Bree’ye baktıktan sonra yanaklarında kapkara görünen kirpikleriyle tabağa baktı. Çenesini sıktı ve kaşığı eline aldı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“İyi o zaman,” dedi Jamie daha da sakin bir şekilde. “Sana nasıl olacağını göstereceğim. Bir hafta içinde gidebilirsin.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR"> </span></p>

    <p class="Normal para-style-override-7" xml:lang="zh-CN"><span class="italik char-style-override-5" xml:lang="tr-TR">Dün gece rüyamda Roger’ın gittiğini gördüm. Babamın emrinden beri bir haftadır gidişini rüyamda görüyordum. Emirmiş, hah! Musa’nın Sina Dağı’ndan On Emir getirmesi gibi.</span></p>

    <p class="Normal para-style-override-7" xml:lang="zh-CN"><span class="italik char-style-override-5" xml:lang="tr-TR">Rüyamda Roger eşyalarını büyük bir çantaya koyuyordu ve ben yerleri silmekle meşguldüm. Yoluma çıkıp duruyordu, ben de yerlerin diğer kısmını silmek için çantayı kenara ittim. Sanki Adso küçük bir hayvan yemiş gibi etrafa kemikler saçılmıştı ve kemikler paspasıma takılıp duruyordu.</span></p>

    <p class="Normal para-style-override-7" xml:lang="zh-CN"><span class="italik char-style-override-5" xml:lang="tr-TR">Roger’ın gitmesini bir yandan istemiyorum, bir yandan da istiyorum. Söylemediği her şeyi duyuyorum; kafamda yankılanıyorlar. Gittiğinde bu yankıların duracağını düşünüyorum.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR"> </span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Uykusundan aniden uyanıverdi. Şafak henüz sökmüştü ve yalnızdı. Ormanda kuşlar şakıyordu. Bir tanesi kulübenin yakınlarında şarkı söylüyordu, notaları keskin ve müzikaldi. Bu bir ardıçkuşu muydu? Merak etmişti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Roger’ın gittiğini bilse de kafasını kaldırıp ortalığı kolaçan etti. Tıpkı sırt çantası gibi yemek heybesi ve geçen gece Roger için hazırladığı şarap da kapının arkasında değildi artık.</span> <span class="italik char-style-override-5" xml:lang="tr-TR">Bodhran</span> <span class="char-style-override-4" xml:lang="tr-TR">hâlâ duvardaki yerinde asılı ve esrarengiz ışığın içinde yüzüyor gibi duruyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Asılma olayından sonra, henüz konuşamasa da en azından müzik yapabileceğini hissederek</span> <span class="italik char-style-override-5" xml:lang="tr-TR">bodhran</span><span class="char-style-override-4" xml:lang="tr-TR">ını yeniden çalması için uğraşmıştı. Ama o karşı çıkmıştı ve sonunda Bree ısrarcılığıyla onu sinirlendirdiğini fark edip vazgeçmişti. Roger istediğini yapacak -ya da yapmayacaktı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Karyolaya doğru baktı ama her şey sakindi. Jemmy uyuyordu. Yastığına geri yattı, ellerini göğüslerine koydu. Çıplaktı ve göğüsleri pürüzsüz, yuvarlak ve su kabağı gibi dolgundu. Göğüs ucunu nazikçe sıkınca küçük süt damlaları aktı. Biri daha fazla şişti, aktı ve küçük bir damla halinde göğsünden aşağı kaydı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Geçen gece uyumadan önce sevişmişlerdi. İlk önce Roger’ın sevişeceğini düşünmemişti. Ne var ki Bree üst kata, Roger’ın yanına çıkıp ona sarıldığında, Roger da onu sert bir şekilde kendine doğru çekip yavaşça uzun uzun öpmüş ve sonunda onu yatağa atmıştı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Roger için çok endişelenmiş, dudaklarıyla, elleriyle ve bedeniyle onu sevgisine inandırmaya, yanında götürmesi için kendisinden bir şey vermeye çalışmıştı. Bu şeyi kendisi bile tamamen unutmuş ve zirveye ulaştığında kendisi bile buna şaşırmıştı. Aniden dev bir dalgaya kapılıp kıyıya çaresizce sürüklenme hissini hatırlayarak, bir elini kaydırıp bacaklarının arasına götürdü. Roger’ın fark etmiş olduğunu umdu; ne herhangi bir şey söylemiş, ne de gözlerini açmıştı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Şafak sökmeden karanlıkta Bree’ye veda öpücüğünü vermişti. Ortalık hâlâ sessizdi. Ya da sessiz olan Roger mıydı? Birden kararsızlığa düşüp elini ağzına götürdü ama dudaklarının pürüzsüz ve serin etinde hiçbir ipucu yoktu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Roger ona veda öpücüğü vermiş miydi? Yoksa bunu yalnızca rüyasında mı görmüştü?</span></p>

    <p class="Normal para-style-override-8" xml:lang="zh-CN"><span class="bold char-style-override-13" xml:lang="tr-TR"> </span></p>
  </div>
</body>
</html>