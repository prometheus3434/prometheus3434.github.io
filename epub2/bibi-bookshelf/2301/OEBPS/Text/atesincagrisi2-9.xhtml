<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>atesincagrisi2-9</title>
  <link href="../Styles/atesincagrisi2.css" rel="stylesheet" type="text/css"/>
</head>

<body id="atesincagrisi2" xml:lang="tr-TR">
  <div>
    <p class="basliklar" id="toc_marker-8"><span class="bold">51 ŞÜPHE</span></p>

    <p class="Normal" xml:lang="zh-CN"> </p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Kahvaltıdan sonra davetliler evden ayrılmaya başladılar. Jocasta ve Duncan, mutlu bir çift tablosu çizerek balkonda duruyor, herkesle vedalaşıyorlardı. Bir sıra at arabası ve fayton yavaşça yola çıktılar. Nehrin aşağı yakasındaki insanlar rıhtımda beklediler, kadınlar birbirlerine son dakika dedikodusu ve tarifler verdiler. Beyler ise rahatsız giysilerinden ve resmi peruklarından kurtulmanın rahatlığıyla purolarını yakmışlardı. Eski püskü giysileri içindeki hizmetçileri ise bavulların üzerinde ağızları açık ve gözleri kızarmış bir şekilde oturuyorlardı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Çok yorgun görünüyorsun anne.” Bree de çok yorgun görünüyordu; o ve Roger saatlerdir ayaktaydılar. Bree’nin giysilerinden hafif bir defne kokusu geliyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Neden acaba,” dedim esneyerek. “Jemmy bu sabah nasıl?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Burnunu çekiyor,” dedi, “ama ateşi yok. Kahvaltıda biraz yulaf lapası yedi ve… ”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Dinlerken bir yandan da başımı sallıyordum. Yorgunluğun verdiği hafif bir sersemlikle, burnu akmasına rağmen neşesi oldukça yerinde olan Jemmy’yi muayene etmeye gittim. Bu bana Amerika’dan İngiltere’ye uçarken yaşadığım hissi hatırlatmıştı. Buna jet lag diyorlardı; insanın bilincinin açık ve bedeninin uykusuz olduğu tuhaf bir duyguydu bu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Gussie, Jemmy’yi izliyordu; oradaki herkes gibi beti benzi solmuş, gözleri kan çanağına dönmüştü. Ama onun bu donuk halinin akşamdan kalma olmasından değil, üzüntüsünden olduğunu düşündüm. Bütün köleler Betty’nin ölümünden etkilenmişlerdi; düğün kutlamaları bitince asık yüzle, sessizce temizliğe koyulmuşlardı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“İyi misin?” diye sordum Jemmy’nin kulaklarına ve boğazına baktıktan sonra.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Önce şaşırdı, sonra aklı karıştı; daha önceden kimsenin ona böyle bir soru sormadığını düşündüm.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ah. Ah, evet hanımefendi. Kesinlikle.” Bakışlarımdan rahatsız olmuş olacak ki iki eliyle önlüğünü düzeltti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“İyi o zaman. Ben gidip Phaedre’ye bakacağım.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Eve Doktor Fentiman’la birlikte gelmiş, yemek yemesi ve temizlenmesi için onu Ulysses’e emanet etmiştim. Sonra üzerimde annesinin kanıyla yanına gitmemek için banyo yapıp giysilerimi değiştirdikten sonra, Phaedre’ye bakmaya gittim.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Onu, Ulysses’in gümüşleri parlatmak için oturduğu taburenin yanında, konyak bardağıyla miskin ve şaşkın otururken buldum. Sarhoş değildi. Diğer kölelerden biri olan Teresa da yanındaydı; beni görünce iç çekip selam verdi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Teresa, Phaedre’ye bakarak kafasını iki yana salladı. “Tek kelime etmedi, ağlamadı da,” dedi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Phaedre’ın güzel suratı meyve ağacından oyulmuş gibiydi; her zamanki narin tarçın benzi, soluk ve odunsu bir kahverengiye dönmüştü. Gözlerini kilerin açık kapısına dikmişti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Elimi omzuna koydum; sıcaktı ama öyle hareketsizdi ki güneşin altındaki bir taşı andırıyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Üzgünüm,” dedim usulca. “Çok üzgünüm. Doktor Fentiman onun için elinden geleni yaptı.” Doğruydu; Fentiman’ın becerisi hakkında fikir yürütmenin bir anlamı yoktu -zaten her halükârda konumuz şu an bu değildi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Cevap gelmedi. Nefes alıyordu; göğsünün hafifçe inip kalktığını gördüm. Ama hepsi buydu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Onu teselli edebilecek bir şey ya da birini düşünerek alt dudağımı ısırdım. Jocasta? Jocasta, Betty’nin ölümünü öğrenmiş miydi? Duncan elbette biliyordu ama misafirler gidene kadar Jocasta’ya söylememeyi tercih etmiş olabilirdi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Rahip,” dedim. Birden aklıma böyle bir fikir gelmişti. “Rahip LeClerc’in annenin ruhunu kutsamasını ister misin?” Cenaze töreni için çok geç olduğunu düşünmüştüm fakat rahibin onu elinden geldiğince teselli etmeye çalışacağından da emindim. Henüz evden gitmemişti; yalnızca birkaç dakika önce onu yemek salonunda, kızarmış yumurta ve et suyu soslu domuz pirzolasını mideye indirirken görmüştüm.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Omzunun ürperdiğini hissettim. O güzel, hareketsiz yüzünü bana çevirdi. Koyu gözleri opaktı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Bu ne işe yarayacak?” dedi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Yani... şey...” Telaşlanmıştım. Verecek bir cevap ararken kız çoktan yüzünü çevirmiş, masanın ahşabındaki bir lekeye gözlerini dikmişti bile.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">En sonunda ona küçük bir doz afyon ruhu verdim -azimle görmezden geldiğim bir ironiydi bu- ve Teresa’ya onu normalde uyuduğu Jocasta’nın giyinme odasındaki yatağa yatırmasını söyledim.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Giyinme odasının kapısını açtım. Küçük odada pencere yoktu ve karanlıktı. Tarçın, yanık saç ve Jocasta’nın çiçek kokulu parfümü kokuyordu. Kocaman bir dolabın bir yanında takımı olan şifonyer, diğer yanında ise tuvalet masası duruyordu. Uzaktaki köşede bir paravan vardı ve bu paravanın arkasında ise Phaedre’nin dar karyolası duruyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Derin ve yavaş nefes alış verişlerini duymak beni rahatlatmıştı. Karanlık odaya hızla girip paravanı biraz ittim; yatağa yan yatıp dizlerini göğsüne kadar çekti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Bree de arkamdan giyinme odasına gelmişti; hemen arkamdan kıza bakarken sıcak nefesini kulağımda hissettim. Her şeyin yolunda olduğunu anlatan bir el hareketi yapıp paravanı kapadım.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Brianna, giyinme odasına açılan kapıda durdu. Aniden bana döndü, kollarıyla sarmalayıp sıkıca sarıldı. Arkadaki aydınlık odada yatan Jemmy annesini özleyip ciyaklamaya başladı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Anne! Anne! An-NE!”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR"> </span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Bir şeyler yemem gerektiğini düşündüm ama çatı katının ve parfümün kokusu hâlâ sinüslerimdeydi, iştahım yoktu. Yemek salonunda hâlâ birkaç misafir vardı; Jocasta’nın özel arkadaşlarıydılar ve bir iki gün daha kalacaklardı. Geçerken başımı sallayıp gülümsedim. Onların arasına katılma davetlerini görmezden gelip ikinci kata çıkan merdivenlere gittim.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Yatak odası boştu, döşekler toplanmıştı ve odanın havalanması için pencereler açılmıştı. Ocak süpürülmüştü ve oda soğuk ama oldukça sakindi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Pelerinim hâlâ gardıropta asılıydı. Çıplak şiltenin üzerine yatıp pelerinimi üzerime çekip hemen uykuya daldım.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Gün batmadan hemen önce uyandım. Açlıktan ölüyordum. İçimde tuhaf bir güven ve huzursuzluk hissi vardı. Güveni anlıyordum; kan ve çiçek kokularının yerine tıraş sabunu ve vücudumun ısıttığı çarşaf almıştı. Pencereden süzülen parlak sarı ışınlar, birinin kafasının bıraktığı boşlukta kızıl uzun saçların olduğu yanımdaki yastığa düşüyordu. Jamie gelip benim yanımda uyumuştu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Sanki zihnim onu çağırmış gibi birden kapı açıldı ve Jamie gülümseyerek içeri girdi. Tıraş olmuştu, giyinmişti ve gözleri parlıyordu. Dün gecenin bütün izlerini silmiş gibiydi -bana bakarkenki yüz ifadesi hariç. Onun bu yenilenmiş görüntüsüne karşın ben oldukça pasaklıydım. Gözlerindeki şefkat, odadaki soğuğa rağmen içimi ısıttı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Sonunda uyanmışsın. İyi uyudun mu Sassenach?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ölü gibi uyudum,” diye cevapladım hemen. Bunu söylerken berbat hissettim.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Yüzümdeki ifadeden bunu anladı ve gelip yanımdaki yatağa oturdu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Sorun ne? Kâbus falan mı gördün Sassenach?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Pek sayılmaz,” dedim yavaşça. Aslında rüya gördüğümü de hiç hatırlamıyorum. Şimdi ise zihnim bilinçsizliğin gölgelerinde gezinip çıkarımlar yapıyor. ‘Ölü’ sözcüğüyle harekete geçen zihnim, bana beraber uyandığım huzursuzluk hissini getirmişti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Şu Betty. Onu gömdüler mi?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Hayır. Yıkayıp bir barakaya koydular ama Jocasta misafirler rahatsız olmasın diye defin işlemi için sabaha kadar beklenmesini istedi. Bazıları bir gece daha kalacaklar.” Bana bakarak kaşlarını çattı. “Neden ki?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Doğru sözcükleri bulmak için değil de kendime gelmek için elimle yüzümü ovuşturdum.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Yanlış bir şey var. Yani ölümüyle ilgili.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Yanlış mı? Nasıl?” Şaşırmıştı. “Tabii ki korkunç bir ölümdü ama söylemek istediğin bu değil sanırım?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Hayır.” Ellerim soğuktu; ellerimi ellerine uzattım, parmaklarımı sıcaklığıyla sarmaladı. “Yani, bunun doğal bir ölüm olduğuna inanmıyorum. Bence onu biri öldürdü.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Ağzımdan kaçırdığım sözcükler aramızda adeta asılı kalmıştı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Kaşlarını çattı, dudaklarını hafifçe büküp düşünmeye başladı. Fikrimi hemen reddetmediğini fark etmiştim; bu da söylediklerimi güçlendirdi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Kim?” diye sordu sonunda. “Hem emin misin Sassenach?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Hiçbir fikrim yok. Tam olarak da emin olamam,” dedim. “Yalnızca…” Bir anlık tereddütten sonra Jamie ellerimi beni cesaretlendirmeye çalışırcasına sıktı. Kafamı iki yana salladım. “Ben uzun süredir hemşire, doktor ve şifacıyım, Jamie. Burada her türden çok fazla insan gördüm. Şu anki durumu tam olarak sözcüklere dökemem ama üzerinden zaman geçti ve bence yanlış bir şey var,” diyerek sözlerimi bitirdim.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Işık zayıflıyordu; odanın köşelerine gölgeler vuruyordu. Jamie’nin ellerini tutarak aniden ürperdim.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Anladım,” dedi usulca. “Ama kesin bir şey söylemenin yolu yok, değil mi?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Pencere hâlâ aralıktı; perdeler aniden odada uçuşmaya başladı. Soğuktan kollarımdaki tüylerin ürperdiğini hissettim.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Olabilir,” dedim.</span></p>

    <p class="Normal para-style-override-1" xml:lang="zh-CN"><span> </span></p>
  </div>
</body>
</html>