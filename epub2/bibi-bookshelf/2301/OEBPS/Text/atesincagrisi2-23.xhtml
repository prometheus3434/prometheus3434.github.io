<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>atesincagrisi2-23</title>
  <link href="../Styles/atesincagrisi2.css" rel="stylesheet" type="text/css"/>
</head>

<body id="atesincagrisi2" xml:lang="tr-TR">
  <div>
    <p class="basliklar" id="toc_marker-21"><span class="bold">64 HAREKET İŞARETİ</span></p>

    <p class="Normal" xml:lang="zh-CN"/>

    <p class="Normal para-style-override-7" xml:lang="zh-CN"><span class="italik char-style-override-5" xml:lang="tr-TR">Mart ayında üç pare top atışı yapılması savaş hattı işareti, beş pare top atışı ise harekete geçme işareti olacaktır.</span></p>

    <p class="Normal para-style-override-7" xml:lang="zh-CN"><span class="italik char-style-override-5" xml:lang="tr-TR">-Muharebe Düzeni, William. Tryon</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Roger ne koşmak, ne de ardına bakmak istediği için Düzenleyicilerin kampından yavaşça uzaklaştı. Birkaç tanesi Roger’ın gittiği yöne doğru hakaretler edip üstü kapalı tehditler savurdu. Ancak Roger ağaçların arasında kaybolduğu anda, kalabalık ona olan ilgisini kaybedip uğultulu tartışmalarına geri döndü. Öğleden sonraydı ve Mayıs’a göre sıcak bir gündü ama gömleği ter içindeydi ve bu durum daha çok Temmuz ayına uyuyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Görüş alanından çıkar çıkmaz durdu. Hızlı hızlı nefes alıyordu ve başı dönmüştü. Adrenalinin sonraki etkileri yüzünden midesi bulanıyordu. Bu düşman yüzlerin ortasındayken hiçbir şey hissetmemişti. Güven içinde uzaklaştıktan sonra bacaklarındaki kaslar titremeye başlamış, yumrukları sıkılmaktan acımıştı. Yumruklarını açıp parmaklarını gerdi, nefesini yavaşlatmaya çalıştı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Hayal ettiği, gece haberlerinden ve anti savaş silahlarından daha fazlasıydı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Ama artık evine, karısına ve oğluna geri dönecekti. Bunu düşününce ani bir sızı hissetti; kemiklerinin en derininde hissettiği bir rahatlama ve bu kadar şanslı olmayan babası için beklenmedik ve daha da derin bir kederdi bu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Etrafında hafif bir rüzgâr dönüp dolaştı, ensesindeki ıslak saçları soğuk bir nefesle karşıladı. Terden gömleği de paltosu da ıslanmıştı ve nemli atkısı yüzünden birden sanki boğulacak gibi hissetti. Paltosunu çıkarıp titreyen parmaklarıyla yakasını düzeltti. Sonra gözlerini kapadı, kumaş parçası elinden sarkarken, derin derin nefes aldı. Ta ki bir anda hissettiği mide bulantısı geçene kadar.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Brianna’yı en son kollarında Jemmy’yle kapı eşiğinde dururken gördüğünü hatırladı. Kirpikleri gözyaşından ıslanmıştı, bebeğin gözleri ise ciddi bakıyordu. Husband’la kulübede hissettiklerinin bir yankısını hissetti; güzelliğin görüntüsü, aklını yatıştıran ve ruhunu okşayan bir neşe inancı. Onlara geri dönecekti; önemli olan tek şey buydu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Bir süre sonra gözlerini açtı, paltosunu aldı ve sakinleşti. Dereye doğru yavaşça ilerlerken, ruhen olmasa da bedenen rahatlamaya başlamıştı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Husband’ı Jamie’ye getirememişti ama Jamie’nin yapabileceklerini başarmıştı. Husband’ın sözde liderliğinden bile yoksun kalan çete -Tryon ne düşünürse düşünsün, ordu değillerdi- geri çekilecek, herkes evine geri dönecekti. Böyle olmasını umuyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Ya da böyle olmayacaktı. Bu karınca gibi kaynaşan kalabalığı, komuta yeteneği olan bir başka adam ayaklandırabilirdi. Kulübenin etrafındaki karmaşadan hatırladığı bir cümle birden aklını karıştırdı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Caldwell’in şartlarından daha farklılarını sunmaya mı geldin?” Siyah sakallı bir adam sormuştu bunu. Öncesinde ise, Husband’la dua ederken kapının çalınma seslerinin arasından belli belirsiz bir şey duymuştu, “Buna zaman yok!” diye bağırmıştı biri. “Caldwell Vali’nin yanından geri döndü,” diye eklemişti bir başkası, umutsuzluk içinde. “Bir saat, Hermon! Bize yalnızca bir saat verdi!”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Lanet olsun,” dedi yüksek sesle. Bree’yle kendisini evlendiren Presbiteryen papaz David Caldwell. Bu o olmalıydı. Belli ki adam Düzenleyicilerin safındaydı ve Tryon’la konuşmaya gitmişti ve bir uyarıyla geri çevrilmişti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Yalnızca bir saat.” Dağılmak, sakince geri dönmek için bir saat mi? Yoksa bu ültimatoma cevap vermek için bir saat mi?</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Yukarı baktı; öğleden sonraydı ve güneş tam tepesindeydi. Paltosunu giyip atkısını cebine, kullanılmamış olan ateşkes bayrağının yanına koydu. Bu zaman olayı ne anlama gelirse gelsin, gitme vaktinin geldiği çok açıktı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Gün hâlâ parlak ve sıcaktı, çimlerin ve yaprakların kokusu keskindi. Eşekarısı gibi vızıldayan aciliyet hissi ve Düzenleyicilerin varlığının düşüncesi, onu doğanın tüm güzelliklerinden yoksun bırakıyordu. Böyle olmasına rağmen, hızla dereye doğru ilerlerken, içinde hâlâ bir parça huzur kalmıştı; bu, kulübede hissettiğinin hafif bir yankısıydı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Bu tuhaf dehşet hissi onunla birlikteydi, saklı ama ulaşılabilirdi, tıpkı cebindeki yumuşak bir taş gibi. Dere yolunda ilerlerken bunu aklında evirip çevirdi, ezdiği böğürtlenlerden ve fundalıklardan bihaberdi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Ne acayip, diye düşündü. Aslında hiçbir şey olmamıştı ve bütün yaşananlar oldukça sıradandı -öteki dünyaya ait ya da olağandışı hiçbir şey yoktu. Bu parlak ışıkta gördüğü için unutamıyordu. Bunu Brianna’ya anlatabilir miydi? Merak etti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Yüzüne doğru sarkan bir dalı kenara iterken, yaprakların serin yeşil parlaklıklarına, bıçak gibi keskin ama kâğıt kadar hafif kenarlarının tuhaf narinliğine şaşırıp kaldı. Daha önceden gördüğü o delici güzelliğin silik ama hatırlanır türden bir yankısıydı. Claire bunu görmüş müydü? Aklına aniden bu gelmişti. Ellerinin altındaki bedenlerin güzelliğini görmüş müydü? Şifacı oluşunun nedeni bu olabilir miydi?</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Husband da bunu görmüştü, biliyordu; bu algıyı o da paylaşmıştı. Bunu görüp Quaker prensipleri içinde doğrulamış, şiddete neden olamayacağı ya da buna izin veremeyeceği için alandan ayrılmıştı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Peki ya kendi prensipleri? Değişmemiş olduklarını düşünüyordu; eğer daha önceden kimseyi vurmak istemediyse, şimdi bu isteksizlik biraz daha artmıştı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Bahar kokuları hâlâ havadaydı. Küçük mavi bir kelebek umursamaz bir tavırla dizinin yanından geçti. Hâlâ güzel bir bahar günüydü, ancak sükûnet kaybolmuştu. Kamptaki ter, pislik, korku ve öfke kokusu hâlâ burun deliklerinde, suyun temiz kokularına karışıyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Peki ya Jamie Fraser’ın prensipleri? Dere geçidinin kenarlarındaki söğütleri geçerken aklında bu vardı. Hem adama karşı duyduğu kişisel beğeniden, hem de tarihçi merakından dolayı, Fraser’ı harekete geçirenin ne olduğunu sık sık merak ederdi. Roger bu çatışmayla ilgili kendi kararını vermişti -ya da bunu onun için vermişti. Gerektiğinde kendi hayatını korumak için dahi olsa, bile bile kimseye zarar veremezdi. Ama Jamie?</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Jamie’nin düşüncelerinden pek emin değildi. Kayınpederinin Kraliyet’e karşı kişisel bir sadakat beslemediğini de biliyordu; yemin olsun olmasın, kimse Culloden Savaşı’nı ve kötü sonucunu yaşadıktan sonra, daha sağlam bir şey şöyle dursun, İngiltere Kralı’na bağlılık yemini etmesi gerektiğini bile düşünmezdi. Hayır, Kraliyet’e karşı böyle bir şey hissedemezdi, peki</span> <span class="char-style-override-4" xml:lang="tr-TR">ama William Tryon’a hissedebilir miydi?</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Burada da kişisel bir sadakat yoktu -ama kesinlikle hissedilen bir zorunluluk vardı. Tryon’un şartlara göre pek az seçeneği vardı. Geldiği için, savaşacak mıydı?</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Nasıl vazgeçecekti? Adamlarına liderlik yapmak zorundaydı ve eğer savaş çıkarsa evet, olay hakkındaki kişisel fikirleri ne olursa olsun, savaşması gerekirdi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Roger kendini, kavga etmediği bir adama tüfeğini doğrultup tetiği çekerken hayal etmeye çalıştı. Ya da daha kötüsü, elinde kılıçla bir komşusuna saldırdığını düşündü. Kenny Lindsay’in başını uçurduğunu mesela? Hayal gücü tamamen yetersiz kaldı</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Söğütleri iterek geçti, onları görmeden önce seslerini duydu. Derenin uzak tarafında bir grup kadın çalışıyordu. Kimisi bir şeyler yıkamak için sığ suların içinde çıplak bacaklarıyla çömelmişlerdi, kimisi de ağaçlara ve çalılara asmak için kıyıya ıslak çamaşır taşıyordu. Gözü birden arkalarındaki bir şeye takıldı... Ne? Neydi bu?</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Oradaydı. Neden gözünün ona takıldığını anlayamadı -fark edilir hiçbir tarafı yoktu. Sanki özellikle çizilmiş, derenin fonunda ve yeşillenen yaprakların içinde göze çarpsın diye siyaha boyanmış gibi gruptaki diğer kadınların dışında duruyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Morag,” diye fısıldadı, kalbi bir anda küçük bir sevinç şaşkınlığıyla atmaya başlamıştı. Hayattaydı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Neden yaptığı şöyle dursun, ne yaptığını sorgulamadan önce söğütlerin arasında epey yol almıştı. O sırada artık çok geçti; çoktan kıyıya çıkmış ve bariz bir şekilde kadınlara doğru yürüyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Kadınlardan birçoğu ona baktı; birkaç tanesi neredeyse donakalmış, onu izliyordu. Ama o yalnızca silahsız bir adamdı. Dere kıyısında yirmiden fazla kadın vardı ve kocaları da yakınlardaydı. Merakla Roger’ı izlediler ama o derenin sığ kısmına atladığında telaşlanmadılar.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Kadın hareketsiz, dizlerine kadar suyun içinde, eteklerini kaldırmış duruyor ve Roger’ın yaklaşmasını izliyordu. Roger’ı tanıyordu ama bunu hiç belli etmedi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Diğer kadınlar temkinli bir şekilde geri çekildiler. Kadın yusufçukların arasında durdu, kahverengi saçları şapkasından taşmıştı, ellerinde unuttuğu ıslak bir gecelik vardı. Roger dizlerine kadar ıslaktı, sudan çıkıp kadının önünde durdu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Bayan MacKenzie,” dedi usulca. “Karşılaştık.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Kadının dudaklarında küçük bir gülümseme oluştu. Gözleri kahverengiydi; Roger bunu daha önce fark etmemişti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Bay MacKenzie,” deyip hafifçe başını salladı. Roger’ın aklı çalışıyor, ne yapması gerektiğini düşünüyordu. Kadını uyarmalıydı ama nasıl? Diğer kadınların önünde olmazdı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Bir an çaresiz ve beceriksizce kalakaldı, ne yapması gerektiğini bilmiyordu. Sonra aklına bir fikir geldi ve kadının bacaklarının yanında dönüp duran ıslak çamaşırları aldı. Arkasına dönüp çamaşırlarla kıyıdan tırmandı. Morag hızla onu takip etti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ne yapıyorsunuz?” diye sordu. “Giysilerimi getirin!”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Islak giysileri kısa bir süre ağaçların arasına kadar taşıdıktan sonra bir çalıya bırakıverdi ama yıkadıklarını çamura bulamayacak kadar da düşünceliydi. Morag hemen Roger’ın arkasındaydı ve kızgın yüzü kızarmıştı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ne yaptığınızı sanıyorsunuz? Giysilerimi mi çalıyorsunuz?” diye sordu hararetle. “Geri verin!”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Çalmıyorum,” diyerek kadını inandırmaya çalıştı Roger. “Sadece sizinle biraz baş başa konuşmak istedim.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ah, öyle mi?” Şüpheci bir bakış fırlattı. “Ne hakkında peki?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Roger kadına gülümsedi; hâlâ zayıftı ama kolları kahverengiydi ve küçük yüzü sağlıklıydı -temizdi ve</span> <span class="italik char-style-override-5" xml:lang="tr-TR">Gloriana</span> <span class="char-style-override-4" xml:lang="tr-TR">gemisindeki solgun ve yaralı bakışı kaybolmuştu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“İyi olup olmadığınızı sormak istedim,” dedi usulca. “Ve çocuğunuzun da -Jemmy’nin.” Bu ismi telaffuz etmek tuhaf bir şekilde ürpermesine neden olmuştu. Sonrasında kapı eşiğindeki Brianna’yı oğlunu kollarında tutarken hatırladı. Bir yandan da aklında kollarında bebeği, öldürmeye ya da onu korumak için ölmeye hazır duran Morag vardı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ah,” dedi, şüpheleri biraz olsun kaybolmuştu. Roger’ın bu soruyu sorma hakkının, isteksiz de olsa, farkındaydı. “İyiyiz... ikimiz de. Kocam da öyle,” diye ekledi imalı bir şekilde.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Bunu duyduğuma sevindim,” dedi Roger. “Çok sevindim.” Kendini çok tuhaf hissedip, başka bir sözcük aradı. “Ben ara sıra sizi düşündüm. Acaba… acaba her şey yolunda mı diye merak ettim. Sizi şimdi görünce... sormak istedim, hepsi bu.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ah, evet. Evet, anlıyorum. Teşekkür ederim Bay MacKenzie.” Bunları söylerken Roger’la göz göze geldi. Kadının gözleri kahverengi ve ciddiydi. “Bizim için yaptıklarınızı biliyorum. Unutmayacağım; her gece dualarımdasınız.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ah.” Roger, sanki üzerinden yük kalkmış gibi hissetti. “Ahh... Teşekkür ederim.” Ara sıra, Morag’ın onu düşünüp düşünmediğini merak etmişti. Acaba Roger’ın, yalnızlığın soğuğuna karşı bir kalkan olarak onun sıcaklığını ararken, onu öpüşünü hatırlıyor muydu? Bunu düşününce kızarmıştı, boğazını temizledi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Yakınlarda mı yaşıyorsunuz?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Morag başını iki yana salladı. Bir düşünce, bir hatıra yüzünden adeta donakaldı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Eskiden yaşıyorduk ama şimdi… neyse, önemi yok.” Aniden dönüp ıslak giysilerini çalıdan aldı, katlamadan önce her birini silkti. “İlginiz için size teşekkür ederim Bay MacKenzie.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Roger açık seçik kovulmuştu. Ellerini pantolonuna silip ayağını kaydırdı, gitmek istemiyordu. Morag’a söylemeliydi ama onu yeniden bulmuşken, yalnızca uyarmak ve gitmek istemiyordu; içini merak kaplamıştı, merak ve tuhaf bir bağlantı hissi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Belki de o kadar tuhaf değildi; bu küçük kahverengi kadın onun akrabası, kendi ailesiydi -anne babasının ölümünden beri kendi kanından tanıdığı tek kişiydi. Aynı zamanda, eli uzanıp Morag’ın koluna dolandığında, bunun çok tuhaf olduğunu fark etmişti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Bekleyin,” dedi. “Lütfen. Bir dakika. Bir şey -bir şeyler söylemem gerek.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Hayır, gerekmez. Söylememenizi tercih ederim.”Sert bir şekilde elini çekip kurtardı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Kocanız. Nerede?” Beyni geç idrak ettiği şeylerle dolmuştu. Eğer yakınlarda yaşamıyorsa, Morag, Roger’ın kadınları ilk gördüğünde düşündüğü şeydi -bir sempatizan. Fahişe değildi, hayatı pahasına bahse girerdi; kocasının peşi sıra gelmişti, bunun da anlamı-</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Çok yakında!” Kalan çamaşırları ile arasındaki mesafeye bakarak bir adım geri attı. Roger onunla çalı arasında duruyordu; iç eteklerini ve çoraplarını almak için Roger’ın yanından geçmesi gerekecekti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Morag’ın kendisinden biraz korktuğunu fark edince aniden arkasına dönüp gelişigüzel bir şekilde çamaşırları avuçladı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Üzgünüm. Çamaşırlarınız... burada.” Çamaşırları Morag’a uzattı ve o da refleks olarak hemen uzatılanları aldı. Bir şey düşmüştü, bir bebek giysisi. İkisi de giysiyi almak için yere eğildiğinde sert bir şekilde kafa kafaya çarpıştılar.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ah! Ah! Meryem Ana aşkına!” Morag, bir eliyle ıslak giysileri göğsüne bastırırken, bir yandan da başını tuttu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Tanrım, iyi misiniz? Morag, Bayan MacKenzie iyi misiniz? Çok üzgünüm!” Roger acıyla yaşaran gözlerle bakan Morag’ın omzuna dokundu. Roger tam aralarına düşen küçük giysiyi almak için yere eğilip boş yere ıslak giysideki çamurları silmeye çalıştı. Morag, aynı şekilde yaşaran gözleriyle Roger’ın yüzündeki hoşnutsuz ifadeye bakarak güldü.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Bu çarpışma aralarındaki gerginliği kırmıştı; Morag geri geri gitti ama artık kendini tehdit altında hissetmiyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Evet, iyiyim.” Burnunu çekip gözlerini sildikten sonra alnına yavaşça dokundu. “Annem hep çok kalın kafalı olduğumu söylerdi. Siz iyi misiniz peki?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Evet, iyiyim.” Roger alnına dokunduğunda, karıncalanan kaşının, tıpkı önünde duran yüzdeki gibi şiştiğini fark etti. Ama Morag’ınki daha küçük ve daha hafifti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ben de kalın kafalıyımdır.” Gülünç bir şekilde mutlu hissederek Morag’a güldü. “Aileden geliyor.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Çamur lekeli giysiyi dikkatle Morag’a uzattı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Üzgünüm,” dedi, yeniden özür dileyerek, nedeni yalnızca mahvolan çamaşır değildi. “Kocanız. Onu sordum çünkü o… Düzenleyicilerden mi?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Morag, Roger’a tek kaşını kaldırıp merakla baktı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Elbette. Siz değil misiniz?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Elbette. Alamance’ın bu tarafındayken başka ne olabilirdi ki? Tryon’ın birlikleri derenin ardındaki alana askeri bir düzen içinde çekilmişti; burada ne liderleri, ne de yönleri olan Düzenleyiciler arı gibi toplanmışlardı. Şiddetle vızıldayan öfkeli bir kalabalıklardı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Hayır,” dedi. “Ben milislerle geldim.” Derenin uzağında, dumanları havada asılı kalan Tryon’ın kamp ateşlerini işaret etti. Kadının gözlerinde yeniden bir ürkeklik belirdi ama korkmuyordu; Roger tek kişiydi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Size söylemek istediğim şey buydu,” dedi. “Sizi ve kocanızı uyarmaktı. Vali bu kez çok ciddi; düzenli birlikler, toplar getirdi. Bir sürü birliği var ve hepsi silahlı.” Morag’a ıslak çorapları uzattı. Morag elini uzatıp çorapları alırken, gözlerini Roger’dan ayırmadı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Gereken her şekilde bu isyanı bastırmak istiyor. Direnenlerin öldürülmesini emretti. Anlıyor musunuz? Kocanıza söylemeli, bunlar olmadan gitmesini sağlamalısınız.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Morag’ın beti benzi attı, eli refleks olarak karnına gitti. Giysilerin ıslaklığı muslin elbisesine işlemişti. Roger, ıslak muslin elbisenin altındaki, kavun büyüklüğündeki yuvarlak ve yumuşak şişkinlikleri gördü. Sanki tuttuğu ıslak çoraplar elektriği iletiyormuş gibi, kadının korkusu Roger’a geçmişti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Eskiden yaşıyorduk ama şimdi...” demişti, Roger yakınlarda yaşayıp yaşamadıklarını sorduğunda. Belki de söylemek istediği tek şey yeni bir yere taşındıklarıydı fakat... çamaşırların arasında bebek giysileri vardı; oğlu onunla, buradaydı. Kocası bu erkek kalabalığının içinde bir yerdeydi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Bekâr bir erkek silahını alıp sırf içmek için ya da sıkıntıdan çeteye katılabilirdi; çocuklu bir adam bunu yapmazdı. Bu ciddi bir hoşnutsuzluğu, bir sorunu işaret ediyordu. Karısını da çocuğunu da savaşa getirmesi, onları bırakacak güvenli bir yeri olmadığı anlamına geliyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Roger, Morag’ın ve kocasının evlerinin olmadığını düşündü ve Morag’ın korkusunu gayet iyi anladı. Eğer kocası sakatlanır ya da öldürülürse, Jemmy’yi ve eteği altında büyümekte olan bebeğini nasıl yedirip içirirdi? Kimsesi, dönecek bir ailesi yoktu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Olsa da, bilmiyordu. Morag’ın elini sıkıca tuttu, onu ve çocuğunu koruma ihtiyacına kapılmak için kadını kendisine doğru çekti. Onları bir kez kurtarmıştı; bir kez daha kurtarabilirdi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Morag,” dedi. “Beni dinle. Eğer bir şey olursa -herhangi bir şey- bana gel. Herhangi bir şeye ihtiyacın olduğunda. Ben sana göz kulak olurum.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Morag geri çekilmeye çalışmadı, kahverengi ve ciddi gözleriyle Roger’ın yüzüne baktı. Kıvrımlı kaşlarını hafifçe çatmıştı. Roger, Morag’la fiziksel bir yakınlık içine girmeye sabırsızlanıyordu -bu kez Morag’ın olduğu kadar kendi iyiliği içindi. Eğilip Morag’ı çok nazik bir şekilde öptü.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Sonra gözlerini açıp kafasını kaldırdığında, kendini Morag’ın omzundan büyük büyük babasının şüpheci yüzüne bakarken buldu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR"> </span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Karımdan uzak dur.” William Buccleigh MacKenzie büyük bir yaprak hışırtısı içinde, yüzünde kötü bir bakışla fundalıklardan çıktı. Uzun boyluydu, Roger’ın boyuna yakındı ve omuzları oldukça yapılıydı. Diğer kişisel ayrıntılar önemsiz görünüyordu, çünkü bıçağı vardı. Hâlâ kemerindeydi, ama eli imalı bir tavırla sapında duruyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Roger, söylemek istediği esas niyetinde diretti, “Düşündüğün gibi değil.” Değildi, ama öne sürebileceği başka bir şey de yoktu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ona saygısızlık etmek istemedim,” dedi, yavaşça doğrularak. Hızlı hareket etmesinin akılsızca olacağını hissetti. “Özür dilerim.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Bir iki sene önce karınla ve seninle</span> <span class="italik char-style-override-5" xml:lang="tr-TR">Gloriana</span> <span class="char-style-override-4" xml:lang="tr-TR">gemisinde tanışmıştım. Onu burada görünce, ailesinin nasıl olduğunu sormak istedim. Hepsi bu.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Kötü bir niyeti yoktu, William.” Morag kocasının eline dokundu. “Söyledikleri doğru. Onu tanımıyor musun? Jemmy’yi ve beni saklandığımız yerdi bulup yemek ve su getiren oydu.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Onlara göz kulak olmamı istemiştin,” diye ekledi Roger imalı bir şekilde. “Savaş sırasında, gemicilerin hastaları denize attıkları gece.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ah, öyle mi?” MacKenzie’nin yüzündeki gerginlik biraz olsun rahatladı. “O sendin, değil mi? Karanlıkta yüzünü görmemiştim.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ben de seninkini görmemiştim.” Durumun tuhaflığına rağmen yüzünü şimdi net bir şekilde görebiliyor, ilgiyle bakmaktan kendini alamıyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Bu, Dougal MacKenzie’nin -kabul etmediği, bir zamanlar Leochlu MacKenziler’in savaş lideri olan oğluydu. Öyle görünüyordu. Ailenin daha sert, daha güzel bir örneğiydi ama dikkatle baktığında Roger geniş elmacıkkemiklerini ve Jamie Fraser’ın anne tarafından aldığı geniş alnı görebiliyordu. MacKenzie 1,82 boylarındaydı ve Roger’la hemen hemen göz göze geliyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Adam fundalıktan gelen bir sese yavaşça döndüğünde, güneş yosun yeşili gözlerini parlattı. Roger, MacKenzie onu tanıdığı hissine kapılmasın diye hemen gözlerini kapatmak istedi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Gerçi MacKenzie’nin başka dertleri vardı. Uzun süren kamptan dolayı ürkek bakan ve pis görünen iki adam çalılıklardan fırladı. Birinde tüfek vardı; diğerinde düşen bir daldan kestiği sert bir sopadan başka bir şey yoktu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Bu da kim Buck?” diye sordu silahlı adam, Roger’a şüpheyle bakarak.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Benim de bilmek istediğim bu.” Kısa süreli yumuşama kaybolmuş, MacKenzie’nin yüzüne pis bir ifade yerleşmişti. Karısını Roger’dan uzaklaştırıp hafifçe itti. “Kadınların yanına dön Morag. Ben bu adamla ilgilenirim.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ama William- ” Morag önce Roger’a, sonra kocasına baktı, yüzü çok gergindi. “O hiçbir şey yapmadı- ”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ha, yani bir adamın sana uluorta terbiyesizlik etmesinin hiçbir şey olmadığını mı düşünüyorsun?” William sert bir bakış attı, Morag muhtemelen öpücüğü hatırlayıp aniden kızardı fakat devam etti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ben -hayır, yani -bu- bize kibar davrandı- ”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Geri dön dedim!”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Karşı çıkacak gibi ağzını açtı, sonra William yumruğunu sıkıp ona doğru ani bir hamle yapınca sustu. Mantıklı bir karar vermeden, Roger fırlayıp MacKenzie’nin çenesine yumruk attı. Dirseğinden bir çıtırtı gelmişti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Dengesini kaybeden William yalpalayıp dizinin üstüne düştü, baltayla kafası kesilmiş bir öküz gibi başı sallandı. Morag’ın nefes sesleri, diğer adamların şaşkın haykırışları arasında kayboldu. Roger adamlara bakmak için arkasına dönemeden, kendi içinde sessiz ama kanı donduracak kadar da gürültülü bir ses duydu; silahın tetiği çekilmişti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Yemleme barutundan kısa bir</span> <span class="italik char-style-override-5" xml:lang="tr-TR">pıst</span> <span class="char-style-override-4" xml:lang="tr-TR">sesi çıktı, sonra</span> <span class="italik char-style-override-5" xml:lang="tr-TR">pat</span> <span class="char-style-override-4" xml:lang="tr-TR">diye bir sesle silah siyah bir buluta gömüldü. Sesi duyan herkes kafasını eğip sendeledi. Roger kendini adamlardan biriyle boğuşurken buldu. İkisi de öksürüyordu ve sağır olmuş gibilerdi. Saldırgandan kurtulduğunda, yaprakların arasında diz çökmüş, kocasının yüzünü ıslak bir çamaşırla silen Morag’ı gördü. William kadını sert bir şekilde itti, ayağa kalkıp yalpalayarak Roger’a doğru ilerledi. Gözleri şişmiş, yüzü öfkeden kıpkırmızı kesilmişti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Roger topuklarının üstünde döndü, yaprakların üzerinden kayıp çalılara sığınarak silahlı adamdan yakasını kurtardı. Filizlerin ve küçük dalların arasından ilerledi. Tam arkasında ağır bir çarpma sesi ve öfkeli bir nefes duydu. Bir el, omzuna demir bir şeyle tutundu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Roger eli tutup sert bir şekilde çevirdiğinde eklemden ve kemikten kelen bir kıtırtı duydu. Elin sahibi bağırıp geri çekildi. Roger bodur çalıların arasındaki bir açıklığa bodoslama atladı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Tek omzunun üzerine düştü, hafifçe kıvrıldı, yuvarlandı, küçük bir çalıyı geçti, çamurlu kıyıya doğru kayıp suyun içine düştü.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Tutunacak sağlam bir yer bulmak için debelendi, suya dalıp öksürdü, suyun yüzeyine çıktı, gözlerine giren sudan ve saçtan kurtulmak için silkelendi ve tam o anda üzerindeki kıyının tepesinde William MacKenzie’nin durduğunu gördü. Düşmanının avantajını kaybettiğini gören MacKenzie bir sevinç nidasıyla suya atladı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Roger’ın göğsüne top güllesi gibi bir şey çarptı ve uzaklardaki kadınların çığlıklarını duyarak büyük bir gürültüyle suya geri düştü. Nefes alamıyor, göremiyordu. Buna rağmen etrafında dönüp duran giysilerin, dalların ve çamurların arasında boğuştu. Boş yere boy verecek bir yer ararken suyun dibini kazımıştı ve ciğerleri havaya muhtaçtı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Kafası yüzeyi geçti. Nefes almak için ağzını bir balık gibi açıp kapadı. Kendisinin ve MacKenzie’nin nefesinin vızıltısını duydu. MacKenzie bata çıka ilerledikten yarım metre sonra ayağa kalktı. Giysilerinden sular boşanırken, bir alet gibi vızıldıyordu. Roger eğildi, göğsü inip kalkıyordu, ellerini uyluk kemiklerine yasladı, kolları yorgunluktan titriyordu. Son kez nefes aldıktan sonra doğrulup yüzüne yapışan ıslak saçlarını arkaya attı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Bak,” diye başladı söze, “Ben- ”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Hâlâ nefes nefese olan MacKenzie, bele kadar yükselen suyun içinde kendisine doğru ilerlemeye başladığı için cümlesini bitiremedi. Adamın yüzünde tuhaf ve hevesli bir ifade vardı. Yosun yeşili gözleri çok parlaktı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Sonra Roger’ın aklına başka bir şey geldi. Adam Dougal MacKenzie’nin oğluydu. Ama aynı zamanda büyücü Geillis Duncan’ın da oğluydu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Söğütlerin ardında bir yerde, derin gürleme sesi vardı. Şaşkın kuş sürüleri ağaçlardan çığlıklar atarak kalktılar. Savaş başlamıştı.</span></p>

    <p class="Normal" xml:lang="zh-CN"><span class="bold char-style-override-8"> </span></p>

    <p class="Normal para-style-override-8" xml:lang="zh-CN"><span class="bold char-style-override-13" xml:lang="tr-TR"> </span></p>
  </div>
</body>
</html>