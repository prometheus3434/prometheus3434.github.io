<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>atesincagrisi2-10</title>
  <link href="../Styles/atesincagrisi2.css" rel="stylesheet" type="text/css"/>
</head>

<body id="atesincagrisi2" xml:lang="tr-TR">
  <div>
    <p class="basliklar" id="toc_marker-9"><span class="bold">52 ZOR BİR GÜNÜN GECESİ</span></p>

    <p class="Normal" xml:lang="zh-CN"> </p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Cesedi koydukları, sebze bahçesinde alet edevatın durduğu baraka evden bir hayli uzaktı. Ay alçalıyordu ama bahçeye giden tuğlalı yolu aydınlatacak kadar ışık hâlâ vardı; duvarı saran meyve ağaçları örümcek ağlarını andırıyordu. Biri toprağı kazmıştı; soğuk ve ıslak toprağın kokusunu alabiliyordum. Kurtları ve küfü görünce istemeden ürperdim.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Jamie bunu hissedip elini hafifçe sırtıma koydu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“İyi misin Sassenach?” diye fısıldadı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Evet.” Boştaki elini tuttum. Betty’yi sebze bahçesine gömemezlerdi; kazma işi sıradan bir nedenden olmalıydı. Soğanlık için ya da fasulyeler için hendek falan kazıyor olmalılardı. Bu fikir beni rahatlatmıştı. Ne var ki tenim hâlâ kaygıyla ürperiyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Jamie de huzurdan çok uzak olmasına rağmen sakin görünüyordu. Ölüme yabancı değildi ve bundan çok korkmazdı. Ama o Katolikti ve İskoçtu. Bedenin kaybolmasının ötesinde görünmez bir dünyanın olduğuna inanırdı.</span> <span class="italik char-style-override-5" xml:lang="tr-TR">Tannasgeach</span><span class="char-style-override-4" xml:lang="tr-TR">a -ruhlara- inanıyordu ve onlarla karşılaşmak istemiyordu. Yine de karar versem, benim için diğer dünyayla tanışma cesaretini gösterirdi; elimi sertçe sıktı ve bırakmadı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Ben de varlığına olan derin minnettarlığımı göstermek için onun elini sıktım. Betty’nin ruhunun önerdiğim hareket planı karşısında nasıl hissedeceği gibi tartışmalı bir sorunun dışında, kasti sakatlamanın Jamie’yi derinden rahatsız ettiğini biliyordum. Mantığı, ruhsuz bir bedenin çamurdan başka bir şey olmadığını düşünüyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“İnsanların savaş alanında öldüklerini görmek başka bir şey,” demişti akşamın başlarındı. “Buna savaş denir ve zalim de olsa, onur vericidir. Ama bıçağı alıp zavallı genç bir kadını bıçaklamak...” Kafası karışıktı, bana baktı. “Bunu yapmak zorunda olduğundan emin misin Claire?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Evet, eminim,” dedim. Gözlerini toplamakta olduğum çantanın içindekilere dikmişti. Sıvılara batırmak için büyük bir pamuk rulosu, organ numuneleriyle dolu küçük kavanozlar, en büyük kemik testerem, iki neşter, bir çift büyük makas, mutfaktan ödünç aldığım keskin bir bıçak... Kötü görünümlü bir koleksiyon olduğu kesindi. Diğer aletlere çarpmasın diye makasları beze dolayıp çantaya koydum. Sözcüklerimi doğru seçmeye çalıştım.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Bak,” dedim sonunda kafamı kaldırıp gözlerine bakarak. “Yanlış bir şey var, biliyorum. Eğer Betty öldürüldüyse, bunu bulmak bizim ona karşı borcumuz. Eğer sen öldürülseydin, birinin bunu ortaya çıkarmak için elinden geleni yapmasını istemez miydin? İntikamını almak için?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Bir süre sessizliğini korudu. Gözlerini kısarak bana baktı. Bir şeyler düşünüyordu. Sonra yüzündeki ifade yumuşadı ve başını salladı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Evet, isterdim,” dedi sakince. Kemik testeresini alıp beze sarmaya başladı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Daha fazla itiraz etmedi. Daha fazla emin olup olmadığımı sormadı. Eğer bunu yapacak olursam, onun da benimle geleceğini söyledi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Emin olmaya gelince, değildim. Bu ölümde çok yanlış bir şey olduğu hissim bitmiyordu. Ama ne olduğu konusunda artık o kadar emin değildim. Soğuk ay boş gökyüzünde batıyor, rüzgâr buzlu parmaklarıyla yanaklarımı okşuyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Betty yalnızca kaza eseri ölmüş de olabilirdi. Yanılıyor olabilirdim; belki de özofajiyal ülser sonucu iç kanama geçirmiş olabilir, boğazında anevrizma oluşmuş olabilir ya da başka bir fizyolojik sorun çıkmış olabilirdi. Olağandışı ama doğal. Acaba bunu yalnızca kendi teşhis güçlerime olan inancımı haklı çıkarmak için mi yapıyordum?</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Rüzgârdan uçuşan pelerinime sıkı sıkı sarıldım. Omurgamdan yükselen bir ürperti hissetmiştim. Hayır. Bu doğal bir ölüm değildi, biliyordum. Bunu nereden bildiğimi bilmiyordum ama neyse ki Jamie bana bunu sormamıştı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Aniden aklıma bir şey geldi; yüzünde mutlu bir meydan okumayla Joe Abernathy kemik dolu bir karton kutu alıp, “Bunu bir ölüye yapabilir misiniz, görmek istiyorum Leydi Jane?” demişti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Yapabilirdim ve yaptım. Bana bir kafatası vermişti. Geillis Duncan’ın anısı içime sıvı buz gibi işleyiverdi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Bunu yapman gerekmiyor, Claire.” Jamie elimi sıktı. “Korkak olduğunu düşünmem.” Sesi yumuşak ve ciddiydi. Rüzgârın içinde zar zor duyuluyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Yapacağım,” dedim, başını salladığını hissettim. Elimi bırakıp kapıyı açmak için önüme geçti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Durdu. Karanlığa uyum sağlayan gözlerim, başını çevirdiğini gördü. Elindeki lamba sıcak ve yağlıydı. Delikli yüzeyinden sızan ışık, Jamie’nin pelerinine yansıyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Önce etrafıma, sonra eve baktım. Geç olduğu için evin arka tarafındaki kart oynanan salonda hâlâ mumlar yanıyordu; rüzgârın yönü değiştiğinde kulağıma fısıltılar ve ani bir kahkaha geldi. Jocasta’nın penceresi haricinde üst katlar karanlıktı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Halan hâlâ uyanık,” dedim Jamie’ye. Arkasına dönüp eve baktı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Hayır, o Duncan,” dedi usulca. “Hem halamın ışığa ihtiyacı yok.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Belki halana yatakta bir şeyler okuyordur,” dedim. Jamie alaycı bir ses çıkardı ama bunaltıcı hava biraz olsun kayboldu. Kapının mandalını açıp itti. İçerisi karanlıktı. Sırtımı evin dostane ışıklarına dönüp içeri bir adım attım. Kendimi yeraltına giren Persefone gibi hissettim.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Jamie lambayı bana verdi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ne yapıyorsun?” diye fısıldadım giysilerinin hışırtısını duyunca. Kapının orası öylesine karanlıktı ki onu hayal meyal görebiliyordum. Ama hemen arkasından gelen belli belirsiz ses, ne yaptığını söyledi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Kapı dikmelerine işiyorum,” dedi bir adım geri atıp pantolonunu çekerken. “Eğer bu işi yapmak zorundaysak, yapacağız. Ama hiçbir şeyin bizi eve kadar takip etmesini istemiyorum.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Bunu duyunca ben de oflayıp pufladım ama bu hareketini barakanın kapısında da tekrar edince hiç karşı çıkmadım. Hayal gücü ya da değil, sanki karanlığın içinde, rüzgârın fısıltısı içinde görünmez şeyler hareket ediyor gibiydi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Ölümün kokusu pasın rutubetine, çürümüş samana ve küflü tahtaya karışmış olsa da, içerideki hava daha sakindi. Lambadan metal gıcırtıları duyuldu, barakanın içine parlak bir ışık yayıldı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Cansız kölenin bedenini yıkamış, giydirdikten sonra sert bir muslin kefene sarıp iki dikmenin üzerindeki tahtaya koymuşlardı. Yanında küçük bir somun ekmek ve bir kadeh konyak duruyordu. Kurutulmuş otlar özenle buket haline getirilmişti ve kefeninin tam kalbine denk gelen kısmına konulmuştu. Bunları kim bırakmıştı? Muhtemelen diğer kölelerden biriydi. Jamie istavroz çıkarıp suçlayıcı gözlerle bana baktı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Kefenin üzerindeki nesnelere dokunmak kötü şans getirir.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Eminim onları almak kötü şanstır,” dedim kısık bir sesle. Kefenin üzerindekileri alıp barakanın bir köşesinde, yere koydum. “İşim bitince geri koyacağım.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Hmm. Bir saniye bekle Sassenach. Daha dokunma.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Elini pelerininin içine sokup küçük bir şişe çıkardı. Şişeyi açıp içindekinin bir kısmını kefene döktü. Bir yandan da, Mikail’e bizi şeytanlardan, hortlaklardan ve gece gezen şeylerden koruması için Galce dua ediyordu. Oldukça gerekli bir şeydi bu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Bu kutsal su mu?” diye sordum kuşkucu bir tavırla.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Evet, tabii. Rahip LeClerc’den aldım.” Vücudun üzerinde haç işareti çizip elini başının sarılı kıvrımına koydu, sonra devam etmemi işaret etti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Çantamdan bir neşter çıkarıp kefenin üzerindeki dikişi kestim. Karın boşluğunu dikmek için yanımda büyük bir iğne ve parafinli bir ip getirmiştim; neyse ki kefeni de dikebilecektim ve böylelikle kimse ne yaptığımı anlamayacaktı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Yüzü neredeyse tanınmaz haldeydi. Yuvarlak yanakları çökmüş, siyah teni kül grisine dönmüş, dudakları ve kulakları mosmor olmuştu. Bu durumu kolaylaştırmıştı; bu, benim daha önceden gördüğüm kadına benzemiyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Jamie yeniden cansız bedenin üzerine haç işareti çizip, Galce yumuşak bir şeyler söyledi. Lamba yukarıda durduğu için rahatça çalışabiliyordum. Barakanın duvarına devasa ve tüyler ürpertici bir gölge yansımıştı. Başımı çevirip işime konsantre oldum.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Çağdaş otopsinin en düzgün ve en sağlıklı yolu, basit bir kasaplıktı; tek zorluğu ışık, su ve özel aletler olmamasıydı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“İzlemek zorunda değilsin Jamie,” dedim. Geri çekilip bileğimle alnımı sildim. Barakanın içi soğuk olmasına rağmen göğüs kemiğini kesmek çok zor olduğu için kan ter içinde kalmıştım. Açılan cesedin apse kokusu her yere yayılmıştı. “Duvarda çivi var; eğer dışarı çıkmak istiyorsan lambayı oraya asabilirsin.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Sorun yok Sassenach. O ne?” Öne eğilip kastettiği noktayı gösterdi. Yüzündeki huzursuzluğun yerini merak almıştı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Soluk borusu ve bronşlar,” diye cevapladım, kıkırdakları göstererek, “bir de akciğer. Eğer kendini iyi hissediyorsan lambayı biraz daha yaklaştırır mısın lütfen?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Yeterli aletim olmadığı için göğüs kafesini akciğeri tamamen ortaya çıkartabilecek kadar açamamıştım. Ama yine de ciğeri bazı olasılıkları eleyebilecek kadar görebiliyordum. Her iki ciğerin de yüzeyleri siyah ve damarlıydı; Betty kırklı yaşlarındaydı ve hayatı boyunca açık odun ateşleriyle yaşamıştı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Kokladığın ve öksürerek çıkarmadığın her şey -tütün kokusu, is, kirli hava, her ne ise- akciğer dokusunda ve zarında görünür,” diye açıklama yaparak neşterimin ucuyla yarı saydam ve ince zarı kaldırdım. “Ama vücut hepsinden bir anda kurtulamaz ve hepsi orada kalır. Bir çocuğun akciğeri açık pembedir.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Benimki de böyle mi görünüyor?” dedi Jamie refleks olarak öksürerek. “Kirli hava ne?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Sisle karışan dumanın bol olduğu Edinburgh gibi şehirlerdeki hava kirlidir,” dedim dalgın bir şekilde, kaburgaları geriye doğru çekerken. Karanlık boşluğun içine baktım. “Sen kapıların dışında ya da ısıtılmayan yerlerde çok yaşadığın için seninki o kadar kötü değildir. Temiz ciğerler, ateşsiz yaşamanın ödülü.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Bu konuda başka bir seçeneğin yoksa, bunu bilmek güzel,” dedi. “Seçenekleri olsa, çoğu insanın sıcak ve öksürük içinde yaşayacağını düşünüyorum.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Jamie’ye bakmadım ama gülümsedim. Bir yandan da sağ ciğerin üst lobunu kesmeye devam ediyordum.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Yaşayacaklar ve yaşıyorlar da.” İki ciğerde de iç kanama belirtisi yoktu; solunum yolunda kan yoktu; akciğer ambolisine dair bir iz de yoktu. Göğsünde ya da mide boşluğunda kan yoktu. Ama sızıntılar gözümden kaçmamıştı. Kan, ölümden kısa bir süre sonra pıhtılaşır, sonrasında gittikçe sıvılaşırdı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Bana biraz daha tampon verir misin lütfen?” Kefene sızan bir parça kan, Betty’nin ölümünü göze alırsak, kimseyi endişelendirmezdi. Ama kimsenin kadının içini inceleyecek kadar şüphelenmesini de istemezdim.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Elimi cesedin göğüs kısmına bastırarak Jamie’nin uzattığı sargı bezini aldım. Cesetten kısık sesli bir homurtu çıktı. Jamie şaşkın bir nidayla geri çekildi. Işık, şiddetle sallandı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Ben de hızla sıçramıştım ama hemen kendime geldim.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Her şey yolunda,” dedim. Ama kalbim deli gibi çarpıyordu ve yüzümdeki ter bir anda buz kesmişti. “İçeride kalmış gaz yüzünden oldu. Ölü bedenler sık sık bu tür tuhaf sesler çıkarırlar.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Evet.” Jamie yutkunup başını salladı, lambayı düzeltti. “Evet, sık sık görmüştüm bunu. Ama seni de biraz gafil avladı, değil mi?” Kafasını yana eğerek gülümsedi. Alnından ter akıyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Evet.” Kefene sarılmamış bir sürü ceset gördüğü şüphesizdi. Ölüm kavramı onun için de en az benim için olduğu kadar tanıdıktı. Elimi temkinli bir şekilde aynı yere koydum ama başka ses duyulmadı. İncelememe kaldığım yerden devam ettim.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Bu hazırlıksız otopsiyle çağdaş otopsi arasındaki bir başka fark ise, eldiven eksikliğiydi. Ellerim bileklerime kadar kana bulanmıştı. Organların ve zarların rahatsız edici bir kayganlığı vardı; barakanın içi soğuktu ve merhametsizce parçalara ayırma süreci başlamıştı. Elimi kalbin altına koyup ışığa doğru kaldırdım. Yüzeyde bariz bir renk kaybı ve ana damarlarla gözle görülür çatlaklar olup olmadığını kontrol ettim.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Onlar da ara sıra hareket ediyorlar,” dedi Jamie biraz sonra. Sesi tuhaftı. Kafamı kaldırıp şaşkın gözlerle ona baktım. Betty’nin yüzüne bakıyordu ama bakışları, sanki başka bir şey görüyormuş gibi uzaktı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Kim?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Cesetler.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Ön kolumdaki tüyler diken diken oldu. O anlık bu kişisel gözlemini kendine saklamasını yeğlesem de, haklıydı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Evet,” dedim, elimden geldiğince sakin bir şekilde. Bakışlarımı yeniden yaptığım işe çevirmiştim. “Yaygın postmortem olgusu. Gazların hareket etmesinden kaynaklanıyor.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Bir keresinde ölmüş bir adamın oturduğunu gördüm,” dedi. Sesi en az benimki kadar sakindi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ne, uyandı mı? Gerçekten ölmemiş mi?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Hayır, ateşin içinde. Yeterince de ölüydü.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Keskin bir bakış fırlattım. Sesi soğuktu ama yüzünde derin bir içedönük dalgınlığın izleri vardı; her ne gördüyse, onu yeniden görüyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Culloden’dan sonra İngilizler İskoç dağlarını ateşe verdiler. Ateşin kokusunu alıyorduk, ama beni eve göndermek için arabaya bindirdikleri ana kadar hiç ateş görmedim.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Bir saman yığınının altında saklanmış, nefes alabilmek için burnunu tahtaların arasındaki deliğe sokmuştu. At arabasının sürücüsü, çiftlik evlerinin yakınlarındaki birliklerin soru sormalarını engellemek için savaş alanından dolambaçlı bir rota çizerek uzaklaşmıştı. Bir noktaya geldiklerinde hareket edebilmek için bir grup askeri beklemek için bir süre durmuştu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Belki on metre uzağımızda ölüleri yakıyorlardı; ateş çok kısa bir süre önce yakılmıştı, çünkü giysiler kömür haline gelmeye daha yeni başlamıştı. Graham Gillespie yanımdaki yığının üzerinde yatıyordu ve kesinlikle ölmüştü, şakağına tüfekle ateş edildiğini görebiliyordum.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Araba uzun bir süre beklemişti, ama acı çektiği ve ateşi olduğu için sürücünün ne kadar beklediğinden çok emin de değildi. Fakat etrafı seyrederken, aniden Gillespie’ın alevlerin arasında oturduğunu görmüş ve kafasını çevirmişti.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Bana bakıyordu,” dedi. “Eğer aklım başımda olsaydı, bağırıp haykırırdım. Yaptığı şey... dostaneydi sanki.” Sesinde huzursuz bir gülüş vardı. “Belki de bana ölmenin o kadar da kötü olmadığını söylemek istemiştir. Ya da beni cehenneme davet etmek.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ölüm sonrası kasın devamlı kasılma halinde olması,” dedim. Sindirim sistemini kazımakla meşguldüm. “Ateş, kasları gerer. Bacaklar genelde hayattaymış gibi bir pozisyon alır. Işığı yaklaştırabilir misin?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Yemek borusunu çekmiş, dikkatli bir şekilde kesmiş, gevşek dokuyu geriye doğru çevirmiştim. Borunun alt kısımları biraz tahriş olmuştu, içinde de kan vardı. Ama patlak ya da iç kanama belirtisi yoktu. Gırtlak boşluğuna doğru eğildim, ama öyle karanlıktı ki pek bir şey göremedim. Ayrıntılı bir keşif yapabilecek araç gerecim yoktu. Bu yüzden incelemelerimi diğer tarafa kaydırdım. Elimi midenin altına sokup kaldırdım.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Tüm bu otopsi işlemi sırasında içimdeki o yanlışlık hissi daha da keskinleşti. Eğer hatalı bir şey varsa, izini bulabileceğim yerdeydim. Altıncı hissimin söylediği kadar mantıklıydı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Midesinde yemek yoktu; o kadar kustuktan sonra bu hiç şaşırtıcı değildi. Sert adaleli duvarı kestiğimde, keskin ipeka kokusu yayıldı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“İpeka. O şarlatan doktor ona ipeka vermiş ve çok kısa bir süre önce! Kokuyu alıyor musun?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Yüzünü tiksinerek buruşturdu, dikkatle kokladı ve başını salladı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Bu yanlış, değil mi? Sen Beckie MacLeod’a senin o mavi şeyini içtiğinde ipeka vermiştin.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Evet, doğru.” Beş yaşındaki Beckie, parlak mavi renginden etkilenip, fareleri zehirlemek için yaptığım arseniğin yarısını içmişti ve belli ki tadını da beğenmişti. Gerçi tadını fareler de seviyordu. “Ama onu hemen vermiştim ben. Saatler sonra, zehir mideye çoktan ulaştıktan sonra ipeka vermenin hiçbir anlamı yok.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Fentiman’ın tıbbi bilgilerine bakılırsa, bunu biliyor olabilir miydi? İpekayı vermesinin tek nedeni, yapacak başka bir şey bulamamış olması olabilirdi. Kaşlarımı çatıp midesinin kalın duvarlarına geri döndüm. Evet, iç kanamanın kaynağı buydu; iç duvar yara kaplıydı ve kıyma kadar koyu kırmızıydı. Midesinde az miktarda sıvı vardı; temiz lenf bezi vücutta kalan pıhtılaşmış kandan ayrılmaya başlamıştı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Yani onu öldürenin ipeka olabileceğini mi düşünüyorsun?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Düşünüyordum... ama şimdi emin değilim,” dedim dikkatle incelemeye devam ederek. Eğer Fentiman, Betty’ye aşırı doz ipeka verdiyse, bunun yol açtığı şiddetli kusması içinin parçalanmasına ve iç kanamaya neden olmuş olabilirdi ancak buna dair iz bulamamıştım. Mideyi biraz daha kesmek için neşter kullandım. Kenarlarından çekip onikiparmak bağırsağını açtım.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Bana o küçük boş kavanozlardan birini verebilir misin? Yıkama şişesini de lütfen.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Jamie lambayı çiviye asıp çantanın içine bakmak için yere eğildi. Ben de mideye bakmaya devam ediyordum. Kırışıklığın içindeki oluklarda tortu oluşturmuş tanecikli bir madde vardı. İçini kazıyınca parmak uçlarıma pütürlü bir şey geldi. Ne olduğundan emin değildim ama aklımın derinliklerinde hiç hoş olmayan bir şüphe yeşermeye başlamıştı. Mideyi yıkamak, kalıntıları toplamak ve eve götürmek istemiştim. Sabah olunca evde, daha güçlü bir ışık altında inceleyebilirdim. Eğer düşündüğüm şeyse-</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Hiç uyarmadan barakanın kapısı açıldı. İçeri sızan soğuk hava, lambadaki alevi aniden coşturdu -öyle coştu ki kapının eşiğinde duran Phillip Wylie’nin solgun ve şaşkın yüzünü net bir şekilde görebildim.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Bana baktı, ağzı hafifçe aralandı. Sonra ağzını kapatıp yutkundu; yutkunma sesini duymuştum. Gözlerini yavaşça sahnede gezdirdi, sonra yüzüme dehşet içinde baktı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Ben de hayretler içindeydim. Kalbim sanki ağzımdan çıkacak gibiydi, ellerim donmuştu ama beynim çalışmaya devam ediyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Ya yaygara koparırsa? Her ne kadar ne yaptığımı açıklayabilsem de bu çok korkunç bir skandal olurdu. Eğer açıklayamazsam… içimi titreten bir korkuya kapılmıştım. Bir keresinde büyücülük yüzünden yakılma tehlikesiyle karşı karşıya gelmiştim; bir kez daha olması çok fazla olurdu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Rüzgârın, ayaklarımın dibindeki küçük hareketini hissettiğimde Jamie’nin masanın altına eğildiğini fark ettim. Lambadaki ışık parlak ama sınırlıydı; belime kadar uzanan bir karanlığın içine gömülmüştüm. Wylie onu görmemişti. Ayak parmağımla Jamie’yi dürterek ayağa kalkmasını işaret ettim.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Kalbim sıkışacak gibi olduğu halde Phillip Wylie’ye gülümsemeye çalıştım. Zar zor yutkunup aklıma ilk gelen şeyi söyledim; “İyi geceler.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Dudaklarını yaladı. Yüzünde pudra yoktu ama muslin çarşaf kadar soluktu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Bayan... Fraser,” deyip yeniden yutkundu. “Ben -eee- ne yapıyorsunuz?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Yaptığımın gün gibi ortada olduğunu düşünüyordum; muhtemelen sorusu, bunu neden yaptığımdı ve bu konuya girmek hiç istemiyordum.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Önemli bir şey değil,” dedim. “Siz ne yapıyorsunuz, bu gecenin ölüsünün etrafında mı geziniyorsunuz?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Bunun güzel bir soru olduğu ortadaydı; yüzündeki dehşetin yerini temkinli bir ifade aldı. Sanki arkasını dönecekmiş gibi kafasını çevirdi. Sonra hareketi tamamlamadan durdu, ama gözlerim o yöne doğru baktı. Arkasında, karanlığın içinde duran bir adam vardı; uzun boylu adam bir adım attı, yüzü lambanın ışığında parladı, alaycı gözleri bektaşiüzümü yeşiliydi. Stephen Bonnet.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Aman Tanrım,” dedim.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Bu sırada bir sürü şey oldu: Jamie, saldırıya geçen bir kobranın hızlılığıyla masanın altından çıktı, Phillip Wylie şaşkın bir haykırışla kapıdan fırladı, çivide asılı duran lamba yere düştü. Yağın ve konyağın güçlü kokusu etrafa yayıldı. Kırışık kefen ayaklarımın yanında yanıyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Jamie gitmişti; dışarıda, karanlığın içinden haykırışlar geli</span><span class="char-style-override-4" xml:lang="tr-TR">yor, tuğlaların üzerinde koşan ayak sesleri duyuluyordu. Yanan kumaşı söndürmek için tekmeledim.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Sonra aklıma daha iyisi geldi ve masanın üzerindekileri yere attım. Tek elimle yanan kefeni tutup cesedin üzerini örttüm, masayı da ters çevirdim. Barakadaki yer talaş kaplıydı ve yer yer yanmaya başlamıştı bile. Lambaya sert bir tekme savurdum. Barakanın kuru duvarlarına çarpan lambanın içinde kalan yağ da döküldü ve hızla ateş aldı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Sebze bahçesinden telaş içinde bağıran sesler duyuluyordu; buradan çıkmalıydım. Yakalanmamak için çantamı alıp gecenin karanlığına karıştım. Kanıtı elimde sıkı sıkı tutuyordum. Bu kaosun içinde kesin olan tek unsurdu. Neler olduğuna ya da neler olacağına dair herhangi bir fikrim yoktu, ama en azından haklı olduğumdan emindim. Betty öldürülmüştü.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR"> </span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Sebze bahçesinde, gürültüye uyanan telaşlı birkaç hizmetçi vardı. Etraflarına bakınıyor, birbirlerine sesleniyorlardı. Batan ayın ışığından başka ışık yoktu. Gölgeleri takip etmek kolaydı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Henüz büyük evden çıkan kimse olmamıştı ama çığlıklar ve alevler çok yakında herkesin ilgisini çekecekti. Kocaman bir ahududunun gölgelerinin içinde, duvarın dibine çömeldiğimde kapı açıldı ve ahırdan koşarak gelen iki köle daha içeri daldı. Yarım yamalak ve tutarsız giyinmişler, atlarla ilgili bir şeyler söylüyorlardı. Yangının keskin kokusu havayı kaplamıştı; belli ki ahırın yandığını ya da yanmak üzere olduğunu düşünüyorlardı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Kalbim göğüs kafesimde öyle hızlı çarpıyordu ki onu bir yumruk gibi hissedebiliyordum. Az önce elimde tuttuğum yumuşak kalbi hatırladıkça ve şu anda kalbimin nasıl göründüğünü düşünüp içim kötü oluyordu. Koyu kırmızı kaygan bir kas hızla atıyor, ciğerlerin arasındaki oyuk mağarasında güm güm vuruyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Ciğerlerim, kalbim kadar iyi işlemiyordu; nefes nefeseydim ve kimse duymasın diye nefesimi tutmaya çalışıyordum. Ya Betty’nin kutsanmamış bedenini barakadan dışarı taşırlarsa? Onu kesenin kim olduğunu bilmeyeceklerdi ama bu keşif korkunç bir karmaşaya neden olacak, bu da dehşetengiz dedikodulara ve toplumsal histeriye sebep olacaktı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Alevler artık sebze bahçesinin dibindeki duvarın üzerinden görünür hale gelmişti; barakanın çatısı yanmaya başlamıştı. Çam ağacından yapılan çatının kaplamaları tütüyor ve kıvrılıyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Kulaklarımın arkası terlemişti. Uzaktaki kapının orada dehşet içinde duran köleleri görünce nefesim biraz olsun açıldı. Elbette ateşi söndüremezlerdi. En yakın su, yalakların oradaydı; kovaları aldıklarında, baraka çoktan küle dönmüş olurdu. Yanındaki her şey de yanacaktı. Kendi haline bırakmak en iyisiydi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Duman dalgaları gökyüzünde gittikçe yükselmişti. Barakanın içinde ne olduğunu bildiğim için, saydam dalgaların içinde hayaletler görmek daha kolaydı. Sonra ateş çatıyı sardı, alevler tüyler ürpertici bir şekilde dumanları aydınlattı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Arkamdan tiz bir ağlama sesi duydum. Dirseğimi tuğla duvara çarparak arkama döndüm. Phaedre bahçe kapısından girmişti, Gussie ve diğer kadın köle de arkasındaydılar. “Anne!” diye çığlık atarak bahçeye daldı. Barakanın çatısındaki deliklerden çıkan alevlerin ışığı, beyaz içliğine yağıyor gibiydi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Erkekler bahçenin kapısında Phaedre’yi yakaladılar; kadınlar çığlıklar atarak kızın peşi sıra geldiler. Ağzımda kan tadı vardı, alt dudağımı ısırdığımı fark ettim. Gözlerimi kapattım, Phaedre’nin çılgınlar gibi ağlamasını ve onu teselli etmeye çalışanların uğultusunu duymamaya çalıştım.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">İçimde korkunç bir suçluluk hissi vardı. Sesi Bree’nin sesini öyle andırıyordu ki o barakada yanan ceset ben olsaydım, Bree’nin neler hissedebileceğini tahmin ediyordum. Ellerim soğuktan ve gerginlikten titriyordu ama yere düşürdüğüm çantamı aranmaya başladım.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Ellerim korkunç durumdaydılar. Kuruyan kana ve lenfe bulanmışlardı. Bu şekilde kesinlikle -kesinlikle- bulunmamalıydım. Boştaki elimle çantamın içini karıştırdım, sonunda sülükleri saklamak için kullandığım kapaklı kavanozla içinde damıtılmış alkol ve su bulunan şişeyi buldum.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Kramp giren parmaklarımı açıp elimi kavanozun içine daldırdığım sırada kanın elimden döküldüğünü -görmesem de- hissettim. Titreyen parmaklarımla şişenin kapağını açamadım; en sonunda dişlerimle açıp alkolü avucuma dökerek pürüzlü kalıntıları yıkadım.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Ev ahalisi artık uyanmıştı; o yönden gelen sesleri duyabiliyordum. Neler oluyordu? Jamie neredeydi, Bonnet ve Phillip Wylie neredelerdi? Jamie silahlı değildi, üzerinde yalnızca bir şişe kutsal su vardı; peki ya diğerleri? En azından ateş edildiğini duymamıştım ama bıçaklar ses çıkarmazlardı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Şişenin içinde kalanla iki elimi de alelacele yıkayıp pelerinime kuruladım. Pelerinim koyu renk olduğu için lekeler görünmezdi. İnsanlar bir oraya bir buraya koşturup duruyor, gölgeler patikalarda hayaletler gibi uçuşuyordu. Saklandığım yerden birkaç metre uzaktaydılar. Neden ses çıkarmamışlardı? Gerçekten insan mıydılar, yoksa benim kutsala saygısızlık yapmam sonucu ayaklanan gölgeler miydi?</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Sonra gölgelerden biri bağırdı; diğeri cevapladı. Sonradan bu koşan insanların tuğlaların üzerinde ses çıkarmamalarının nedeninin, çıplak ayak olmaları olduğunu anladım. Yüzümden soğuk terler boşanıyordu, ellerim soğuk havanın yapamayacağı kadar hissizleşmişti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Seni geri zekâlı Beauchamp, diye geçirdim aklımdan. Bayılacaksın. Otur!</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Bunu yapmayı başarmış olmalıyım ki birkaç dakika sonra kendime geldiğimde ahududu çalılarının altındaki çamura yayılarak oturmuş, duvara da gelişigüzel bir şekilde yaslanmıştım. Sebze bahçesi insan doluydu; beti benzi atan misafirler ve hizmetçiler, hayaletlerden farkı yoktu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Kendime geldiğime emin olmak için biraz bekledim, sonra yalpalayarak ayağa kalktım, elimde çantayla karanlık yola çıktım.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">İlk gördüğüm kişi Binbaşı MacDonald’dı. Yolun ortasında durmuş, barakanın yanışını seyrediyordu. Beyaz peruğu ateşin ışığında parlıyordu. Kolundan yakalayıp onu epey şaşırttım.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Neler oluyor?” dedim, özür dilemekle uğraşmadan.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Kocanız nerede?” dedi aynı anda. Gözleri etrafımda Jamie’yi aradı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Bilmiyorum,” dedim. Gerçekti. “Ben de onu arıyorum.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Bayan Fraser! İyi misiniz sevgili leydim?” Lloyd Stanhope beni dirseğimden tuttu. Gece entarisinin içinde devamlı hareket eden kaynayan bir yumurtayı andırıyordu. Kel kafası şaşırtıcı bir şekilde yuvarlak ve peruğu olmadan çok soluktu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Onu gayet iyi olduğuma ikna ettim. Gerçekten de artık öyleydim. Ama Stanhope’u görüp oradaki çoğu erkeğin aynı şekilde kılıksız olduğunu fark edene kadar iyi değildim. Oysa Binbaşı peruğundan tokalı ayakkabılarına kadar tam takımdı. Ona baktığımda yüzüm değişmiş olacak ki kaşlarını kaldırdığını gördüm. Toplu saçlarımdan ayakkabılarıma kadar beni süzdü. O da bende aynı şeyi fark etmişti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“ ‘Yangın!’ diye sesler duydum ve birinin yaralanmış olabileceğini düşündüm,” dedim sakince, çantamı kaldırarak. “Tıbbi araç gereçlerimi getirdim. Herkes iyi mi, biliyor musunuz?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Bildiğim kadarıyla- ” diye söze girişti MacDonald. Ama sonra birden telaşla geri sıçradı, kolumdan tutarak beni de çekti. Çatı katı, derin bir iç çekişle yıkıldı. Kıvılcımlar en tepeye ulaştı ve bahçedeki kalabalığın üzerine sağanak gibi yağdı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Herkes bağırıp çağırarak geri çekildi. Sonra kalabalığın içindeki herkesin bir anda sessizliğe büründüğü o tuhaf an yaşandı. Yangın, buruşturulan bir kâğıt gibi sesler çıkartarak devam ediyordu. Ama bu seslerin arasında uzaktan gelen bir çığlık duydum. Bu bir kadın sesiydi. Yüksek ve çatlak, bir o kadar da güçlü ve öfke doluydu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Bayan Cameron!”diye bağırdı Stanhope. Ama Binbaşı çoktan eve doğru koşmaya başlamıştı bile.</span></p>

    <p class="Normal para-style-override-8" xml:lang="zh-CN"><span class="bold char-style-override-5" xml:lang="tr-TR"> </span></p>
  </div>
</body>
</html>