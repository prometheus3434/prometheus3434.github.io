<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>atesincagrisi2-6</title>
  <link href="../Styles/atesincagrisi2.css" rel="stylesheet" type="text/css"/>
</head>

<body id="atesincagrisi2" xml:lang="tr-TR">
  <div>
    <p class="basliklar" id="toc_marker-5"><span class="bold">48 GECENİN İÇİNDEKİ YABANCILAR</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR"> </span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Bütün hastalarımı son kez kontrol edip yatağıma doğru gittiğimde saat çok geç olmuştu. Ronnie Campbell nehir kıyısında içerken tüfeğini yeterince havaya kaldırmayı ihmal ettiği için DeWayne Buchanan kolunun üst kısmından yaralanmıştı. Ama şimdi yarası temizlenmiş ve sarılmıştı. Durumu iyiydi. Vicdan azabı çeken Ronnie onu iyice sarhoş ettiği için, şu anda hiç acı hissetmiyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Farquard Campbell’ın kölelerinden Rastus adındaki bir adam, şişteki hindi etini almaya çalışırken elini çok kötü yakmıştı; tek yapabildiğimiz elini temiz bir bezle sarıp, soğuk su dolu bir kâseye koymak ve hemen hemen cin içmesini söylemek oldu. Çok sarhoş oldukları her hallerinden belli olan bir sürü genç erkeği de tedavi etmiştim. Aralarındaki tartışma sonucu dişleri kırılmış, çeşitli yerlerinde ezikler ve sıyrıklar oluşmuştu. Altı hazımsızlık vakası gelmişti ve hepsini nane çayıyla tedavi etmiştim. Betty derin ama doğal bir uykudaydı ve yatağında gürültülü bir şekilde horluyordu. Jemmy de aynı şeyi yapıyordu ve ateşi düşmüştü.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Artık gürültüler yatışmıştı; yalnızca kart oynayanlar hâlâ küçük bir misafir odasında, duman bulutlarının içinde kızarmış gözlerle oturmaya devam ediyorlardı. Ön taraftaki merdivenlere doğru ilerlerken diğer odalara da baktım. Yemek odasında birkaç adam kısık sesle siyaset konuşuyorlardı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Odaya başımı uzattığımda mahmur gözlerle bakan bir köle yemek mi, içecek mi istediğimi sordu. Akşam yemeğinden beri hiçbir şey yememiştim ama yemek düşünmekten yorulduğum için köleye hiçbir şey istemediğimi söyledim.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Durup Jocasta’nın odalarına baktım, her şey sakindi. Curcuna sona ermişti. Duvardaki ahşap kaplamada büyük bir oyuk vardı. Yukarı baktığımda tavanda da bir sürü yanmış nokta gördüm. Buralara ateş edilmişti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Kâhya Ulysses kapının yanındaki tabureye oturmuştu. Kafasında hâlâ peruğu ve üzerinde de forması vardı. Kollarını önünde birleştirmişti. Kafasının üzerindeki aplikte mum yanıyordu. Mumun titrek ışığında gözlerinin kapalı olduğunu gördüm ama suratı oldukça asıktı; sanki kâbus görüyormuş gibi sırtını kamburlaştırdı, dudaklarını kıpırdattı. Onu uyandırmayı düşündüm fakat ona doğru hareket ettiğimde rüyasından uyanır gibi oldu. Gerindi, doğruldu, sonra yeniden uykuya daldı. Yüzü şimdi daha rahatlamış gibiydi. Bir süre sonra mum söndü.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Karanlığın içinde Ulysses’in nefes alış verişlerinden başka ses duymadım. Duncan ve Jocasta yatak örtülerinin ardından birbirlerine fısıldayacaklardı, yan yana ya da sonsuza dek ayrı. Bunu kimse öğrenemeyecekti. Onlara içimden mutluluk dileyip kendi yatağıma ve kendi kocama gitmek istedim.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">İkinci kattaki açık bir pencereden kahkahalar, bağırışlar ve silah sesleri duydum. Daha genç ve daha vahşi olan erkekler, yanlarında bir düzine viski ve konyakla kurbağa vurmak için nehre inmişlerdi. Ya da en azından bana öyle söylenmişti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Kadınlar ise uyumuşlardı. İkinci kat boğuk horultular dışında oldukça sessizdi. Dışarıdaki soğuk koridora rağmen oda sıcaktı. Kıpkırmızı yanan kömürler sayesinde şömineden alevler fışkırıyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Evde çok fazla davetli olduğu için, odada baş başa kalma lüksüne yalnızca yeni evli çiftimiz ulaşabilmişti; diğer herkes zoraki olarak birkaç odaya tıkılmışlardı. Odada iki büyük yatak ve bir karyola vardı. Boş kalan yerlerde ise yer yatakları kurulmuştu. Yataklar sardalye kutularını andırıyorlardı ve içlerinde gecelikli kadınlar yan yana yatmışlardı. Oda, orkide dolu bir sera gibi nem içindeydi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Hava ter, ızgara, kızarmış soğan, Fransız parfümü, vanilya çekirdeği kokularıyla kaplanmıştı. Soyunmadan önce ter içinde kalmamayı dileyerek büyük bir hızla elbisemi ve ayakkabılarımı çıkardım. Hâlâ bütün gün yaşadıklarımın etkisindeydim, ayaklarıma kara sular inmişti. Vücutların arasından parmak uçlarımla geçip büyük yataklardan birinin ayak kısmındaki her zamanki yerime iliştim.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Aklımı hâlâ yüzlerce düşünce kurcalıyordu ve etrafımdaki insanı hipnotize eden bu uyku haline rağmen huzursuzdum. Şöminenin sönmekte olan ateşine karşı uzattığım çıplak ayak parmaklarımı seyrettim.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Betty artık normal uykusuna geçmiş gibiydi. Sabahleyin uyandığında, ona bardağı kimin verdiğini bulacaktım ve içinde ne olduğunu -belki- öğrenecektik. Jemmy’nin de rahat rahat uyuyabilmesini umuyordum. Ama asıl aklımdaki, elbette, Jamie’ydi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Onu ne kart oynayanların, ne de kısık sesle vergiler ve tütün hakkında konuşanların arasında görmüştüm.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Phillip Wylie’yi de ilk katta görememiştim. Eminim nehrin kıyısında eğlence düşkünleriyle birlikteydi. Varlıklı genç erkeklerin kendilerini alkole teslim edip soğuğu ve tehlikeyi umursamadan karanlığın içinde âlem yapıp birbirlerini silahın ışığında kovalamaları tam ona göre bir şeydi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Bu kesinlikle Jamie’ye göre değildi ama onların arasında olabilme ihtimalini düşününce, odanın sıcaklığına rağmen tüylerim diken diken oldu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Böyle aptalca bir şey yapmaz, dedim kendi kendime. Yan yatıp dizlerimi karnıma çektim. Yapmazdı fakat onun aptallık anlayışı bazen benimle aynı olmuyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Erkek davetlilerin çoğu bahçedeki kulübelerde ya da salonlarda yatmışlardı; ön taraftaki salonda, ateşin önünde, yerde pelerinlerine sarılmış horlayarak uyuyan bir sürü insan gördüm. Yüzlerine teker teker bakmamıştım ama Jamie kesinlikle orada olmalıydı. Sonuçta onun günü de benimki kadar zor geçmişti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Buna rağmen şartlar ne olursa olsun, bana iyi geceler dilemeden uyumak hiç huyu değildi. Elbette bana kızgın olduğunu biliyordum. Balkonda bölünen sohbetimize rağmen, tartışmamız tatlıya bağlanmamıştı. Hatta Phillip Wylie’nin fesat davetiyle sürtüşmemiz daha da harlanmıştı. Başparmağımla normalde yüzüklerimin olduğu, hafifçe nasırlaşan parmaklarımı okşadım. Pis İskoç!</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Yanımda yatan Jemima Hatfield, huzursuzluğumdan rahatsız olup kıpırdanmaya ve söylenmeye başladı. Gözümün önünde duran karyolanın meşe ağacından yapılmış ayak kısmına baktım.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Phillip Wylie konusunda kesinlikle hâlâ kızgındı. Ben de bu kadar yorgun olmasam, hâlâ çok kızgın olurdum. Bu ne cüret -diye sinirlenecekken öyle bir esnedim ki neredeyse çenem çıkacaktı. Neyse, bunu dert etmeye değmezdi. En azından şu anda.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Ama kızgın olsun olmasın, Jamie beni görmezden gelemezdi. Küsüp oturacak türden bir adam değildi. Hiç düşünmeden kavga çıkarmak için fırsat kollardı; ama yatağa kavgalı gireceği aklıma hiç gelmezdi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Bu da hangi cehennemde ve ne yapmakla meşgul olduğunu daha çok merak etmeme neden oluyordu. Onun için endişeleniyor olmak beni daha da kızdırıyordu ve bu da endişelenmekten daha iyiydi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Çok zor bir gün geçirmiştim ve zaman geçtikçe nehir kıyısındaki silah sesleri azalmaya başlamıştı. Üzerime çöken ağırlık korkularımı hissetmememe ve aklımdaki düşüncelerin dağılmasına neden oldu. Etrafımdaki kadınların nefes alış verişleri ağaçların arasındaki rüzgâr sesini andırıyordu. Sonunda uykuya teslim oldum.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Korkunç kâbuslar göreceğimi düşünüyordum ama belli ki bilinçaltım artık bundan bıkmıştı. Bunun yerine o gün yaşadığım başka olayların üzerinde durmayı seçti. Odanın sıcaklığından mı, yoksa yalnızca tüm bu bedenlerin yakınlığından mı bilmiyorum, erotik rüyalar gördüm. Uyarılmanın gelgitleri beni uyanıklığın kıyılarına vurup duruyor, sonra yeniden bilinçsizliğin derinliklerine atıyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Rüyamda atlar görmüştüm; parlak siyah Friesian atları yanımda koşarlarken, yeleleri rüzgârda uçuşuyordu. Ben de bacaklarımı kocaman açıyordum; beyaz bir kısraktım ve yemyeşil yer toynaklarımın altında akıp gidiyordu. Sonra birden durup bana doğru yaklaşan geniş omuzlu beygiri beklemeye başladım. Enseme değen nefesi sıcak ve nemliydi. Beyaz dişlerini boynuma geçirdi...</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ben İrlanda Kralıyım,” dedi. Baştan ayağa ürpererek yavaşça uyandığımda birinin nazikçe ayağımı okşadığını gördüm.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Hâlâ şehvetli rüyalarımın etkisindeydim ve ayaklarımdaki bu his beni telaşlandırmamış, aksine toynak değil, ayaklarımın olmasına çok sevinmiştim. Parmaklarımı sıkıp ayağımı uzattım. Ayağıma değen başparmak, ayağımın üzerinden topuk kemiğimin altındaki boşluğa doğru ilerleyerek bütün sinir örgümü harekete geçirdi. Artık tamamen uyanmıştım.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Ayağımı okşayan her kimse, uyandığımı fark etmiş olacak ki dokunmayı bıraktı. Sonra yeniden başladı. Bu kez daha sertti. Kocaman büyük bir el ayağımı avuçladı, başparmağıyla parmaklarımın diplerine sert ama yavaş bir masaj yaptı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Uyanıklığıma bu kez de hafif bir şaşkınlık eklenmişti. Ama korkmuyordum. Sanki elden kurtulmak istercesine ayağımı hareket ettirdim. El, karşılık olarak ayağımı hafifçe sıktı, başparmağımı nazikçe çimdikledi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Bu küçük domuzcuk bakkala gitmiş, bu küçük domuzcuk evde kalmış... Parmaklar teker teker ayak parmaklarımı sıkarken, bir yandan da bu tekerlemenin yüksek sesle söylendiğini duydum.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Bu küçük domuzcuk eve kadar ağlamış! El, ayak tabanımda ilerliyordu. Kıkırdamamak için kendimi zor tutuyordum.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Kafamı kaldırdım ama el ayağımı yeniden yakalayıp ikaz edercesine sıktı. Ateş sönmüştü ve oda zifiri karanlıktı; gözlerim karanlığa tamamen alışmış olsa bile, görebildiğim tek şey ayaklarımın yanındaki kambur bir bedendi. Civa gibi hareket eden şekilsiz bir damla gibiydi ve kenarları suya karışıp karanlığın içinde kayboldu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">El nazikçe baldırımdan yukarı doğru kaydı. Birdenbire kıpırdayınca, yanımdaki kadın horuldayarak uykulu gözlerini açıp, “Ha?” dedi ve yeniden uykuya daldı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Mide kaslarım bastırdığım kahkaham yüzünden acı vermeye başlamıştı. Hafif titreşimi hissetmiş olacak ki parmaklar küçük parmağımı hafifçe sıkıp bıraktı, ayak tabanımı okşadı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Parmaklar yumruk halini alıp tabanımı itti, sonra aniden açılıp topuğumu avuçladı. Başparmağı bileğimi okşadı, sonra bir anda durdu. Ben hareket etmedim.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Parmakları gittikçe ısınıyordu; baldırımın kıvrımlarında gezinip dizimin arkasındaki yumuşak yere sığınırlarken, artık soğukluklarını neredeyse hiç hissetmez olmuştum. Parmaklar dizimin arkasındaki hassas tenimde gezinince kıpırdamaya başladım. Yavaşlayıp durdular, nabzımın hızla attığı artere dokundular; hissedebiliyordum, kanım tenimin çok ince olduğu yere hücum etmişti ve damarlar mavi görünüyor olmalıydı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Ağırlığını kaldırırken bir iç çekiş duydum; sonra bir el uyluk kemiğime dokunup yavaşça yukarı doğru kaydı. Diğer el nazikçe bacaklarıma bastırarak diğerinin peşi sıra gitti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Kalbim sanki kulaklarımda atıyordu, göğüslerim iyice şişmiş gibiydi, meme uçlarım dikleşmişti. Derin bir nefes aldım.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Aklıma o korkunç fikir geldiğinde, kalbim sanki yerinden fırlayacakmışçasına deli gibi atmaya başladı. Ya o Jamie değildiyse?</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Nefesimi tuttum, tarifsiz ve hassas bir şeyler yapan ellere konsantre oldum. Bu eller çok büyüktüler; uyluklarımın iç tarafındaki yumuşak ete bastırıyorlardı. Ama Phillip Wylie’nin de elleri büyüktü; boyuna göre oldukça büyüktü. Beygiri Lucas için bir avuç arpa aldığını görmüştüm ve at koca siyah burnunu Wylie’nin avcuna daldırmıştı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Nasırlar; bu gezgin eller -aman Tanrım!- nasırlıydı. Ama Wylie’nin elleri de öyleydi; züppe olabilirdi ama at biniyordu; avuçları Jamie’ninkiler gibi sertti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Bunun Jamie olduğunu düşünerek kendimi rahatlatmaya çalıştım. Kafamı birkaç santimetre kaldırıp kopkoyu karanlığın içine baktım. On küçük domuzcuk... elbette bu Jamie’ydi! Sonra ellerden biri oldukça şaşırtıcı bir şey yaptı ve ben yüksek sesle derin bir nefes alıp bacaklarımı çektim. Dirseğim yanımda yatan kadının kaburgalarına çarpınca kadın bağırarak kalktı. Eller aniden bileklerimi vedalaşmak için sıkarak geri çekildiler.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Biri yerde sürünerek hızla dışarı çıktı. Kapı hızla açılıp yeniden kapanmadan önce koridorun loş ışığı ve soğuk esintisi odaya doldu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ne?” dedi yanımda yatan Jemima şaşkın bir şekilde.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ne oluyor?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Cevap alamayınca bir şeyler söylenip yeniden uykuya daldı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Ben uyuyamadım.</span></p>

    <p class="Normal para-style-override-8" xml:lang="zh-CN"><span class="char-style-override-4" xml:lang="tr-TR"> </span></p>
  </div>
</body>
</html>