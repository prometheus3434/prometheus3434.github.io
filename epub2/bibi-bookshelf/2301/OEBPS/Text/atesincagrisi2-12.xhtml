<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
<head>
  <title>atesincagrisi2-12</title>
  <link href="../Styles/atesincagrisi2.css" rel="stylesheet" type="text/css"/>
</head>

<body id="atesincagrisi2" xml:lang="tr-TR">
  <div>
    <p class="basliklar" id="toc_marker-11"><span class="bold">54 KIRINTI PASTASIYLA BAŞBAŞA</span></p>

    <p class="Basic-Paragraph" xml:lang="en-US"> </p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Yılın ilk zamanları olduğu için kilerdeki mutfak hâlâ kullanımdaydı. Daha karmaşık ya da kötü kokan yemekler ise evin dışındaki mutfakta yapılıyordu. Birkaç tanesi sanki en yakın köşeye kıvrılıp ilk fırsatta uyuyacakmış gibi görünse de bütün köleler gürültüye uyanıp işe koyulmuşlardı. Aşçıbaşı tamamen uyanıktı ve onun gözetimindeki kimse kesinlikle uyuyamazdı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Mutfak sıcaktı ve insanı güzel karşılıyordu. Dışarısı hâlâ karanlıktı ve duvarlar ocağın ateşinden kızarmıştı. Havada çorba, sıcak ekmek ve kahvenin baştan çıkaran kokusu vardı. Buranın yataktan çıkmadan önce oturup kendine gelmek için muhteşem bir yer olduğunu düşündüm. Ama belli ki Jamie’nin başka fikirleri vardı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Kibarlık olsun diye bir süre durup aşçıyla konuştu. Konuşma sırasında da tarçınlı ve erimiş tereyağlı taze kırıntı pastası yiyip yeni demlenmiş büyük bir sürahi kahve aldı. Sonra vedalaşıp beni de oturduğum tabureden kaldırdı. Geçmekte olan gecenin soğuk rüzgârına atıldık.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Ahırlara doğru giden tuğlalı yola girdiğinde, içimi tuhaf bir</span> <span class="italik char-style-override-5" xml:lang="tr-TR">deja vu</span> <span class="char-style-override-4" xml:lang="tr-TR">hissi kapladı. Işık, yirmi dört saat öncesiyle aynıydı ve aynı mavi-gri gökyüzünde aynı yıldızlar solup gidiyordu. Aynı bahar nefesi yanımdan geçip giderken tenim ürperdi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Sakin bir şekilde yan yana yürüyorduk, uçmuyorduk. Düne dair aklımda kalan hatıralar, kanın ve yanığın rahatsız edici kokularıydı. Attığım her adımla, bir hastanenin sallanan kapılarına yaklaşıyor gibi hissediyordum; floresan ışığın gürültüsü, ilaçların kokusu ve yerlerin cilası beni bir girdabın içine çekiyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Uykusuzluk,” dedim kendi kendime.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Sonra uyumak için yeterince zamanımız olacak Sassenach,” diye cevapladı Jamie. Üzerindeki suları sallanarak atan bir köpek gibi silkinerek yorgunluğundan kurtulmaya çalıştı. “Önce yapılacak bir iki şeyimiz var.” Kâğıda sarılı keki aldı, yorgunluktan kabak tarlasına düşmeyeyim diye boştaki eliyle dirseğimden tuttu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Yorgun değildim. Söylemek istediğim şey, uykusuzluğumun bana hastanede geçirdiğim günleri hatırlattığıydı. Yıllar boyunca, uzun ve uykusuz mesailerde bir stajyer doktor ve bir anne olarak, yorgunluğa rağmen çalışmayı -ve iyi çalışmayı- öğrenmiştim.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Sanki vücudumun en içteki çekirdeğine sıkışıp kalmış, dışarıdaki dünyadan kalın bir et tabakasıyla uzaklaşmış gibi üşüyordum ve içime çekilmiştim. Aynı zamanda etrafımdaki en ufak ayrıntılar bile doğal olmayacak kadar canlı görünüyorlardı ve bunun nedeni, Jamie’nin taşıdığı yemeğin iştah açan kokusu, paltosunun hışırtısı, uzaktaki bir kölenin şarkısı ve yolun yan tarafındaki filizlenen mısırlardı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Yolun ahırlara doğru kıvrılan dönemecini izlerken bile içimde hâlâ bir kopma hissi vardı. Yapılacak bir şey var, demişti Jamie. Dünkü performansını tekrarlamayacağını umuyordum. Eğer içine kek ve kahvenin dahil olduğu daha sakin bir eğlence teklif edecekse, bunu salonda yapmak, ahırda yapmaktan daha acayip olacaktı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Yan kapı kapalı değildi; kapıyı itip açtığında uyuyan hayvanların ve samanın sıcak kokusu hemen burnumuza geldi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Kim o?” dedi içerideki gölgelerden çıkan yumuşak ve derin bir ses. Roger. Elbette; Jocasta’nın odasında değildi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Fraser,” diye cevapladı Jamie aynı şekilde yumuşak bir sesle. Beni içeri çekip kapıyı arkamızdan kapattı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">İçerideki ahır bölmesinin en sonunda duran lambanın loş ışığında Roger’ın silueti görünüyordu. Üzerinde pelerin vardı. Bize doğru döndüğünde koyu saçlarının etrafında kızıl bir ışıltı belirdi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Nasıl,</span> <span class="italik char-style-override-5" xml:lang="tr-TR">a Smeòraich</span><span class="char-style-override-4" xml:lang="tr-TR">?” Jamie kahveyi Roger’a uzattı. Roger kahveyi almak için elini uzattığında pelerini geriye doğru düştü. Pantolonunun bel kısmına bir tüfek sıkıştırdığını gördüm. Hiçbir şey söylemeden sürahinin kapağını açıp sürahiyi ağzına dayadı, birkaç dakika sonra mutlu bir ifadeyle indirdi. İçini çekti. Nefesi buharlıydı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Tanrım,” dedi tutkulu bir şekilde. “Aylardır içtiğim en güzel şey.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Pek sayılmaz.” Neşesi yerine gelmiş gibi duran Jamie sürahiyi geri alıp kırıntı pastasını verdi. “O nasıl?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“İlk başlarda çok gürültü çıkarıyordu, ama sonra sakinleşti. Uyudu sanırım.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Tereyağına bulanmış kâğıtları yırtan Roger, ahır bölmesini işaret etti. Jamie, lambayı kancasından çıkartıp kapalı kapıya doğru tuttu. Kolunun altından baktığımda büzüşmüş bir beden gördüm. Yarısı ahırın arkasındaki samanların içine gömülüydü.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Bay Wylie?” diye seslendi Jamie usulca. “Uyuyor musunuz efendim?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Beden kıpırdadı, samanlardan hışırtılar çıktı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Hayır efendim,” dedi cevap olarak soğuk bir sertlikle. Yavaş yavaş kıpırdayıp gömüldüğü yerden çıktı. Phillip Wylie ayağa kalkıp giysilerine yapışan samanları ayıkladı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Onu kesinlikle daha iyi hallerde görmüştüm. Ceketinin bir sürü düğmesi kayıptı, tek omzunun dikişi yırtılmıştı, pantolonu diz yapmıştı, tokalar çatlamıştı ve çorapları kaval kemiklerine kadar düşmüştü. Görünüşe göre biri burnuna vurmuştu; üst dudağında kurumuş bir parça kan vardı ve yeleğinin nakışlı ipeğinde kahverengi ve sert bir leke vardı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Gardırobundaki eksikliklere rağmen, buz gibi öfkeli tavrını hiç bozmamıştı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Bunun hesabını vereceksiniz Fraser, vereceksiniz!”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Evet, vereceğim,” dedi Jamie istifini bozmadan. “Siz nasıl isterseniz efendim. Ama önce sizin cevaplarınızı duymam lazım.” Ahırın kapısının mandalını açtı. “Dışarı gelin.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Wylie bir an tereddüt etti. Ne ahırda kalmak istiyor, ne de Jamie’nin emriyle dışarı çıkmak istiyordu. Burun deliklerinin açılıp kapandığını gördüm; belli ki kahvenin kokusunu almıştı. Bu, karar vermesini kolaylaştırdı ve ahır bölmesinden ukala bir tavırla dışarı çıktı. Otuz santim kadar uzağımdan geçti, ama beni görmemek için yalnızca önüne bakıyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Roger iki tabure ve bir ters dönmüş kova almıştı. Ben kovayı alıp gölgelerin arasına daldım. İkisi birbirinden belli bir mesafe uzakta oturuyorlardı. Roger karanlığın içinde, elinde kırıntı pastasıyla meraklı gözlerle yanıma oturdu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Wylie kahve sürahisini dimdik bir duruşla kabul etti, ama birkaç derin yudum aldıktan sonra duruşunda gözle görülür cinsten bir farklılık oluştu. Sonunda sürahiyi ağzından çekip duyulur bir şekilde nefes aldı. Yüz hatları biraz olsun rahatlamıştı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Teşekkür ederim bayım.” Sürahiyi Jamie’ye, başını hafifçe eğerek uzattı. Taburesinde, akşamdan sağ çıkan ama mahvolan peruğunu nazikçe düzeltip dik oturdu. “Pekâlâ. Bu... bu... kabul edilemez tavrın nedenini sorabilir miyim?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Evet bayım,” dedi Jamie aynı şekilde dik oturarak. “Stephen Bonnet denen adamla bağlantılarınızı ve onun nerede olduğunu öğrenmek istiyorum.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Wylie’nin yüzü komik bir şekilde anlamsız bir ifadeye büründü.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Kim?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Stephen Bonnet.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Wylie bir açıklama getirmem için bana doğru dönmeye başladı, sonra benim varlığımı onaylamadığını hatırladı. Koyu kaşlarını çatarak Jamie’ye baktı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“O isimde biriyle bir bağlantım yok, Bay Fraser. Bu yüzden de nerede olduğuna dair… gerçi bilseydim de, bunu size söylemek zorunda hissetmezdim kendimi.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Öyle mi?” Jamie dalgın gözlerle kahveden bir yudum aldı, sonra sürahiyi bana verdi.“Bir misafirin ev sahibine nasıl davranması gerekir, Bay Wylie?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Koyu kaşları şaşkınlıkla kalktı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ne demek istiyorsunuz bayım?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Sanırım Bayan Innes’in ve kocasının dün gece saldırıya uğradıklarından ve soygun girişiminde bulunulduğundan haberdar değilsiniz bayım?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Wylie’nin ağzı açık kaldı. Ya çok iyi bir oyuncuydu ya da şaşkınlığı samimiydi. Genç adamı bu zamana kadar biraz olsun tanıdıysam, oyuncu falan değildi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Haberim yoktu. Kim- ” Aklına birden bir düşünce saplanmıştı ve şaşkınlığı öfke kisvesi altında yeniden belirdi. Gözlerini hafifçe kıstı. “Yani siz benim bu işe dahil olduğumu mu...”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Bu adi girişime dahil olduğunuzu mu?” dedi Roger. Nöbet tutma işinin sıkıcılığından kurtulmanın rahatlığı içindeydi. “Evet, sanırım öyle düşünüyoruz. Kahvenizin yanında biraz kırıntı pastası alır mıydınız bayım?” Bir parça kek uzattı; Wylie bir süre keke baktıktan sonra ayağa kalkıp Roger’ın eline vurup keki düşürdü.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Seni alçak herif!” dedi Jamie’ye, yumruklarını sıkarak. “Benim bir hırsız olduğumu mu söylüyorsun sen?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Jamie çenesini kaldırarak taburesinde arkaya doğru geriledi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Evet, öyle düşünüyorum,” dedi sakince. “Karımı burnumun dibinden çalmaya çalıştın -neden halamın parasını da çalmaya yeltenmeyesin?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Wylie’nin yüzü derin ve çirkin bir kırmızıya büründü. Eğer saçları peruk olmasaydı, diken diken olurlardı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Seni... pislik!” dedi dişlerinin arasından. Sonra Jamie’nin üzerine atladı. İkisi de aniden birbirlerine girdiler.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Geri çekilip kahve sürahisini göğsüme bastırdım. Roger arbedeye atılacaktı ki pelerininden tutup geri çektim.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Jamie boy ve yetenek olarak Wylie’den üstündü ama Wylie kesinlikle kavga etmeye aşinaydı ve üstelik öfkeden deliye dönmüştü. Birkaç dakika sonra Jamie onu dize getirecekti ama benim beklemeye niyetim yoktu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">İkisinden de fena halde rahatsız olup öne atıldım ve kahve sürahisini baş aşağı ettim. Kaynar değildi ama yeterince sıcaktı. Aynı anda şaşkınlık nidaları attılar, sürünerek birbirlerinden ayrıldılar. Arkamda duran Roger’ın güldüğünü duydum fakat arkama dönüp baktığımda hemen ciddi bir ifade takındı. Kaşlarını çatarak bana bakıp ağzına bir parça kek attı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Önüme döndüğümde Jamie’nin ayağa kalktığını gördüm. Wylie dizlerinin üstüne kalkmakla meşguldü. Her ikisi de kahve içindeydi ve her ikisinin de yüzünde kavgalarını bölmemden önceki ifadeler vardı. Aralarına girip ayağımı yere vurdum.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Bundan artık çok sıkıldım!”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ben değil!” dedi Wylie öfkeyle. “Onurumu kırdı ve ben de-”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ah, onurunun canı cehenneme ve seninkinin de!” diye kükredim. Bakışlarımı Wylie’den Jamie’ye çevirdim. Muhtemelen aynı şekilde ateşli bir şeyler söyleyecek olan Jamie, ağzında bir şeyler gevelemekle yetindi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Düşen taburelerden birini tekmeleyip Jamie’ye bakarak tabureyi işaret ettim.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Otur!”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Islanan gömleğini göğsünden uzaklaştırmaya çalışarak tabureye yönelip büyük bir ağırbaşlılıkla oturdu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Wylie’nin söylediklerimle ilgilenmeye pek niyeti yok gibiydi ve hâlâ onuru hakkında konuşmaya devam ediyordu. Kaval kemiğine tekme attım. Bu kez ayağımda sağlam çizmeler vardı. İnleyip yaralı bacağını tutarak tek ayağının üzerinde zıpladı. Gürültüye uyanan atlar bölmelerinin içinde kişnemeye başladılar. Havada samanlar uçuşuyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Gözlerimin içine bakarak, “Öfkeli olduğunda onunla tartışmak istemezsin,” dedi Jamie, Wylie’ye. “Çok tehlikelidir.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Wylie bana baktı. Bakışlarında şüphe vardı -bunun nedeni ya sopa gibi tuttuğum kahve sürahisiydi ya da geçen gece beni Betty’ye otopsi yaparken gördüğünde yaşadıklarını hatırlamasıydı. Son bir çabayla her ne söyleyecekse yuttu ve diğer tabureye yavaşça oturdu. Lekeli yeleğinin cebinden mendil çıkartıp kaşının altındaki kesikten akan kanı sildi.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Burada neler olduğunu,” dedi oldukça kibar bir şekilde, “bilmek istiyorum lütfen.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Peruğu düşmüştü; yerde, kahve gölünün içinde duruyordu. Jamie eğilip peruğu aldı, hayvan leşi tutar gibi tiksinerek tuttu. Boştaki eliyle çenesindeki çamur lekesini silip, üzerinden kahve damlayan peruğu Wylie’ye uzattı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“O halde anlaştık bayım.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Wylie başıyla selamlayarak peruğu aldı, kahvenin pantolonuna damlamasına aldırış etmeden dizine koydu. İkisi de yüzlerinde aynı şüpheci sabırsızlıkla bana bakıyordu. Belli ki merasimin başkanı ben seçilmiştim.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Hırsızlık, cinayet ve Tanrı bilir daha neler,” dedim sert bir tavırla. “Bunun köküne inmeliyiz.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Cinayet mi?” Roger ve Wylie şaşkın bir şekilde aynı anda, aynı soruyu sordular.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Kim öldürüldü?” diye sordu Wylie bir bana, bir Jamie’ye heyecanlı bir şekilde bakarak.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Köle bir kadın,” dedi Jamie beni işaret ederek. “Karım kadının ölümünden şüphelendi, biz de gerçeğin peşine düştük. Dün gece bizi barakada görmenin nedeni buydu.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Buydu,” diye tekrarladı Wylie. Yüzü bembeyazdı. Barakadaki halimi hatırlayınca yüzüne kötü bir ifade yerleşti. “Evet... Anladım.” Göz ucuyla bana baktı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Yani kadın öldürüldü mü?” Roger lambanın ışığına doğru yaklaşıp kovayı yerine bıraktı. Kekten artakalanları yere bıraktı. “Onu öldüren neydi?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Biri ona cam tozu yedirmiş,” dedim. “Midesinde epey bir miktar buldum.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Bunu söylerken dikkatim özellikle Phillip Wylie’nin üzerindeydi ama yüzünde, Jamie’deki ve Roger’daki aynı boş şaşkınlık ifadesi vardı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Cam.” İlk kendine gelen Jamie oldu. Taburesinde doğrulup saçlarını kulağının arkasına attı. “Bu şekilde bir insan ne kadar sürede öldürülebilir Sassenach?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">İki parmağımla kaşlarımın arasını ovuşturdum; sabahın erken saatlerinin verdiği uyuşukluk yüzünden başım ağrımış, kahvenin zengin kokusu ağrımı daha da arttırmıştı. Üstelik kahveden içmemiştim bile.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Bilmiyorum,” dedim. “Dakikalar içinde mideye ulaşır ama iç kanamaya neden olması için saatler gerekebilir. Asıl zararı ince bağırsak görmüştür; cam parçacıkları bağırsak çeperlerini deler. Eğer sindirim sistemi bir şekilde bozulmuş -içkiden mesela- ve iyi çalışmıyorsa, bu durumda süreç daha da uzun sürmüş olabilir. Ya da yanında çok yemek yediyse.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Bree’yle beraber bahçede bulduğunuz kadın mı?” diye sordu Roger, Jamie’ye dönerek.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Evet.” Jamie başını salladı. Gözleri hâlâ bendeydi. “O halde içki yüzünden kendinden geçmiş. Onu daha sonra gördüğünde, buna dair işaretler var mıydı?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Başımı iki yana salladım.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Cam o sırada faaliyete geçmiş olmalı ama üşüyordu. Fentiman kadının gece yarısı uyandığını ve bağırsaklarının ağrıdığını söylemiş. Demek ki o sırada etkiler başlamıştı. Ama Bree’yle birlikte onu bulmanızdan önce camın etkisi başlamış mıydı, onu bilmiyorum. Belki de gecenin başlarında ayılmıştı ve biri cam tozlarını o sırada verdi.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Bağırsakları ağrıyormuş,” dedi Roger kendi kendine. Başını iki yana salladı, ağzını açtı. “İsa aşkına, bu nasıl bir şey.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Adeta günahkârlık,” dedi Jamie başıyla onaylayarak. “Ama neden? Kim kadının ölmesini istemiş olabilir?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Güzel soru,” dedi Wylie kısaca. “Yine de emin olun, o ben değildim.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Jamie, Wylie’yi uzun uzun süzdü.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Evet, olabilir,” dedi. “Eğer sen değilsen, dün gece barakaya nasıl geldin? Kurbanının yüzüne bakmaktan başka orada ne işin olabilir?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Kurbanım mı!” Wylie yeniden öfkeye kapılıp ayağa fırladı. “O barakada bileklerine kadar kadının kanına bulanmış, kemiklerle ve iç organlarla oynayan ben değildim!” Kafasını bana doğru çevirip gözlerime baktı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Benim kurbanımmış! Bir cesedi kötüye kullanmak büyük suçtur Bayan Fraser. Sizin hakkınızda birçok şey de duydum! Bence kadını öldüren sizdiniz!”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Jamie bir anda Wylie’yi gömleğinden tutup çektiği için, son sözleri biraz gümbürtüye gitmişti. Wylie’nin midesine sert bir yumruk indirdi. Genç adam iki büklüm olup öksürdü. Yere, dizlerine ve Jamie’nin üzerine kahve, safra ve birkaç nahoş sıvı sıçradı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Bıkkınlıkla iç çektim. Tartışmanın hararetli etkisi geçmişti. Üşüyordum ve dikkatim yine biraz dağılmıştı. Kötü koku işe yaramadı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Bana gerçekten hiç yardımcı olmuyorsun,” dedim Wylie’yi bırakıp giysileriyle ilgilenmeye başlayan Jamie’ye.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ah, evet,” dedi kafasından çekip çıkarmaya çalıştığı gömleğinin içinden kısık bir sesle. Bana bakarak kalktı, gömleğini yere pat diye attı. “Burada böyle oturup o züppenin sana hakaret etmesine izin mi vereceğim yani?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Bir daha yapacağını sanmam,” dedi Roger. Taburesinde iki büklüm olmuş, yüzü yemyeşil kesilen Wylie’ye doğru eğildi. Başını çevirip Jamie’ye baktı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Peki haklı mı? Bir cesede dokunmak ölümle cezalandırılabilecek bir suç mu?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Bilmiyorum,” dedi Jamie kısaca. Beline kadar kan ve kusmuğa bulanmıştı. Kızıl saçları lambanın ışığında vahşi görünüyordu ve kağıt oynayan gösterişli centilmen havasından oldukça uzaktı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Önemi yok,” diye ekledi, “sonuçta kimseye söylemeyecek. Çünkü eğer söylerse, onu inek gibi keser, taşaklarını ve yalancı dilini de domuzlara yediririm.” Kullanmak istediğinde hemen elinin altında olduğundan emin olmak için kamasının sapına dokundu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ama eminim karım hakkında böyle asılsız suçlamalarda bulunmazsınız... değil mi bayım?” dedi Wylie’ye abartılı bir nezaketle.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Phillip Wylie’nin kafasını iki yana sallaması beni şaşırtmadı. Konuşamıyordu. Jamie memnuniyetini belirten bir ses çıkardıktan sonra yere düşürdüğü pelerinini aldı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Son erkeksi onur gösterisinden sonra kendimi zayıf hissedip kovanın üzerine oturdum.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Peki,” deyip saçlarımı geriye attım. “Güzel. Eğer bunu hallettiysek, o halde... neredeydik?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Betty’nin ölümünde,” dedi Roger. “Kimin öldürdüğünü, ne zaman öldürdüğünü ve neden öldürdüğünü bilmiyoruz. Ama aramızdan kimsenin bununla bir ilgisi yok, değil mi?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Çok iyi.” Jamie ölümü kaba bir el hareketiyle savuşturup yerine oturdu. “Peki ya Stephen Bonnet?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Evet, onun durumu ne? Bu işin içinde mi?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Cinayetle belki alakası yoktur ama halam ve kocası dün gece iki haydut tarafından odalarında saldırıya uğradılar. Adamlardan bir tanesi İrlandalıymış.” Jamie pelerinini çıplak omuzlarına doğru çekip, doğrulmaya çalışan Phillip Wylie’ye kötü bir bakış attı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Tekrar ediyorum,” dedi soğuk bir edayla. Ellerini midesine bastırdı. “O isimde bir beyefendi tanımıyorum. İrlandalı ya da Hotanto da tanımıyorum.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Stephen Bonnet bir beyefendi değil,” dedi Roger. Ses tonu oldukça yumuşak da olsa, Wylie’nin kafasını kaldırıp bakması sağlayacak kadar gizli bir ima içeriyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Adamı tanımıyorum,” dedi soğuk bir şekilde. Kısa bir nefes aldı ve zor olmadığını fark edip daha derin bir nefes daha aldı. “Bay ve Bayan Innes’e saldıran İrlandalı’nın Bonnet olduğunu neden düşünüyorsunuz? Kartını falan mı bıraktı?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Kendimi tutamayıp güldüm. Her şeye rağmen, Phillip Wylie’nin saygınlığını bir nebze olsun kabul etmeliydim. Esir alındı, dövüldü, tehdit edildi, kahveye bulandı, peruğundan yoksun kaldı ama bu durumdaki herhangi bir erkekten çok daha ağırbaşlı davranıyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Jamie önce bana, sonra Wylie’ye baktı. Dudaklarının kenarının titrediğini gördüm ama loş ışıkta pek emin olamadım.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Hayır,” dedi, “ben Stephen Bonnet adında bir cani, bir aşağılık, bir hırsız tanıyorum. Adamı, barakada benimle ve karımla karşılaştığınızda gördüm.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Evet,” dedim. “Ben de gördüm. Arkanızda duruyordu. Peki siz orada ne yapıyordunuz bu arada?” diye sordum. Soru aniden aklıma gelmişti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Jamie’nin suçlamasını duyan Wylie’nin gözleri kocaman açıldı. Benim baktığımı görünce gözlerini kırpıştırdı. Derin bir nefes daha alıp aşağı baktı, yumruklarını burnunun altına dayadı. Sonra Jamie’ye baktı. Bağırıp çağıran hali durulmuştu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Onu tanımıyorum,” dedi sakince. “Takip edildiğime dair içimde bir his uyanmıştı, ama arkama baktığımda kimseyi görmedim ve çok da dikkat etmedim. Barakanın... içindeki şeyi görünce…” Gözlerini bana çevirdi ama göz göze gelmedik. “…öylesine şoka girmiştim ki gözlerimin önündekinden başka bir şey görebilecek durumda değildim.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Buna inanabilirdim.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Wylie omuzlarını kaldırıp bıraktı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Eğer Bonnet gerçekten arkamda duruyorduysa, size bu konuda güvenirim bayım. Ama sizi temin ederim ki oraya gelmesinin nedeni ben değildim. Onu da tanımıyorum.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Jamie ve Roger birbirlerine baktılar fakat tıpkı benim gibi, onlar da Wylie’nin sözlerindeki gerçeği görmüşlerdi. Kısa bir sessizlikte yalnızca hareket eden atların sesini duydum. Huzursuzlukları geçmişti ama yemek için sabırsızlanmaya başlamışlardı. Saçaklardan şafak ışığı sızıyordu. Bu yumuşak ve dumanlı aydınlık, ahırın içini renkten renge boyadı. Duvarda asılı duran koşum takımlarının, köşede duran dirgenlerin ve küreklerin üzerine düştü.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Uşaklar birazdan gelirler.” Jamie kıpırdanıp nefes aldı, omuzlarını hafifçe silkti. Sonra yeniden Wylie’ye baktı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Çok iyi bayım. Bir centilmen olarak sözünüze güveniyorum.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Öyle mi? Onur duydum.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Yine de,” diye devam etti Jamie, bu iğnelemeyi açık açık görmezden gelerek, “sizi dün gece barakaya getirenin ne olduğunu öğrenmek istiyorum.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Wylie hafifçe yerinden kalkmıştı. Jamie’nin söylediklerini duyunca bir anlık tereddütten sonra yavaşça yeniden oturdu. Sanki bir şey düşünüyormuş gibi bir ya da iki kez gözlerini kırpıştırdı, sonra iç çekip pes etti.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Lucas,” dedi yalnızca. Başını kaldırıp bakmadı, gözlerini bacaklarının arasında duran ellerine dikti. “Doğduğu gece oradaydım. Onu büyüttüm, eyerini taktım, onu eğittim.” Yutkundu; boynundaki fırfırların titrediğini gördüm. “Onunla birkaç dakika yalnız kalmak için ahıra geldim... onunla vedalaşacaktım.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Jamie’nin Wylie’ye her bakışında yüzünde oluşan tiksinti ifadesi ilk kez kayboldu. Derin bir nefes alıp hafifçe başını salladı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Evet, anladım,” dedi sakince. “Ya sonra?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Wylie oturduğu yerde hafifçe doğruldu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ahırdan çıktığımda, sebze bahçesinin duvarının oralardan sesler geldiğini duydum. Ne olup bittiğine bakmak için yaklaştığımda, barakanın çatlakları arasından ışık sızdığını gördüm.” Omuzlarını silkti. “Kapıyı açtım. Sonrasında neler olduğunu siz benden daha iyi biliyorsunuz Bay Fraser.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Jamie eliyle yüzünü ovuşturdu, sonra kafasını sertçe iki yana salladı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Evet,” dedi. “Biliyorum. Bonnet’yi yakalayacaktım, siz yoluma çıktınız.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Bana saldırdınız,” dedi Wylie soğuk bir ses tonuyla. Mahvolan paltosunu omuzlarına kadar çekti. “Kendimi korudum ve buna da hakkım vardı. Sonra siz ve damadınız beni yakalayıp kargatulumba buraya getirdiniz.” Çenesiyle arkasındaki ahır bölmesini işaret etti. “Ve bütün gece esir ettiniz!”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Roger boğazını temizledi. Jamie de suratını asarak aynı şeyi yaptı.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Evet,” dedi. “Bu konuyu tartışmayacağız.” İç çekip geri çekildi, Wylie’ye gidebileceğini işaret etti. “Sanırım Bonnet’nin hangi yöne doğru kaçtığını görmediniz?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ah, evet. Adını da bilmiyordum zaten. Umarım çoktan uzaklaşmıştır,” dedi Wylie. Sesinde tuhaf bir ton vardı; memnuniyet gibi bir şeydi bu. Jamie keskin bir şekilde döndü.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ne demek istiyorsunuz?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Lucas.” Wylie ahırın loş kanadını, en dipteki gölgeleri işaret etti. “Onun bölmesi en dipte. Sesini, hareketlerini gayet iyi tanırım. Onu bu sabah duymadım. Bonnet ahıra doğru kaçtı.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Wylie konuşmasını bitirmeden, Jamie lambayı alıp ahırın içine dolanmaya başladı. Jamie önlerinden geçerken, atlar meraklı burunlarını bölmelerinin kapılarına doğru uzatıyorlar, homurdanıp duruyorlardı. Ama en dipteki bölmede ne siyah bir burun göründü, ne de siyah bir yele neşeyle uçuştu. Biz de Jamie’nin eline tuttuğu lambanın ışığında peşi sıra gittik.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Sarı ışık boş samanların üzerinde parlıyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Uzun bir süre sessizce, öylece baktık. Sonra Phillip Wylie iç çekip doğruldu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Eğer o artık yoksa Bay Fraser, sizin için de yok.” Bana çevirdiği bakışlarına karanlık bir ironi yerleşti. “Ama umarım karınızı mutlu edersiniz.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Arkasını dönüp uzaklaştı. Çorapları ıslaktı, ayakkabılarının kırmızı topukları büyüyen ışıkta göz kırpıyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR"> </span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Dışarıda şafak söküyordu. Sessiz ve güzeldi. Yalnızca nehir hareket ediyor, ağaçların ardından gümüş ışığını yayıyordu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Roger esneyerek eve doğru gitmişti. Jamie ve ben otlakta duruyorduk. İnsanlar birkaç dakika içinde uyanmaya başlarlardı; daha fazla soru, daha fazla yorum ve konuşma olacaktı. İkimiz de daha fazla konuşmak istemiyorduk; şimdi değil.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Sonunda Jamie kolunu omuzlarıma dolayıp kararlı bir şekilde yönünü değiştirdi. Nereye gideceğimizi bilmiyordum ve umursamıyordum, ama her nereye gidiyorsak, vardığımızda yatabilmeyi çok istiyordum.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Bir çift körüğü şişiren, gölgelerin içinde kırmızı alevleri ateşböcekleri gibi uçuran uykulu küçük çocuğun durduğu nalbanthaneyi geçtik. Bahçedeki yapıları geçtikten sonra kocaman iki kapısı olan alelade bir barakaya geldik. Jamie mandalı kaldırıp kapıyı hafifçe araladı, beni içeri soktu.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Daha önce baş başa kalabileceğimiz bir yer ararken,” dedi, “buranın aklıma gelmemiş olmasına inanamıyorum.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Arabaların durduğu barakadaydık. Dört tekerlekli bir at arabası ve küçük bir iki kişilik araba ile Jocasta’nın faytonu karanlığın içinde duruyordu. Fayton, iki tekerlek üzerinde duran kocaman bir kızağa benziyordu. İçinde mavi kadife kaplı bir koltuk vardı ve ön tarafı gemi pruvasını andırıyordu. Jamie beni belimden kaldırıp faytona bindirdikten sonra kendi de içeri atladı. Minderlerin yanında bufalo derisinden bir kürk vardı; kürkü alıp yere serdi. Yalnızca iki kişinin kıvrılıp yatabileceği kadar yer vardı. Tabii eğer yan yana yatmanın sorun olmayacağını düşünürlerse.</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Haydi Sassenach,” dedi dizlerinin üzerine çömelerek. “Sonra olacaklar... bekleyebilir.”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">Kesinlikle aynı fikirdeydim. Bilinçsiz de olsam, sormadan edemedim, “Halan... ona güveniyor musun? Yani altın hakkında falan söylediklerine?”</span></p>

    <p class="Normal para-style-override-7" xml:lang="zh-CN"><span class="char-style-override-4" xml:lang="tr-TR">“Ah, evet, elbette güveniyorum,” diye fısıldadı kulağıma.</span></p>

    <p class="Normal para-style-override-8" xml:lang="zh-CN"><span class="char-style-override-6" xml:lang="tr-TR"> </span></p>
  </div>
</body>
</html>