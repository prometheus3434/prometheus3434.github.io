<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>2</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_9">Bölüm<br class="chapter" />
  IX</h1>

  <h3 class="h1baslik1" id="calibre_toc_20">Gün Batıyor</h3>

  <p class="resim"><img alt="susdeneme.tif" class="calibre2" src="../Images/susdeneme_opt.jpeg" /></p>

  <p class="normal">Bir durum saptaması yapalım.</p>

  <p class="normal">Bu ciltte, buraya kadar, Yunan uygarlığının altın çağının yapıtlarından bazılarını sunduk. Bu altın çağ İ.Ö. V. yüzyılın ikinci yarısı olan elli yıllık bir döneme yayılır, daha fazla değildir. İnsanlık tarihinde elli yıl; olsa olsa güzel bir yaz günü süresidir... “Öğle sıcağında güneşten çılgına dönen cırcırböceği haykırır” der Aristophanes. Yunan uygarlığı, işte bu öğle vaktinde, deha ürünü yapıtlarını doğuran insan türünün bağrından çıkardığı bu neşeli çığlıktır.</p>

  <p class="normal">Tek bir güzel gün değil de tam olgunluğuyla yazın kendisi, yaz ve bol meyveleri, Yunanlıların Opôra dedikleri, köylünün emeğinin karşılığını veren o mevsim. Bahçelerde sepet sepet elmalar, armutlar devşirilir; küfeler altın sarısı eriklerle doldurulur. Ekinler çoktan ambarlanmıştır ve bağlarda “balkıyan” üzüm bağ bozumunun yaklaştığını haber verir. En eski, en göz önünde, en besleyici tanrı olan Toprak bir kez daha sözlerini tutmuştur... Opôra, biten yazın şanıdır. Ama başlayan da sonbahardır... Güneş ufukta batmak üzeredir...</p>

  <p class="normal">Aslında, bu IV. yüzyıl başında Yunan uygarlığı ölmeye hazırlanıyor diyemeyiz doğrusu. O hâlâ kanlı canlıdır ve sonraki yüzyıllar boyunca, hem de Hıristiyan çağının ilk yüzyıllarına kadar, keşfedeceği yeni insanın etkinlik alanlarında birtakım başyapıtlar, sonra gerçekten ilgiye değer çok sayıda yapıtlar üretecektir. Ama zaman geçmiş, bir kez altın çağ geride kalmıştır, Yunan uygarlığının değeri nedir sorusu sorulmaya başlanır. Daha nobranca söylersek, soru, başarılı oluşu ya da başarısızlığı ile ilgilidir.</p>

  <p class="normal">Gerçekten de bir uygarlık, tarihin onunla kafa bulacağı bir tür oyun değil, geleceğin bilginlerince sınıflandırılacak karışık bir gelenek-görenek ve karmaşık işler yumağıdır. Bu daha çok bir rastlantı, bir halkın kendi kullanımı için veya başka halklar yararına yaratmış olduğu olasılıklar ve fırsatlar dizisidir; kesinlikle insan elinde biçim bulduğundan, uzun bir süre toplumda denge sağlamayı ve daha insanca bir dünyanın, bireyin insanlığını daha iyi ve bütünlük arzeden bir biçimde geliştirebileceği bir dünyanın kalabalık kitlelerce daha iyi bilinmesini gerekli kılacak olasılıklar ve koşullardır.</p>

  <p class="normal">Hal böyleyken, İ.Ö. IV. yüzyıldan itibaren Hellen uygarlığının yavaş yavaş gerilemesi ve özellikle ani yön değiştirmesi saptanınca, bu kez, daha V. yüzyılda, olayların haberci işaretlerini bize klasik çağın vermiş olma olasılığını düşünün bir an. Gerçekten de bu belirtiler altın çağın tam ortasında bile görülür: Yunan uygarlığının yeni yönelimi adını verdiğim bu konuya el atarken bunların başlıcalarını okura göstermek bize bir zorunluluk gibi görünmektedir.</p>

  <p class="normal">Öncelikle savaşların sürekli varlığı gelir. Yirmi yedi yıl süren uzun bir savaşı, V. yüzyılın son çeyreği boyunca, başta Atina olmak üzere, Yunan sitelerinin diri güçlerini tüketir. Buna yanlış olarak Peloponesos savaşı da deniyor: Gerçekte ise –yukarda söylediğim gibi– antik dünyanın ilk dünya savaşıdır bu. Bu savaş, sonunda bütün Yunan devletlerini (ya da nerdeyse tümünü) ve kimi barbar krallıkları akışına sürükleyecektir. Ama Peloponesos savaşı denilen bu savaş altın çağı çiğneyip geçen, Hellen halklarının sözünü ettiğim uygarlığı yarattıkları dönemlerde Atina’nın ve Yunanistan’ın tüm insan enerjisini gaspeden tek savaş değildir. Peloponesos savaşından önce de, genişlemek ve imparatorluğunu sağlamlaştırmak, müttefiklerini kendine bağlamak amacıyla Atina tarafından on iki yıl süren bir başka savaş yürütülmüştür. Demek ki altın çağla birlikte yaklaşık kırk yıllık bir savaş süresi söz konusudur. Bir sonraki yüzyıldan itibaren de Yunan halkının yaratıcı atılımını tehlikeye atarak, sürüp gider savaşlar.</p>

  <p class="normal">Bunlar açıkça emperyalist savaşlardır. V. yüzyılın başında Med savaşlarında olduğu gibi, ülkeyi savunma savaşları değildir. Söz konusu “haklı savaşlar” değildir. Fetih ve egemenlik savaşlarıdır. Bu yargı yalnızca, saygınlığını ve büyüklüğünü artırmak amacıyla savaş isteyen ve yürüten Atina için geçerli değil, Atina’nın rakipleri için de geçerlidir; savaşanlar bağımsızlıklarını korumak ve sitelerinin özgürlüğü için dövüşmek iddiasında bulunmakla birlikte, zaferi kazanır kazanmaz, kurtulan bu siteleri boyunduruk altına almakta ellerini çabuk tutmuşlardır.</p>

  <p class="normal">Emperyalist savaşlar yanında hemen her yerde her sitenin yurttaşları arasında iç savaşlar da patlak vermiştir. Peloponesos savaşında, karşıt kamplardan her biri, hele de Atina demokrasisi ile müttefik kampları içerde bile aristokratlar ve demokratlar olmak üzere iki karşıt partiye bölünmüştür; bunlardan en zayıfı düşman kampın yöneticileriyle anlaşır ve çoğu zaman onlardan yana ihanet içine düşer. Gerçekten de ihanet, fetih hareketlerinin ve köleliğin olağan yandaşıdır. Atina üstü kapalı olarak müttefikleri saydığı sitelerin üzerindeki egemenliğini, kısa süre önce onların içerisinden demokratik partiyi iktidara getirerek, soyluları sürgüne gönderen devrimler çıkararak sağlamıştır ve ancak böylece sürdürebilmektedir egemenliğini. Demokratik yapılı ve savaş yanlısı Atina, uzun süren emperyalist savaşının devamını ancak Halk Meclisi’nde, Spartalı ve Boiotia’lı soylularla bir anlaşmadan yana olan eski Eupatrides’ler ile onların koruması altındaki halkların sayısını durmadan artırarak başarır. Hatta bir kez, İ.Ö. 411 yılındaki savaş sırasında, kamptan egemen soyluları yanlarına çekerek uygun bir barış elde etmek niyetiyle gerçekleştirilen, oligarşik bir hükümet darbesi, birkaç ay süreyle Atina demokrasisini tüm kurumları ile ortadan kaldırmıştır. Girişim sonuçsuz kalmıştır ama arkasız da değildir. Atina İ.Ö. 404 yılında teslim olunca, yenilen demokrasiye kazananlar tarafından bir dikta rejimi –otuzlar Tiranlığı– dayatılır. Bu otuz kişi, soylular partisinden Atina yurttaşları idiler; Sparta onların hizmetlerini bu şekilde ödüllendirmekteydi.</p>

  <p class="normal">Demek ki, Yunan sitelerinin genel savaşı aynı zamanda sitelerin çoğunda, özellikle de demokratik rejimli olanlarda yayılma gösteren bir iç savaştır.</p>

  <p class="normal">Her sitenin içinde ortaya çıkan bu iç bölünmeler o kadar güçlüdür ki daha da ileri giderek Peloponesos savaşı emperyalist bir savaş aynı zamanda bir sınıf savaşı gibi görülebilir. Ama bu deyiş V. yüzyılın sonunda görülen siteler arası çatışmayı tam olarak açıklayamaz. Yüzyılın başından beri hava değişmiştir: Sınıf savaşının anlamı artık nitelik değiştirmiştir. Atina’da ve başka yerlerde, demokratlar için artık demokrasiye hakim olmak ya da genişletmek değil, zenginlerin ona katılmasını engellemek söz konusudur; aynı zamanda gelir dağılımında her yurttaşın payını artırmak için yurttaşlık kütüğünü yeni gelenlerden arıtmak söz konusudur. Amaç bir kelimeyle söylemek istersek, tuzu kuru demokratlar için iktidarı ve ayrıcalıklarını korumak demektir. Sitenin içinde geçen mücadelenin artık Solon ve Kleisthenes zamanlarında taşıdığı o geniş ve verimli anlamı yoktur; artık sadece kısır ve olumsuz bir anlam içermektedir.</p>

  <p class="normal">Ama Peloponesos savaşının açıklanması gereken bir başka özelliği vardır ki, o da bir türlü yatışmayan şiddet acımasızlığıdır. Yunanlılar arasındaki savaşlarda bu tamamen yeni bir olaydır.</p>

  <p class="normal">Her yerde kıyıma kıyımla karşılık verilir. İnsanların haklarına ve tartışılırken de çiğnenirken de dikkate alınmayan antlaşmalara en ufak saygı göstermeden taşkınlıkla kıyım uygulanır. Yunanlılar arasında bile artık savaş yasaları yok olmuş gibidir. Baskınla ele geçirilen kentlerde silah taşıyacak durumda olan nüfus kestirmeden kılıçtan geçirilir; kadınlar ve çocuklar köle pazarlarında satılır. Bir yerlerde başka Oradour’lar yakılır; bir başka yerde ücretleri ödenmeyen paralı askerler, intikam almak ya da eğlenmek için bir okulun çocuklarını keserler. Müttefik siteler, kendileriyle “dostluk antlaşması” yapılmış olanlar bile, Atina tarafından sömürülürken, eğer bir başkaldırıya kalkışırlarsa “aşırı” bastırmacıların neredeyse yarısının çılgınlığa kapıldığı sinirli bir meclis tarafından düpedüz ölüme mahkûm edilirler (428’de, Lesbos adasında Mytilene’nin durumu böyleydi; uzun süredir dost olan bu kentin halkının son bir kıyımdan kurtulmuş olması için ertesi gün rastlantı olarak çoğunluğun yön değiştirmesi gerekecektir). Lakedaimon’lular tarafından zaptedilen ve yıkılan Plataia’nın kaderi Lesbos sitesinin kaderine benzer: Spartalı yargıçlardan oluşan gülünç bir mahkeme halka daha küstahça davranmak için hukuka başvurur. Daha başka yerlerde Atina ve Sparta’nın sertliklerinin doğurduğu korkuyla dehşete düşen toplulukların hep birlikte intiharına yol açar... Tarihinde bu kötülükleri ele alan Thukydides bundan dolayı şu yorumu yapar: “Savaş şiddeti öğretir ve halk yığınlarının tutkularını, olayların hoyratlığı ile uyuma sokar.”</p>

  <p class="normal">Böylece ve Peloponesos savaşı boyunca güç her yerde egemenliğini küstahça gösterir ve hukuku yadsır.</p>

  <p class="normal">Hepsi arasında bu korkunç savaşın niteliğini özetleyen bir olay daha vardır ki altın çağla zamandaş olan bu olay Melos meselesidir: Bu sorun Atina’nın dizgin tanımaz emperyalizmini gözler önüne sermektedir; fesatçıların ihanetine pay verir; toplu kıyımın çıplaklığıyla son bulur.</p>

  <p class="normal">Yıllar boyunca, gösterilen çaba sonucu İ.Ö. 416 ilkbaharında güçlükle bir barış sağlanmıştır. Atina Melos adasına bir sefer yapmaya karar verir. Bunu utanmadan Melos’lulara bildirir. Öte yandan onların sitelerine yöneltilecek en ufak bir şikayeti de yoktur. Yalnız şöyle bir bahanesi vardır: Önceki savaş sırasında Melos tarafsız kalmıştır. Oysa, Atina gibi deniz üstünlüğüne sahip bir devlet bir adanın tarafsızlığını kendine yapılmış bir hakaret sayar. Bu tarafsızlık onun gücünü hiçe saymaktır, başkalarının gözünde onun zayıflığının belirtisidir. Bu durumda Atina Melos’lulardan imparatorluğuna boyun eğmelerini ister; tüm deniz devletlerinin kendisinden korkması gerektiğinden başka göstereceği bir neden de yoktur. Melos’lular davalarının haklılığını boşuna öne sürerler: Dediğim dedikçi Atina’yı yumuşatamazlar. Sonuçta, Atina’nın buyruklarına uymayı reddederler. Bir Atina donanması sitenin limanını ablukaya alır; birlikler adaya çıkarlar.</p>

  <p class="normal">Zorlu ve yaklaşık bir yıl süren bir direnişten sonra, “işe ihanet karıştığından” kuşatılanlar teslim oldular. Atinalılar sitenin tüm yetişkin erkeklerini öldürdüler; kadınları ve çocukları köle ettiler.</p>

  <p class="normal">Daha sonra, Atinalı sömürge çiftçileri göndererek adayı yeniden nüfuslandırdılar; eski Meloslu’ların toprakları bu kolonlara dağıtıldı.</p>

  <p class="normal">Melos 416-415 kışında zaptedildi ve yıkıldı. Sophokles o kış Antigone’nin küçük kız kardeşi Elektra’yı yazıyor, Aristophanes Kuşlar’ı düşünüyordu.</p>

  <p class="normal">Ne var ki işte savaştan daha da kötü, bu V. yüzyılın sonunda yakında beliren gün batımını, daha ilerdeki yok oluşu, Yunan uygarlığının başarısızlığını kestirmeye olanak veren açıklayıcı bir başka şey daha vardır. Bu, altın çağın içinde Atina’da, hem tamamlanmamış hem de daha şimdiden dağılma yolunda bir demokrasinin varlığıdır.</p>

  <p class="normal">Atina demokrasisi önce bir fetih, hem de küçük köylülerin, zanaatçıların, tüccarların ve denizcilerin verimli bir fetih hareketi, büyük bir yaratıcı atılım içinde gerçekleşen bir fetih olmuştu. Bunun meyveleri olan siyasal ve kültürel ürünler VI. yüzyıldan başlayarak V. yüzyılın sonuna kadar giderek arttılar ve bu dönemin son bölümünde –altın çağ: 450-400– en azından kültürel alanda, bitmez tükenmez gibi görünen bir zenginlikle birbirini doğurdular. Buna aristokratlar da, hem de çok sayıda, katılsalar bile, yine de bu yaratımlar demokratik eleyişin bir sonucudurlar; öyle ya kendi yazgısının hakimi olan yurttaşlar topluluğunun gereksinimlerine ve zevklerine yöneliktirler.</p>

  <p class="normal">Ama Perikles ile birlikte ve bir ölçüde Perikles yüzünden demokratik kazanım durağanlaşmıştır; hatta o an itibariyle dağılmaya başlamıştır. Perikles’in, daha 451-450 yılında, iktidara gelir gelmez bir yurttaşın ve bir yurttaş kızının oğlu olmayan kimseye yurttaş sıfatını tanımamış olduğu –bu yapıtın önceki cildine bakılırsa– anımsanır. Onun önerisi üzerine yurttaşlar kütüğünü mecliste kabul edilen bir kararname ile kapatırken bu arada Atina demokrasisini de kapatmış oluyordu. Bu önlemle yurttaşlık, uçsuz bucaksız bir imparatorluk bir yana, dört yüz bin nüfuslu bir kenti yöneten yaklaşık yirmi bin kişiden oluşan bir kastın (422’de Aristophanes’in Eşekarıları’nda verilen rakam budur) ayrıcalığı haline gelir.</p>

  <p class="normal">Perikles’in başlıca kaygılarından biri bu ayrıcalıklı yurttaşlar kitlesine yüksek makamlara, çeşitli kamu görevlerine girmek ve Heliast’lar Mahkemesi’nde (altı bin yargıçtan oluşan Halk Mahkemesi) yer almak olanağı sağlamaktı. Bunun için de bu görevler karşılığı ücret ödenmesi gerekirdi. Perikles bu çok sayıda görevlilere az da olsa bir ücret sağladı; bu ücret onun ardıllarından olan Kleon tarafından artırıldı.</p>

  <p class="normal">Perikles’in imparatorluk politikasının amacı da –temel amacı mı ikincil amacı mı bilinmez, ama kesin bir amacı– halk kitlelerine geçim olanağı sağlamaktı. Bu politika gerek ordulara ücret verme yoluyla, gerekse birçok meslek erbabına iş sağlayan büyük yapılar kurma yoluyla bu amaca ulaşıyordu; tüm işlerin bedeli, sonunda, vasal devletlerden ve uyruklardan alınan haraçla ödeniyordu.</p>

  <p class="normal">Ama imparatorluk politikasının sonu emperyalist savaşa varıyordu. İmparatorluk bizzat Atina için tez elden korkunç bir “tiranlık” haline gelir (Thukydides sözcüğü Perikles’in ağzına verir); Atina’nın kapılmış olduğu –ve sonunda içinde ezileceği– bir çark olur. Ayaklanmalar ayaklanmaları izlemektedir. Sparta ise pusuda zaman kollamaktadır. Bununla birlikte, müttefiklerden alınan haraçlar egemen halkın beslenmesi ve eğlenmesi için zorunlu olmaktadır. Bu çark düzeninden sıyrılmak için önce savaşı kazanmak gerekmektedir. Atina savaşı kaybetti ve orada varını yoğunu yitirdi.</p>

  <p class="normal">Önce küçük köylüler topluluğu vuruldu. Atina üstün donanması ile yürüttüğü politikasının yol açtığı düşmanların işbirliğine karşı güçlü değildi. Perikles bu durumda ancak denizde savaşmaya ve tüm Attika halkını sitenin surları arkasına kapatmaya karar verdi. Atina ve Piraios (Pireos) ada haline geldi. Köylüler topraklarını ve köylerini terk ederler. Spartalı düşman yıldan yıla her bahar gelir ve tarlaları yakıp yıkar. Köylüler kentte berbat koşullarda yaşam sürdürürken; Atina’yı Piraios ve Phaleron’a (Faliron) bağlayan Uzun Surlar arasında konaklarlar. 430’da ortaya çıkan veba, bu üst üste yığılmış ve açlıktan kurumuş kitle arasında seçme bir zemin bulur. Her şeyini yitirmiş ve kırılıp geçirilmiş Atina köylüsü –şimdiye dek onların zenginlikleri imparatorluğa bağlı değildi– tıpkı zanaatçılar, denizciler, küçük memurlar gibi, iş ve ekmek beklediği bu emperyalist savaşı desteklemeye zorlanır.</p>

  <p class="normal">Platon’un Sokrates’i Atinalıları “tembel, gevşek, geveze ve açgözlü” kıldığı için Perikles’i eleştirirken olsa olsa çok ileri gitmiştir. Gerçekten de, Perikles, bu yapılanmadan, Atina’da devletten kendilerini beslemesini ve eğlendirmesini bekleyen bu işsiz yurttaşlar kitlesinin oluşmasından sorumludur. Devlet sıra ile onlara ücret verir, gösterilerde bulunmaları için para öder ve onları Peloponesos ya da Thrakia’daki (Trakya) savaş alanlarında ölmeye yollar. Ama bunu bile –onları besleyen Atina’yı savunmayı– uzun süre istemezler. Az sonra yurttaş ordusu diye bir şey kalmayacaktır. Atina demokrasisinin hissedar yurttaşları “kâr payları”nı kendilerine vermesi gereken savaşları sürdürmek için ücretli askerler tutulmasını isteyeceklerdir. Yurttaşlık ruhu pahalı ödenen, ama ilerleyecek durumda olmadığı için ölü gibi görünen demokratik kurumların fethinden sonra uzun süre yaşayamaz.</p>

  <p class="normal">Aslında, bu kurumlar dokunulmamış olarak kalırlar, ama yarım yüzyıl süren altın çağ boyunca tehlikeli bir durağan dönemde donup kalmışlardır. Artık onları savunmak ve iyileştirmek için mücadele veren bir sınıf yok gibidir. Bu kurumları meydana getiren sınıf garip bir uyuşukluk içine düşmüştür. O artık bir üretenler sınıfı değil, daha çok, üretenleri yani yerleşik yabancıları (Atina’da yerleşmiş başka sitelerin yurttaşları ya da barbar krallıkların uyrukları), müttefikleri ve özellikle köleleri sömürenler sınıfıdır. Rejimden yararlananlar ile Atina sitesinin üreticileri arasında apaçık bir kopma vardır.</p>

  <p class="normal">Demokrasinin ve onu yaşatan imparatorluğun bu şekilde sömürülmesi Aristophanes’in –bize yaşattığı komedya hazzı için değil, halkı hakkında sunduğu görüntü için şimdi onu yeniden okumak gerekir– en keskin görüşlü ve en güvenilir biçimde tanığı olduğu korkunç bir karışıklık içinde boy gösterir.</p>

  <p class="normal">Komedya şairinin, kişilerinden bazılarını, örneğin köylüleri güzel göstermeye çalıştığı görülse bile ya da başkalarını çoğu kez gülünçleştirse ve aşırı bir sert tutumla yerden yere vursa bile –politikacılar, filozoflar, yargıçlar– kesin olan şudur ki Aristophanes, yergisinde her zaman gerçek kusurlara, yanlışlıklara karşı savaş açmış durumdadır.</p>

  <p class="normal">Atlılar ile Eşekarıları’nı yeniden ele alırsak, komik kurmacanın ötesinde, Perikles’den sonra gelen, halkın yeni efendilerinin gerçek görüntüsü ile bu yeni efendilerin, yani halk avcılarının (demagogların) karşısındaki halkın gerçek halini buluruz.</p>

  <p class="normal">İşte Atlılar’daki Kleon. Dalkavuk ve açgözlü bir söylevcidir o. İktidarı elde etmek için halkı pohpohlamak, bu iktidardan ceplerini doldurmak için yararlanmak! Thukydides’in “tamamıyla namuslu” ve toplanan halkla ancak “en iyi öğütler vermek” için konuşan Perikles’inden, ansızın çok çok uzaklaşırız. Pohpohçuluk, savaşın aylak kıldığı ve istekleri daha şimdiden Romalı ayaktakımınınkine benzer “panem et circenses”<sup class="calibre5"><a href="../Text/2_split_025.html#footnote-676-11" id="footnote-676-11-backlink">[11]</a></sup> şu ikinci sınıf yurttaş “pleb” karşısında bir yönetme aracı haline gelmiştir.</p>

  <p class="normal">Bu laf ebesinin egemen Halka nasıl seslendiğine bakın (oyunda her yerde biraz geçen parçalardan aktarıyor ya da özetliyorum): “Halkım, seni seviyorum, tutkunum sana... Halkım, bir gün bütün Yunanlılara egemen olmalısın sen, günlüğü beş obola Arkadia’da yargıç olmalısın... Halkım, güllerle taçlanıp, bütün dünyaya buyuracağını biliciler söylüyor işte... Yorulma, halkım, bir banyo yap, beslen, karnını doyur, tıka basa ye... İşte tavşan yahnisi, işte şekerlemeler... İşte benin gömleğim... İşte, hiçbir şey yapmadan, yiyip içip keyfine bakman için bir tabak dolusu ücret.” Böylece, bütün oyun boyunca, Kleon bıkmadan ve düzenli olarak pohpohçulukla, zevk, para, aylaklık yemi ile halkı baştan çıkarmak, tavlamak ister. Dalkavukluk ona göre halkı yönetmenin başlıca kuralıdır. “Halkı tanırım, der, onun nasıl kandırılacağını bilirim... Bunun için de benim malımdır o.”</p>

  <p class="normal">Ama işte şimdi de aynı Kleon dalkavukluğu bir yana bırakmış, gerçek kimliği içindedir. Şiddetli bir kasırga (Thukydides “tüm Atinalı yurttaşların en serti” der), bir tehdit fırtınası gibi kalkar kızar köpürür. Halka hizmet edenleri ihbar eder, kamçılatır. Niçin? Ona ödeme yapmaları, ondan satın almaları için. Şantaj yapar. Hepten ve her yerde “satılmışlık çiçeklerine konar”. İster, koparır, el koyar. Düşmanlarını vergi kütüğüne zengin diye yazdırır. “Yüksek memurları olgunlar mı ya da olgunlaşmaktalar mı diye incirler gibi yoklar. Uçurumdur o, vurgunların Kharybdis’idir. Boş karınla Belediyeye koşar, oradan karnı tıkabasa dolu çıkar. Attika kayalıklarının tepesinden, bir balıkçının tonbalıklarını gözetlemesi gibi, müttefiklerin ödedikleri haraçları gözetler. Bir köpeğin yalını yiyip yutması gibi adaları bir çırpıda gövdeye indirir.” En sonu, egemen halka, Demos’a yalnızca önemsiz bir küçük dilim kalır ve “pastanın büyüğünü” kendine ayırır. (Eğretilemelerimiz pek değişmemiş!)</p>

  <p class="normal">Demek ki Kleon dalkavuktur, açgözlüdür ve hırsızdır, hem de bununla övünür. “Çalıp çırpmalarımla övünüyorum, der rakibine, Beni iş üstünde yakaladıklarında yalan yere yemin ederim!”</p>

  <p class="normal">Birtakım başka özellikler kişiliği daha da belirginleştirir. Kleon tembeldir (Thukydides’de olduğu gibi), kabadır, bilgisizdir, bir “serseri”dir o. Edepsiz ve sefihtir. İtici görünüşü bir yana, fok gibi pis kokan bir kızıl saçlıdır, köpek başlı bir maymundur, deve kıçı gibi kıçı var... Bunu geçiyorum.</p>

  <p class="normal">Perikles’in ardıllarının en yücesi renkli olarak böyledir. Ama neden? Çünkü halk layık olduğu efendilere sahiptir de ondan mı? Bu konuya geleceğiz. Ama önce Eşekarıları’na, Atina’nın adli kurumları hakkındaki bu oyuna; usullerin ve davaların tükettiği, Racine’in ileride buna bakarak Davacılar adlı eğlenceliklerini yaratacağı mahkemenin manyak kalabalığının tasvirine bir bakalım.</p>

  <p class="normal">Eşekarıları yargıç topluluğuna geçim sağlamak için dava artırmak ve daha da artırmak zorunluluğunu bütün açıklığıyla gösterir. Aksi takdirde çalışma olanağı ve zevkini yitiren bu halk kitlesi için açlık söz konusudur. Gün ağarmadan mahkemeye giden yaşlı yargıcın yolunu feneri ile aydınlatan küçük çocuk, “Bakalım, baba, der, arkhon bugün mahkeme açmazsa, öğlen yemeğimizi neyle satın alırız?”</p>

  <p class="normal">Bu durumda ancak davaların bolluğu nedeniyle yaşayabilen –hem de başka gelirleri yoksa oldukça kötü yaşayabilen– bir insan sınıfı vardır. Bu davalara ihbarlarla yol açılır. Demagoglarla yargıçlar arasında örtülü, ama çok bilinçli bir anlaşma yapılmıştır. Politikacılar bu “memur” proletaryasını beslemek için sayısız davalar açar ya da açtırırlar; site içinde jurnalciliği geçerli kılarlar. Kendisini besleyene karşı uşaklığa varıncaya kadar her şeyi kabul eden halk ise mecliste söz konusu dava vekillerinin yargı politikasını desteklerler. İki taraftan her biri antlaşmayla birbirine bağlanır. Aristophanes bu karşılıklı yükümlülük antlaşmasını sergiler. Oyunun baş kişisi yargıç Philokleon (Filokleon) halk avcılarından (demagog) yararlanmakla –hem de haklı olarak– övünür: “Şu usta zırlak Kleon’un bile, der, ısırmadığı yalnız biziz: tersine, o bizi el üstünde tutar, sineklerimizi kovar... Theoros (Teoros) da ayakkabılarımızı boyar...” Ama Aristophanes –yine haklı olarak– babası Philokleon’a seslenen Bdelykeon (Vdelikeon) ile gözde temasını da geliştirir: “Sen kölesin ama köle olduğunu bilmiyorsun.” Gerçekten de, memurlardan çok daha kurnaz olan laf ebeleri, yapılan anlaşmadan en büyük yararı elde ederler. “Sitelerden bir çırpıda elli talent koparırlar,” oysa “yargıca çöplenmesi için ancak krallık artıklarını” bırakırlar. Bdelykeon bunu eldeki rakamlarla tanıtlar. İmparatorluğun vergi ve haraç gelirleri: İki bin talent. Yargıç topluluğunun ücreti: Yüz elli talent. Fark nereye gidiyor, diye sorar. “Cırlak Atinalı kalabalığına ihanet etmeyeceğim, ama her zaman halk kitleleri için mücadele edeceğim, diyenlerin cebine.”</p>

  <p class="normal">Bununla birlikte, politikacılar, yargıçlara dava ile ilgili gündelik tayınlarını sağlamaya onları mecbur eden antlaşmanın hükmüne tam olarak uyarlar –Atina’nın yıkımına karşılık, Jurnalcilere (Atina’da hafiyelere ve profesyonel şantajcılara böyle derler) seslenirler. Meğer ki çok kazandıran bu mesleği kendileri yapmak istesinler. Jurnalciler Atina demokrasisinin en kötü asalaklarıydılar. Aristophanes’in komedyaları baştan sona bunlarla doludur. Peloponesos savaşı Atina’sında hafiyelik ortalığı kasıp kavurur. Yargıç gündelik ücretini alması gerektiğinden, yakın yenilgi ortamında fesat kavgaları yoğunlaştığından, Atina bu korkunç yara yüzünden tamamen çürür gider.</p>

  <p class="normal">Eğer bu afet böylesine geniş ölçüde yayılabildiyse, bunun nedeninin bir ölçüde adli kurumların yarattığı boşluklar ve eksikler olduğunu biliyoruz. Atina’da savcılık, yani suçlama kurumu yoktur. Toplum kovuşturma açmaz. Yalnız zarar gören kişinin buna hakkı vardır. Bundan, eğer kamu yararına zarar veren bir edimi suçlamak söz konusu ise, herhangi bir yurttaşın –kamu tarafı– suçlayıcı olabileceği ve bu edimi ihbar edebileceği sonucu çıkar, özellikle politikacılardan oluşan bu hafiye kaynaşması işte bu yüzdendir; onlar devletin güvenliği ile ilgili olabildiğince çok dava açmakla halkın gözüne gireceklerinden emindirler.</p>

  <p class="normal">Öyleyse, gelişigüzel ihbarlar yapılır: Haraçlarını artırmaları için müttefik kentler ihbar edilir; mallarına el koymak için zenginler ihbar edilir; yabancılar komplolarla ihbar edilir; rüşvetle ya da kamu paralarını zimmetine geçirmekle suçlayarak memurlar ihbar edilir; tiranlık kurma girişimleri, sayısız fesatlar ihbar edilir... Atina, yankısını Thukydides’te olduğu kadar Aristophanes’de de bulduğumuz bir güvensizlik ve yılgınlık ortamında yaşar.</p>

  <p class="normal">Komedya uç halleri seçer ya da bazen hoş ihbarlar uydurur. Bir halk düşmanı, bir aristokrat, bir monarşi yanlısı olarak suçlanmak için çok kibar olmak, saçaklı manto giymek, sakalına özen göstermek yeter. İşte tiranlık istemekle suçlanan Bdelykeon. “Tiranlık ha, der, şimdiye kadar elli yılda bir kez adını duymamıştım onun! Şimdi o salamura balıktan daha harcıalem; adı bütün pazarda dolaşıyor. Biri çiroz satın alıyor da sardunya almıyor mu, hemen sardunya satan yandaki satıcı şöyle diyor: Bu adam herhalde tiranlık için hazırlık yapıyor. Üstelik, hamsilerine çeşni vermek için bir pırasa istiyorsa, çarpık bir bakış atan sebzeci kadın şöyle sesleniyor: Vay, vay, pırasa istiyorsun demek! Tiranlığı mı düşünüyorsun?”</p>

  <p class="normal">Aristophanes’in Atina halkı ve yöneticileri hakkında bize sunduğu hepten kara güldürüye dönüşen bir güldürünün korkunç resmidir bu! Aristophanes daha geçenlerde bir demokrasi düşmanı sanılmıştır. Çok açık bir yanlıştır bu! Aristophanes Atina halkının en iyi dostudur; ne olduğunu insanın yüzüne söyleyecek kadar onu seven bir dosttur. Abartırken bile, tablo o kadar doğrudur ki, bu abartma bize şimdiden, IV. yüzyılın ortasına doğru demokrasinin ne hale geleceğini, hemen hemen kehanet gibi, gösterir.</p>

  <p class="normal">Solon zamanında –bunu bıktırıncaya kadar tekrarlayalım, çok erken boşa çıkan bu büyük umudu bir kez daha belirtelim– Attika’da, üretici olan bir toplumsal sınıf oluşmuştu: büyük ölçüde küçük köylülerden oluşuyordu. Buna kentin zanaatçıları da eklenmişti. Bunlar maddi ve kültürel malların üretimine birlikte girmişler, devrimci ve yeni kurumlar yaratan bir etkinlik yürütmüşlerdi.</p>

  <p class="normal">Savaş ve Atina imparatorluğunun yapısı, derken sömürülmesi üretimlerini kurutmuş, katılım içinde aynı iş için aynı doğrultuda onları birleştiren o sağlam bağları koparmıştı. Bu iş yok olma yolundaydı. Atina’da haklarda eşit, emeklerinin ürünü olan bu hak sahipliğinde dayanışan bir yurttaşlar sınıfı yoktu artık. Atina’da artık sadece, yakında geriye yalnız yoksulluğun kendilerini sömüren birtakım kişilere karşı duydukları nefretin bir araya getirdiği bir bireyler kalabalığı kalacaktı kala kala.</p>

  <p class="normal">Ada halindeki Atina’da kapalı kalan, işsizliğe mahkûm bu kişilerin, artık yıkılması pek yakın bir imparatorluğun sırtından kazanılmış bir zenginliği paylaşmaktan başka ortaklıkları yoktu. Bunlar yüksek görevliler, memurlardı, sayıları binleri bulan yargıçlardı, ücretlerini kazanmak için bunlardan çoğunun Halk Mahkemesi’nin aynı anda birçok bölümüne yazıldıklarını, her birinde yalnız bir dava karara bağlanır bağlanmaz bu ücreti almakta azimli olduklarını biliyoruz. Gerektiğinde, oldukça düşük olan bu ücreti para ve mal olarak bazı dağıtımlar tamamlamaktaydı. Ama onlar –Eşek Arıları’nda görüyoruz bunu– vasal devletlerin verdiği haraçlardan sağlanan büyük pay, gerek askeri harcamalara, gerekse halk avcılarını yönetenlerin ceplerine gittiği için, ancak çok küçük bir pay almaktan yakınırlar. Atina yurttaşlarının üstünde yaşadıkları tüm ekonomi aldatıcıdır. Ekonomiye verilecek tek somut yaşama biçimi vasallardan alınan haraç ve özellikle kölelerin emeğidir.</p>

  <p class="normal">404 tarihindeki yenilgi üzerine haraç sulara gömülünce yurttaşlar topluluğu uzun süre sefalete düşecektir. Gerçekten de, çoğu köylü olan halk, kırsal kesimdeki mallarına yeniden kavuşamaz; en yoksullar göç ederler; tamamıyla yoksul olanlar köle olarak dışarıya satılır ya da paralı asker olarak tutulurlar. Yurttaş sayısı kısa süre sonra, IV. yüzyıl içinde, %50 azalacaktır. Zengin bir türedi azınlık Attika kırsalındaki mülkleri ele geçirir: Büyük mülk sahipleri küçükleri yutar. Yoksulların toprakları üzerinde zenginlerin ipoteklerini gösteren ve VI. yüzyılda Solon’un söktürdüğü şu taşların yeniden boy gösterdiği görülür. Toprağın yeni sahipleri bundan böyle onu çok sayıda köleyle işletirler. Köle emeğinin varlığı özgür toprak emekçilerinin eski etkinliklerine yeniden başlamalarını engeller.</p>

  <p class="normal">Gerçekten de kölelik –antik toplumun her zaman daha geniş temeli, ama bu toplumun içine gömüleceği kaygan bir zemindir– siteler arası savaş ve fesatlar sayesinde, demokrasinin gerilemesiyle sonunda her yeri sarmıştır. Bu IV. yüzyılın başında köleler, toplumun asıl üretici sınıfı, ve hiç değilse Atina’da hemen tek sınıf haline gelmiştir.</p>

  <p class="normal">Bu tarihte kölenin fiyatı, kuşkusuz pazara bol bol satılık beden salan sonu gelmez savaşlar yüzünden iyice düşer. Bir kölenin beslenmesi çok ucuz, zorunlu olarak ne kadar yetingen olursa olsun zavallı bir özgür insanınkinden daha azdır. Bu durumda köyde olduğu gibi zanaatlarda da gitgide köle emeğinin baskın olması doğaldır.</p>

  <p class="normal">Özgür insanın, el emeğine karşı duyduğu küçümsemenin onu devletin sürdürdüğü aylaklığı yeğlemeye sürüklediğini de rahat rahat söylerler. Açlık, ne yazık ki el işi ile insana rahat gelen tembellik arasında seçim yapmayı sert bir biçimde bastıran bir öncelliktir. Öte yandan içinde bulunduğumuz tarihte sözü edilen küçümsemenin varolduğunu sanmıyorum. Son zamanlarda bazı aydınlar tarafından Ksenophon, Platon tanık gösterilse de onlar bu konuda çok fazla diretmezler. Çok daha sonra, milattan sonra II. yüzyılda, Plutarkhos şaşırtıcı bir biçimde, iyi aileden gelme hiçbir delikanlının hiçbir zaman bir Pheidias ya da bir Polykleitos olmak istemeyeceğini, çünkü bu sanatçıların el emekçileri olarak herhalde bayağı ve aşağılık sayıldıklarını söyler.</p>

  <p class="normal">Özgür yurttaşlar ile kölelerin sayısal oranı köle emeğinin özgür emeğe baskınlığını açıklamaya yeter. Yurttaş sayısının azalmakta olduğunu gördük; kölelerinki ise (böyle bir konuda kesinleme ne kadar güç olursa olsun) açıkça ters yolu izler: Sayı durmadan artar ve V. yüzyılın ortalarında, Atina’da iki yüz bin iken IV. yüzyılın sonunda dört yüz bine varmış gibi görünür.</p>

  <p class="normal">Bu artışa karşın –artış ancak altın çağın sonuna doğru kendini gösterir– bu sırada Atina’da artık özgür emekçi kalmadığını düşünmek hata olur. Kendi hesaplarına çalışan küçük zanaatçılar tam tersi daha çoktur. O dönemde geçtiği kabul edilen Platon’un Sokrates’i konuşturduğu Diyaloglar’ında olduğu gibi, eski komedya yapıtlarında da bunların adının anıldığını görürüz. Bunlar arasında en önemlileri çömlekçilerdir: Bugün hâlâ o geniş çömlekçilerin yer aldığı kenar mahallelerde bulunurlar. Ama artık sadece yarım gün çalıştıklarını öğrenince hayret etmeyiz. Çünkü Atina ekonomisi ağır bir bunalım geçirmektedir. Bugün hâlâ V. yüzyılın özgün Attika vazolarını bulduğumuz uzak ülkeler –İtalya, İran, Kafkas ülkelerinde– yerel gereksinimleri karşılamak ve hatta bazen ihracat için, aynı biçimde ama yerinde kendi vazolarını yapmaya başlamışlardır. Vazo üretimi konusunda kanıtlanan şey, yeni ülkelerin üretmeyi öğrendikleri, eskiden salt Atina kökenli olan başka birçok nesne için de doğru olmalıdır. Atina’nın, bu pazarları, kuşkusuz Peloponesos savaşları sırasında kaybetmiş olması gerekir.</p>

  <p class="normal">Bütün bunlar yurttaş ve özellikle özgür emekçi sayısına göre kölelerin sayısının artmasına bir açıklama getirmez veya en azından bu artışı engellemez.</p>

  <p class="normal">Özgür emek karşısında köle el emeğinin gösterdiği artış kaygı vericidir: Belki de Attika toprağının en büyük bölümü haline gelmiş kırsal alandaki büyük mülkler dışında, henüz bunaltıcı değildir bu. Geleceği çabuklaştırmayalım ama, bu artış, site yaşamının ağır ağır sönmesi demektir; öte yandan bu sönüşe, içine henüz derinlemesine girmediğimiz Yunan uygarlığının inişe geçişi sırasında ortaya çıkacak başka birçok öğe girecektir.</p>

  <p class="normal">Buna karşılık kölelikten kuşkusuz beklenmeyecek şey, antik sitelerin ekonomik ve toplumsal yapısının dönüşmesi ve gençleşmesidir. Yunanistan’da köleler kitlesi hiç de kendi ağırlığının ve birliğinin bilincinde değildir. Hiçbir amaç gütmez. Sözcüğün siyasal ve devrimci anlamında bir sınıf oluşturmaz. Sefil durumuna kitlesel kaçış ya da çok nadir görülen bireysel azatlıktan başka bir çıkış yolu düşünmez. Bu tür bir kaçış, Peloponesos savaşlarının son bölümünde oluşmuştur. Kaçış –çoğu Laurion’daki (Lavrion) madenciler olmak üzere–, Spartalılar tarafına geçen yirmi bin köleyi peşinden sürüklemiştir. Ama olay sadece aşırı sefaletten doğan bir irkilmedir. Hiç de sömürülenlerin kendilerini sömürenlere karşı mücadelesinin bir siyasal eylemi değildir.</p>

  <p class="normal">Demek oluyor ki, V. yüzyılın sonunda toplumda hiçbir şey köleliğin, tehdit altındaki sitenin yenilenmesinin gerçek bir etkeni olacağını ya da hatta olabileceğini göstermez. Kölelik yalnızca çoğalıp durur. Bu başka her türlü anlamdan yoksun, henüz tamamen nicel bir olaydır.</p>

  <p class="normal">Sonuç olarak kölelik, özgür insanlar toplumuna ancak bu toplumun yüzyıllarla birlikte ne hale geleceğinin bir göstergesi olur. Görünüş bir felakettir: Sefaletin en son derecesinin resmidir bu.</p>

  <p class="normal">Demek ki kölelik maddi mallarla sınırlı bir üretimin asıl nedeni hem de en etkili nedenidir, ama aynı zamanda durmadan ağırlaşan korkunç bir ayak bağıdır. Bu ayak bağından antik toplum için bir kurtuluş aracı filan beklemek, bunu aklımızdan bile geçiremeyiz.</p>

  <p class="normal">Yunanistan’ın ufkunda Hellen çağının sonuna egemen olacak sefalet görüntüsü belirir. Bu görüntünün, Aristophanes’in o bir yalvaçca söylemi andıran Plutos komedyası boyunca, en namussuzca yollardan kazanılan zenginliğin görüntüsü olarak yavaş yavaş ortaya çıktığı görülür; doğruyu söylemek gerekirse daha o zamanlar IV. yüzyılla ilişkilendirebileceğimiz bir komedyadır bu (388). (Bu arada reform hareketinin en insancılı olan reform yanlısı Zwingli’nin,<sup class="calibre5"><a href="../Text/2_split_025.html#footnote-676-12" id="footnote-676-12-backlink">[12]</a></sup> Plutos’un Yunanca bir temsilini verdiğini belirtmek isterim.)</p>

  <p class="normal">Öykü şöyledir: Attika’nın bir köyünden Atina yurttaşı, namuslu bir köylü olan Khremylos (Hremilos) ömrünün son günlerinde oğlu konusunda ne yapması gerektiğini kendi kendine sorar; onu azıcık toprağını eşelemek ve hiçbir kazanç elde edememek üzere köyde mi bırakmalı, yoksa namussuzlarla birlikte semirmek ve namussuzluğunun ödülünü Plutos’dan (Servet Tanrısı) beklemek üzere kente mi yollamalıdır. Delphoi kâhinine danışmaya gider. Pythia sorusuna karşılık vermez, ama tapınaktan çıkınca rastlayacağı ilk kişiyi izlemesini salık verir. Bu kişi pasaklı ve hırpani, ayrıca kör bir dilencidir. Plutos’un ta kendisidir, ete kemiğe bürünmüş Zenginlik tanrısıdır o.</p>

  <p class="normal">Khremylos onu izler ve durdurur: Plutos yalnız doğruları ödüllendirdiği için cezalandırılmıştır, tanrıların efendisi kıskanç Zeus tarafından çarptırıldığı körlükten onu kurtarmaya karar verir Khremylos. Plutos gözüne kavuşunca, namuslu Khremylos’u ve yoksul yaşamlarının sonunda, gömülecek bir yerleri bile olmayan onun köyündeki zavallı köylüleri ödüllendirecektir.</p>

  <p class="normal">Plutos Epidauros tapınağında mucizevi bir biçimde iyileşir. Tertemiz yaşlı köylülerin büyük sevinciyle, cumhuriyeti sağmal inek gibi kullanan muhbirlerin, ayaktakımının ve haydutların işleri bozulmaya başlar.</p>

  <p class="normal">Atina yaşamında paranın taşıdığı önemi, hiçbir yapıt Plutos’dan daha iyi göstermez. Konu bize, gösteride bulunan halk kitleleri önüne sefalet sorununun konulduğunu gösterir. Oyunun bir kişisi “Para aşkı hepimizi sarmış,” der.</p>

  <p class="normal">Atina uzun zamandır, hele savaş kendine yer bulmuş gibi siteye yerleştiğinden beri yoksullar ve açlarla dolmuştu. Ama Bulutlar’ın yazıldığı döneminde (423), duruma göre yoksulluk hakkında söylenen ve eğlenceli olabilen şeyler, 388’de artık söylenmesi hoş bir şey değildi ya da artık gülünç olmuyordu, biraz dokunaklı bir anlam taşıyordu belki ancak. Zira bu tarihte sahnede mantosu, yatağı, yorganı olmayan kişilerden söz etmek artık bir şaka değildir: Bu tür kişiler yığınlar halinde tiyatronun sıralarında oturmaktadır zira.</p>

  <p class="normal">Ucuz fiyattan ve hatta bedava buğday dağıtımı giderek sıklaşır, ama bu dağıtımlar da gitgide az miktarlardadır. Bunlardan alabilmek için kavgalar edilir. Her şey paraya çevrilir; insanlar eşyalarını ve askeri donanımlarını rehine koyarlar. Hayat pahalılığının durmadan artmasını ne devlet adamlarının aldığı önlemler ne de köylünün tutumluluğu önler. Tuz gibi, en zorunlu ürünlerin fiyatlarının yükselmesini önlemeye kalkışan kararnameler hiçbir işe yaramaz.</p>

  <p class="normal">Böylece, Aristophanes’in son komedyalarında yığınla olay, sefaletin Atinalıların büyük çoğunluğu için ciddi ve gündelik bir kaygı, paranın ise erişilmez bir rüya haline geldiğini gösterir.</p>

  <p class="normal">Plutos’da ilginç bir sahne özellikle dikkati çeker. Khremylos Zenginlik tanrısının körlüğünü iyileştirmeyi kafaya koyunca önüne umulmadık bir örnek kişi dikilir: Yoksulluk. Onu dünyadan kovmak, der, insanların gerçek velinimetini kovmak demektir. Güçleri yalnız yoksulluk harekete geçirir, gönenci ve mutluluğu sağlar. Yoksulluğun savunduğu tez budur. Kimse cevap vermez ona: İnsanların tarihinin bu anında, gerçekten de kimse onun safsatasını doyurucu bir biçimde çürütecek durumda değildir. Khremylos ona eylemli bir karşılık vermekle yetinir: Onu dışarı atar ve aldatıcı savunmasından hiçbir şeyi akılda tutmak istemez. Ama Yoksulluk alayını yakından izleyen Sefalet alayını anımsamaktan geri kalmaz: Sefillere acı veren ve uyumalarına engel olan, yarı uykularında; “Acıkacaksın. Ama, kalk bakalım!.. Bilesin ki manto olarak sadece bir paçavran; yatak olarak tahtakurularının barındığı bir kucak sazın... kilim olarak çürük bir hasırın; yastık olarak başının altında bir taşın; ekmek yerine ebegümeci sapların; peksimet yerine bayırturbu yaprakların; tabure olarak bir kırık testin olacak...” gerisi de ölünceye kadar bunun gibi şeyler diye tekrarlayıp duran bitler, pireler, haşerat felaketi.</p>

  <p class="normal">Yeniden başlayan on yıllık savaşın orta yerinde, gözde şairin halka yenilgiler ve felaketlerle, açlık yüzyılının eşiğinde, bir uyarı gibi, kederli sefalet yaşamını tasvir ettiği bu 388 yılının bir ilkbahar gününde, Dionysos tiyatrosunda insanlar çok gülüyor muydu dersiniz?</p>

  <p class="normal">Peki Aristophanes niçin gülüşünün keyfini yitirdi? Çok sevgili sitesinin çöküşü, neşeli halkının sefaleti, “cılız yumurcaklarla dizi dizi yaşlı kadınların” sefaleti başladığı için değilse, peki niçin?</p>

  <p class="normal">Sürekli savaşlar ve demokrasinin çöküşü; kölelik ve sefalet; bu bulutların bütün gökyüzünü kaplamasına izin verecek miyiz?</p>

  <p class="normal">Hayır olmaz. Yunan halkının sağlam bir yaşamı vardır. Halkın bunları kendi imgesine göre biçimlendirmesini daha yüzyıllar ve yüzyıllar bekleyeceklerdir. Şimdi V. yüzyılın sonunda bulunmaktayız. İmparator Justinien’in (Justinianos) din dışı felsefenin okutulduğu Atina Okulu’nu kapatmasına daha bin yıl vardır.</p>

  <p class="normal">Sokrates’in, o garip tarzı ile, insanın düşünüşünü sorgulamaya başlamasından tam bin yıl sonra.</p>

  <p class="normal">Savaşları ve sefaleti ile, bozulmuş kurumları ile, ama aynı zamanda edebiyat ve sanatları ile, aklı ile, bilgeliği ile, yorulmak bilmez cesareti ile Yunan halkının önünde aşılacak bu bin yıllık yaşam vardır...</p>

  <p class="normal">Atina sokaklarında Sokrates gelip geçenleri sorguya çeker... Ve işte balını toplamaya hazırlanan kişi.</p>
</body>
</html>
