<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Cennetin h?rs?z melekleri</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_2">&nbsp;</p>

  <h3 class="block_10" id="toc_id_17">13</h3>

  <p class="block_2">&nbsp;</p>

  <p class="block_3">Onu ilk kez Uri beni yetimler evine götürdüğünde görmüştüm. Evden bakıldığında görünen bir parktaydı. Gözlerime inanamadım: atlar bir halka halinde yürüyorlardı. Gerçek olduklarını düşündüm. Sonra gerçek olmadıklarını gördüm. Ağaçtan yapılmışlardı, boyalıydılar ve sürekli çalan bir müziğe uyarak dönüp duruyorlardı. Orada öylece kalakaldım, çok etkilenmiştim. Bunlar hayatımda gördüğüm en muhteşem hayvanlardı -kırmızı atlar, mavi atlar, her renkte atlar- üzerlerinde altın renkli, çiçekli örtüler vardı, başları dik duruyordu ve sanki müziğe uyarak sıçrıyorlarmış gibi bir ayakları havadaydı. Üzerlerinde oturan çocukları fark etmedim bile.</p>

  <p class="block_3">“Nedir bu?” diye sordum Uri’ye.</p>

  <p class="block_3">“Atlıkarınca,” dedi.</p>

  <p class="block_3">Atlar sürekli dönüyorlardı. Bu güzelim atların her biri önümden geçerken o büyük kara gözleriyle sanki bana bakıyorlarmış gibi hissettim. Başlarını öyle dik ve öyle gururla tutuyorlardı ki, caddelerde yorgun bezgin dolaşan gerçek atların ne kadar zavallı olduklarını ilk kez fark ettim. Çocuklardan bazıları sanki dörtnala gidiyorlarmış gibi, hoplayıp zıplıyorlar ve bağırıyorlardı. Bazılarıysa düşünceli görünüyordu. Bir çocuk ağlıyordu. Büyükler kenarda durmuş izliyorlardı.</p>

  <p class="block_3">Birisi ağlayan çocuğu atın üstünden çekip aldı. Hemen o ata yöneldim. Uri kolumdan yakaladı. “Hayır.”</p>

  <p class="block_3">“Neden?” dedim. Kurtulmaya çalıştım.</p>

  <p class="block_3">“Bu sana göre değil.”</p>

  <p class="block_3">Şaka yapıyor diye düşündüm. “Her şey bana göredir!” dedim, gülerek. Buna inanıyordum.</p>

  <p class="block_3">Eliyle ensemden kavradı. Nefesim kesilinceye kadar sıktı. Yüzünü yüzüme yaklaştırdı, nefesi turşu kokuyordu. “Hayır.”</p>

  <p class="block_3">Atlıkarıncaya sırtımızı döndük ve yetimler evine doğru yürüdük.</p>

  <p class="block_3">O günden sonra uykuya dalarken kafamda hep o sürekli çalan müziği duydum. Düşlerimde altın ışıltılı atlar dönüp duruyorlardı. Sabahları ise kulaklarımda yalnızca samanla uyanıyordum.</p>

  <p class="block_3">Ne zaman birlikte dışarı çıksak, Uri’yi atlıkarıncaya götürmeye çalışıyordum. Yaklaştığımızda, elini sürekli olarak yakamda hissediyordum.</p>

  <p class="block_3">Tek başıma çıktığımda onun sözünü dinlemediğimi bildiğinden emindim. Birçok günler doğrudan o güzel atların yanına gidiyordum. Ama her zaman hareket etmiyorlardı. Uri bir keresinde, “Elektrik,” demişti ve berber dükkânının bodrumunda krallar gibi yaşadığımız günlerde ampulün neden bazen yanıp bazen söndüğünü anlatarak açıklamıştı. “Elektrik gelir ve gider.”</p>

  <p class="block_3">Bu yüzden, atların hareket ettiğini görmek daha da eğlenceliydi. Karşı koyamıyordum. Oraya tek başıma gittiğim ilk gün atların birine binmeye kararlıydım. Yerde ayak boyu kar vardı, ama hiç üşümüyordum. Bütün ışıltılı eğerler doluydu. Orada durup atların dönüşlerini izledim. Sanırım gözlerim onlarınki kadar büyük, yüzümdeki gülümseme, oradaki çocukların tümünün gülmelerinin toplamı kadar genişti.</p>

  <p class="block_3">Ve sonra atlar yavaşladı ve durdu, müzik sustu ve kenarda bekleyen insanlar koşuşturup çocukları eyerlerin üzerinden aldılar. Hiç beklemedim. Hemen platforma atladım ve oradan da bir atın üzerine sıçrayıverdim. Bu bütün o güzel atların en güzeliydi; ta başından beri gözüme kestirmiştim onu. Tırnaklarımın altındaki kömür tozları kadar karaydı. Kulaklarının arkasında altın püsküller vardı, kuyruğu havaya kalkıktı ve üç ayağı yere basarken bir tanesi havada duruyordu. Başı yüksek ve dikti, ağzı açıktı, sanki dünyanın tüm atlarına sesleniyor gibiydi: Bakın bana! O birkaç dakika için dünyanın en coşkulu en mutlu insanıydım.</p>

  <p class="block_3">Sonra bir çocuk, “Onun bileti yok!” diye bağırdı ve bir adam gelip elini uzattı, “Biletini ver,” dedi ve ben de “Bilet nedir? “ diye sordum ve adam beni atın üzerinden çekip yüzüstü kara fırlattı.</p>

  <p class="block_3">Birkaç saniye geçmeden saçı atın püskülleri gibi altın renkli küçük bir kız gelip başımda dikildi ve “Pis Yahudi!” diye haykırmaya başladı.</p>

  <p class="block_3">Ayağa kalktım. Herkes, hatta kadınların omuzlarındaki tilkiler bile, bana bakıyordu. Ben de kıza bağırdım. “Ben Yahudi değilim!” Sonra hepsine bağırdım. “Ben Çingene’yim!”</p>

  <p class="block_3">“Püff!” Altın saçlı kız eliyle burnunu kapattı ve bana tekme atıp haykırarak kaçtı. Diğer çocuklar, bağlı köpekler gibi, kadınların ellerini tutuyorlardı. Başlarını bana doğru uzatıp, “Pis Çingene! Pis Çingene!” diye bağırdılar. Bütün küçük kızlar birer birer annelerinin ellerinden kurtulup ileri doğru atıldılar, beni tekmelediler ve tekrar, hızla, gülen annelerinin yanına döndüler. Bu arada oğlanlar beni kartopu bombardımanına tutuyorlardı.</p>

  <p class="block_3">Koştum.</p>

  <p class="block_3">Ama ertesi gün ve ondan sonraki gün geri geldim. Atlar dönerken uzakta durup izledim; binmek istiyordum ben de.</p>

  <p class="block_3">Bir kere, hemen yakındaki yetimhaneye kömür getirdiğimde, Doktor Korczak’a, “Yetimler atlıkarıncaya biniyorlar mı?” diye sordum. Bazen yetimleri dışarıda oynarken görüyordum, ama asla atlıkarıncaya yaklaşmıyorlardı.</p>

  <p class="block_3">Doktor Korczak’ın yüzüne bir hüzün yerleşti. “Hayır,” dedi. “Belki bir gün…”</p>

  <p class="block_3">Yuvarlak yüzüne, o harika keçi sakalına baktım. “Neden?” dedim. “Yahudi oldukları için mi?”</p>

  <p class="block_3">Arkamda hiç susmayan tıngırtısıyla dönen atlıkarıncaya baktı. Sonra, hemen yakında oynayan yetimlere baktı. Kızlar ip atlıyorlardı. Onlara gülümsedi; bunun ancak babaların yüzüne yakışan bir gülümseme olduğunu düşündüm. “Onlar çocuk,” dedi. Şaşırmış görünüyordu. Gözlerini yüzüme eğdi. “Çocuk.” Yüzünde bir soru vardı, ama yanıt bulamadım bu soruya.</p>

  <p class="block_3">Bu elektrik denen şeyi anlamıyordum ben. Hiç haber vermeden gelip gidiyordu. Elektrik olmayınca ışıkların karanlık oluşuna, atlıkarıncanın hareket etmeyişine şaşırıyordum. İki ya da üç gündür boyalı atlar yerlerinden kıpırdamamıştı. Bırakın koşalım l diye haykırdıklarını duyduğumu geçiriyordum aklımdan.</p>

  <p class="block_3">Sonra bir gece ahırın karanlığında, müzik sesiyle uyandım. Geceleri sıklıkla bu müziği duyuyordum. Uri bu müziğin yalnızca benim kafamın içinde olduğunu söylüyordu bana, çünkü atlıkarınca iki kilometre uzaktaydı. Hem ayrıca atlıkarınca geceleri çalışmıyordu.</p>

  <p class="block_3">Ama bu kez farklıydı. Müzik kafamın içinde değildi. Bundan emindim. Pencereye gittim. Karın üzerine düşen dolunay tüm dünyayı aydınlatıyordu -elektrik kime gerekliydi ki? Ve dışarıda bir yerde müzik çalıyordu. Uri uyuyordu. Sessizce ahırdan dışarıya -Uri artık beni kendine bağlamıyordu- ve sıkıyönetime çıktım.</p>

  <p class="block_3">Atlıkarıncaya yaklaştıkça müzik sesi yükseldi. Yanılmamıştım! Koşmaya başladım. Kar hızımı kesiyordu. Ve işte oradaydı. Gündüz zorlukla seçebildiğim ışıklarla aydınlatılmıştı. Müzik hiç durmadan çalıyor, atlar dönüp duruyorlardı; ışıklar göz kamaştırıcıydı ve ortalıkta hiç kimse yoktu! Gizemli elektrik gece gelmiş ve atlıkarıncayı uyandırmış olmalıydı.</p>

  <p class="block_3">Altın püsküllü o güzel siyah atın üzerine çıktım ve birlikte dönmeye başladık. Birer birer bütün atlara bindim. Üstlerine düz ve ters oturdum. Oturarak ve ayakta bindim. Hiç durmadan gülüyordum ve kahkahalarımla müziğin karışımında atların kişnemelerini duyduğuma emindim, yeniden hareket etmiş oldukları için sevinç içindeydiler.</p>

  <p class="block_3">Sonra birden aklıma bir şey geldi. Gülmeyi kestim. Karanlıkta heyula gibi duran yetimler evine baktım. Atlıkarıncadan yere atladım. Sendeleyerek karın üzerine düştüm. Atlıkarıncada dönmekten başım dönmüştü. Yetimhaneye koştum. Kapıyı yumruklamaya başladım. “Doktor Korczak! Doktor Korczak!” diye seslendim. İçerde bir ışık yandı. Kilit tıkırdadı. Doktor Korczak kapıyı açtı. Gözlerinde korku vardı.</p>

  <p class="block_3">“Doktor Korczak!” dedim nefes nefese. “Atlıkarınca dönüyor! Bak! Orada hiç kimse yok! Çocukları getirin!” Bir adım geri çekildim. Elimle işaret ettim. “Haydi!”</p>

  <p class="block_3">Doktor ay ışığına çıkıp beni hızla içeri çekti. “Kapıyı çarparak kapattı ve sürgüledi. Omuzlarımdan tutup sarstı beni. “Seni budala, iyi kalpli çocuk,” diye bağırdı. Beni üst kata sürükleyip yatağa götürdü.</p>

  <p class="block_3">Yetimler evinde uykuya dalarken ay gidiyor, sabah oluyordu, gün geceden daha karanlıktı.</p>

  <p class="block_3">Uyandığımda, Uri aşağıda Doktora fısıltıyla bir şeyler söylüyordu. Nefesleri soğukta buharlaşarak birbirine karışıyordu.</p>

  <p class="block_3">Yetimler evinden ayrılırken, Uri’nin beni tokatlamasını, kafamı duvara vurmasını, bana aptal demesini bekledim. Hiçbir şey söylemedi. Karın içinde yürürken başımı kaldırıp yüzüne baktım. Keşke boynumu sıksa ve beni ağlatsa diye bekledim. Bana bakmadı bile. İşte o anda, orada, güzel atlara binme arzumu kaybettim.</p>

  <p class="block_12" id="calibre_pb_14">Ama bakma arzumu değil.</p>
</body>
</html>
