<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Cennetin h?rs?z melekleri</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_2">&nbsp;</p>

  <h3 class="block_10" id="toc_id_51">43</h3>

  <p class="block_2">&nbsp;</p>

  <p class="block_3">Ahırda uyuyor, ahırda yatıyor, ahırda çalışıyordum. Ahırda çalışmadığım zamanlarda, tarlada çalışıyordum. Eşek arabasına taş yığıyordum. Sebzelerdeki böcekleri ayıklıyordum (kendi üzerimdekileri ayıklamadığım zamanlarda). İnekten süt sağmayı öğrendim. Bir gün inek beni tekmeledi. Ona gettodaki ineğe olanları anlattım. Çiftçinin karısı -adı Elzbieta’ydı- beni domuzlarla birlikte yediriyordu. Domuzların tuvaleti benim de tuvaletimdi.</p>

  <p class="block_3">Her gece ahırdaki direğe bağlanıyordum. Bazı geceler, tarlaların ötesinde, lokomotiflerin oflayıp puflamalarını, demir tekerleklerin takırtılarını duyuyordum. Birçok kez, çiftçinin karısı Elzbieta’ya, “Bu yasa ne zaman sona erecek? Fırınlara ne zaman gidebileceğim?” diye soruyordum. “Yakında,” diyordu her seferinde. “Ama kaçmamalısın. Eğer kaçarsan Naziler çiftliği yakarlar ve bizi domuzlara verirler.”</p>

  <p class="block_3">İşte böylece çalışıp bekledim ve eşekle ve farelerle konuştum.</p>

  <p class="block_3">Sonra bir gün atlı bir arabayla bir adam geldi ve çiftçiye bir şeyler söyleyip gitti. Daha sonra çiftçinin evde bağırdığını duydum. O gece çiftçinin karısının sesiyle uyandım. “Kaç!” Ayak bileklerimdeki ipler çözülmüştü. Gömleğimin altında bir şey vardı, tenime değiyordu. Ekmek. Koştum.</p>

  <p class="block_3">Savaş bitmişti. Çiftlikte üç yıl kalmıştım.</p>

  <p class="block_3">Yeniden rayların üzerindeydim; yürüyordum. Bu kez yalnız değildim. Binlerce insan raylarda, yollarda, tarlalarda yürüyordu. Başlarında onlara gözcülük eden Çizmeler yoktu.</p>

  <p class="block_3">Karnavallar yapılıyordu. Pazarlar kuruluyordu. Demiryolu boyunca tarlalarda bir gecede kuruluyorlar ve ertesi gün ortadan kayboluyorlardı. İnsanlar her şeyi satıyorlardı.</p>

  <p class="block_3">“Ayakkabılar!”</p>

  <p class="block_3">“Çakmaklar!”</p>

  <p class="block_3">“Elmalar!”</p>

  <p class="block_3">Para karşılığında her şey. Yiyecek karşılığında her şey.</p>

  <p class="block_3">Yatak çarşaflarından yapılmış bir çadır gördüm. Bir adam şöyle bağırıyordu: “İçeri gelin! İçeri gelin! Herr Hitler’i görün. Yalnızca beş zloty!”</p>

  <p class="block_3">Benim bir zlotym bile yoktu. Birisi gelip para ödeyinceye kadar bekledim ve o arada yatak çarşaflarının altına kayıverdim. Yerde bir iskelet yatıyordu. Kemikli ayakları uzun çizmelerin içine sokulmuştu. Kocaman bir çelik miğfer sırıtan kafatasının yarısını yutmuştu.</p>

  <p class="block_3">Bir başka adam şöyle bağırıyordu: “On zloty! Gözlerinize inanamayacaksınız!” Çadır falan yoktu. Yalnızca bir mendil vardı. Bir müşteri para ödedi. Adam benim önümde durdu, ne olduğunu göremedim. Mendili kaldırdı ve yere bıraktı. Müşteri parasını geri istedi. Bu ikisi yerde kavga ederken ben de mendili kaldırdım. Bu hiç görmediğim bir şeydi. Ferdi’nin var olmadığını söylediği bir şey. Bay Milgrom’un mutluluk olduğunu söylediği bir şey. Bu bir portakaldı.</p>

  <p class="block_3">Beni en çok gezici satıcılar büyüledi. Önlerinde saatlerce duruyor ve gelip geçen insanlara çadırlarının ya da mendillerinin altındaki harikaları anlatırken onları izliyordum. Hiç susmuyorlardı. Hiç sözcük sıkıntısı çekmiyorlardı. Geceleri otların üzerinde ya da bir ahırda yattığımda, karanlığa doğru fısıldıyordum: “Gelin ve bakın! Gözlerinize inanamayacaksınız!”</p>

  <p class="block_3">Düşümde bedensiz Çizmelerin toprağı dövdüğünü görüyordum. Düşümde yanan inekler görüyordum. Düşümde taş meleğin başını eğip bana baktığını ve “Ben hiç kimseyim,” dediğini görüyordum.</p>

  <p class="block_3">Raylarda ve yollarda yürüdüm. Yiyecek ve ahırdaki saman yataklarda yatma karşılığında çiftçilere hizmet ettim. İş olmadığında bulabildiğim yerden yiyecek çalıyordum. Suyumu bomba kraterlerindeki birikintilerden içiyordum.</p>

  <p class="block_3">Trenlere bindim. Birçokları da bindi. Vagonlara, kömür vagonlarına ve tankerlere bindim. Binlerce trene bindim. Hiçbiri beni Janina’ya götürmedi. Şekerleme dağına da götürmedi.</p>

  <p class="block_3">Yol boyunca bir yerlerde Hansel ve Gretel’in öyküsünü duydum ve öykünün sonunun doğru olmadığını, cadının fırında ölmediğini öğrendim.</p>

  <p class="block_3">Bir gün kendimi yeniden Varşova kentinde buldum.</p>

  <p class="block_3">Bomba çukurları yok olmuştu. Molozlar ve yıkıntılar hâlâ vardı. Kamyonlar Ve arabalar bu molozları kaldırıyorlardı. Bir makineli tüfek sesi duyduğumu düşündüm. Hemen bir kapıya sığındım. Bu bir havalı matkaptı. İnsanların ara sokaklarda yerlerde yattıklarını gördüm; ama üzerleri gazeteyle kapatılmamıştı. Gerçekten uyuyorlardı.</p>

  <p class="block_3">Gettoyu buldum. Duvarın yerinde yeller esiyordu. Doğruca içeri girdim. Niska Caddesi’ni aradım. Bulamadım. Evimizi de bulamadım. Yetimhaneyi de. Asılmış Olek’i de. Altında uyuduğumuz halıyı da. Yıkıntılardan başka hiçbir şey yoktu. Sinekler bile gitmişlerdi.</p>

  <p class="block_3">Trenlerde bir ayaklanmadan söz edildiğini duymuştum. O zamana kadar, gettodan geriye kalan tek kişinin ben olduğumu sanıyordum. Kırk bin kişinin hâlâ orada olduğunu bilmiyordum. Ertesi ilkbaharda, ben çiftçinin taşlarını arabaya doldururken, Yahudiler çalıntı silahlarla ve şişelerden yapılmış bombalarla Çizmelere saldırmışlardı. Ama Çizmeler kalabalıktılar, tankları ve alev makineleri vardı, ayaklanma Mayıs’ta bastırıldı ve Yahudiler sürüler halinde en son trene bindirildiler ve artık getto diye bir şey kalmadı.</p>

  <p class="block_3">Sessiz tozun toprağın içinde dikilirken, Uri’nin yaptığı şeyin ne olduğunu ve beni nasıl bir sondan kurtardığını sonunda anladım. Benim tanıdığım Uri’nin -gerçek Uri’nin-Nazilerin tanıdığı Uri olmadığını anladım. Son günde onu yeniden kendi giysileri içinde, artık görünmez olmayan kızıl saçları ışıldayarak ve tüm dünyanın dikkatini kendine çekerek, yumruğunu üzerine doğru gelen tanklara doğru sallarken düşünüp gülümsedim.</p>

  <p class="block_3">Artık orada olmayan gettodan çıktıktan sonra, kentin caddelerinde dolaştım, yiyecek çaldım.</p>

  <p class="block_3">Bir gün, bir kaldırımda kalabalığın arasında yürürken, nane kokusu aldım. Durdum, çevreme bakındım, geri dönüp ters yöne koştum. İnsanların yüzlerine dikkatle baktım. Havayı kokladım. Yine geldi o koku: nane. Bir adamın ağzı oynuyordu, dudağında yeşil noktacıklar vardı. Kuru, kemikli bir adam. Bıyıkları beyaz. Gözleri çukurlaşmış. Giysileri paramparça. Çıplak ayakları öyle kirli ki, ilk başta ayağında ayakkabı ya da çorap olduğunu sandım. Sopası yok. Göbeği şişko değil.</p>

  <p class="block_3">Önünde durdum. O da durdu.</p>

  <p class="block_3">“Şişko.”</p>

  <p class="block_3">Başı kıpırdamadı. Gözlerini eğip yüzüme baktı.</p>

  <p class="block_3">Yırtık pırtık giysisini çekiştirdim. “Şişko.”</p>

  <p class="block_3">Gözleri cansızdı.</p>

  <p class="block_3">“Şişko, benim. Misha. Ben ve Janina. Anımsıyor musun?”</p>

  <p class="block_3">Duymuyordu.</p>

  <p class="block_3">Onu sarstım. “Şişko! Buffo! Benden nefret ediyorsun. Beni öldürmek istiyorsun. İşte buradayım. Burada -elini tutup başıma koydum- öldür beni.”</p>

  <p class="block_3">Eli başımdan kaydı ve cansız bir biçimde yana sarktı. Kemikli karnına yumruk attım. “Şişko! Bak!” Tüm bu zaman boyunca yanımdan ayırmadığım şeyi, bir zamanlar mavi-beyaz ama şimdi nerdeyse simsiyah olmuş kol bandını cebimden çıkardım. Koluma taktım. “Bak, Şişko! Ben Yahudi’yim. Beni öldürmen gerek. Bak!”</p>

  <p class="block_3">Ama bakmadı. Ayaklarını sürüyerek üzerime doğru yürüdü; neredeyse çarpıp yere devirecekti; ve sonra yine ayak sürüyerek uzaklaştı. Kalabalığın arasında gözden kayboluncaya kadar arkasından baktım. Kol bandını çıkardım ve kaldırıma attım.</p>

  <p class="block_11" id="calibre_pb_43">&nbsp;</p>
</body>
</html>
