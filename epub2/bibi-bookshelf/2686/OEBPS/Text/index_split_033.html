<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Cennetin h?rs?z melekleri</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_2">&nbsp;</p>

  <h3 class="block_10" id="toc_id_40">33</h3>

  <p class="block_2">&nbsp;</p>

  <p class="block_3">Bombalama durunca eve döndük, Shepsel Amca avluda bağırıyordu. “Bunlar Ruslar! Kurtulduk!” Caddenin ortasında dans ediyordu. “Kurtulduk!”</p>

  <p class="block_3">Dans eden tek kişi Shepsel Amca’ydı.</p>

  <p class="block_3">Yukarıda, odamızda başka insanlar vardı. Gettoya her gün kamyonlarla insanlar getirildiği için bu her yerde oluyordu. Şimdi de bizim başımıza gelmişti.</p>

  <p class="block_3">Janina, “Burası bizim evimiz,” deyiverdi. Herkes ona baktı, ama hiç kimse hiçbir şey söylemedi. Bay Milgrom ilaç dolabını ve masasını odanın bir kenarına çekti. İnsanlara, “Şilteyi alabilirsiniz,” dedi.</p>

  <p class="block_3">Çocukları bulmak için dışarı çıktım. Enos kasap dükkânının yıkıntılarında oturuyordu. Gülüyordu. Öbür çocuklar gözlerini ayırmadan ona bakıyorlardı.</p>

  <p class="block_3">“Komik olan nedir?” diye sordum.</p>

  <p class="block_3">“Komik olan nedir?” Daha çok güldü. “Her şey! Burada bizi hayvan gibi güdüyorlar. Çevremize bir duvar ördüler. Bizi açlıktan öldürüyorlar. Soğuktan donduruyorlar. Dövüyorlar. Ateş ediyorlar. Asıyorlar. Yakıyorlar. Ve sonra bil bakalım ne oluyor?” Eğilip Büyük Henryk’e uzandı ve başına vurdu. “Bil bakalım ne oluyor?”</p>

  <p class="block_3">“Ne?” dedi Büyük Henryk.</p>

  <p class="block_3">“Ben söyleyeyim.” Enos yeniden gülmeye başladı. “Ruslar geliyor ve ‘Bu yetmez. Siz Naziler onlara çok kibar davranıyorsunuz. Bu yüzden biz de onları bombalayacağız,’ diyorlar. Yaptıkları bu işte.” Kollarını havaya savurdu. “Bizi bombalıyorlar.”</p>

  <p class="block_3">Yüzümüze baktı. “Sizce bu duyduğunuz en komik şey değil mi?”</p>

  <p class="block_3">Hiç kimse gülmedi, Küba bile.</p>

  <p class="block_3">Komik ya da değil, bombalar düşmeye devam etti, kış soğuktu ve insanlar açtı. Paçavralara sarınmış, yara bere içindeki binlerce yetim sokaklarda dolaşıyor, kapı eşiklerinde yatıyor, yiyecek, giyecek dileniyorlardı. Onlara verecek hiçbir şey yoktu. Bu yüzden hepsi açlıktan ve soğuktan ölüyor, donmuş kolları hâlâ dilenir gibi uzanmış ve avuçları açık, karların içinde yatıyorlardı. Yaşayan çocuklar paçavralar içindeki bir çift gözdüler. Getto buydu işte: çocukların büyümeyip küçüldüğü bir yer.</p>

  <p class="block_3">Arkadaşlarımla bir zamanlar yiyecek yığınları arasında güreştiğimiz günlere artık inanamıyordum.</p>

  <p class="block_3">Bir gün Janina’yla birlikte avluda bir gürültü duyduk. Pencereden baktık. Bir Çizme ve kız arkadaşı binanın girişinde duruyorlardı. Çizme’nin elinde bir çanta vardı. Çantanın içinden ekmek parçaları çıkarıyor ve karın üstüne atıyordu. Her atışında en az on kişi ekmek parçasının üzerine çullanıyordu. Asker ve kız arkadaşı gülüyorlardı. Başka çiftleri de yanlarına çağırdılar, birlikte gülmek istediler. Kızlardan birinin gülmediğini gördüm.</p>

  <p class="block_3">Keşke bitler yiyecek olsaydı. Her sabah bitlerden yapış yapış olmuş kirpiklerle uyanıyorduk. Onları parmaklarımızın arasında sıkınca pat! diye bir ses çıkıyor ve içlerinden kan fışkırıyordu.</p>

  <p class="block_3">Gümüş borazanlı adam her gün caddelerde bir aşağı bir yukarı uygun adım yürüyordu. “Şekerleme dağına gelin!” Bir keresinde küçük bir oğlanın onun arkasından gitmeye çalıştığını gördüm; ama borazancı çok hızlı yürüyordu.</p>

  <p class="block_3">Odamızdaki bu yeni insanlar yüzünden Janina ve ben çaldığımız yiyecekleri artık masanın üzerinde bırakamıyorduk. Her gece döndüğümüzde, yiyecekleri Bay Milgrom’un ve Shepsel Amca’nın paltolarının ceplerine, onlar uyurken, sokuşturuyorduk.</p>

  <p class="block_3">Odamızda yedi yeni kişi vardı. Beş büyük, bir de ikiz oğlan çocuğu. Yetişkinler Shepsel Amcayla ya da Bay Milgrom’la hiç konuşmuyorlardı; ama Janina ve ben beştaş oynarken ikizler yanımıza geliyorlardı. Onlar da oynamaya çalışıyorlardı; ama bunu yapmak için çok küçüktüler. Janina’yı güldürüyorlardı. Bir süre sonra Janina ikizlerin başucuna geceleri patates ya da soğan bırakmaya başladı.</p>

  <p class="block_3">Rusların bombardımanından sonra yiyecek iyice azalmıştı. Bombalama günlerce sürmüştü. Bombaların birçoğu Cennet’e düşmüştü. Artık troleybüslerin çanları çalmıyordu. Devenin hâlâ ışıldayan mavi neonu dışında tüm renkler yok olmuştu.</p>

  <p class="block_3">Her gece çalıyorduk. Eve dönerken Janina çok geride kalıyordu. Bazen hızla dönüyor ve onu görmeye çalışıyordum; ama yalnızca gölgeler görüyordum. Bu, Janina’nın oyunuydu.</p>

  <p class="block_3">Sonra beklenmedik bir tatil yaptık.</p>

  <p class="block_3">Bir gece duvardaki deliğe doğru giderken bir ses duydum. Baktım. Yerde bir şey vardı. Eğilip aldım. Bir lahanaydı. Çürümemiş, güzel bir lahanaydı. Birdenbire başka yiyecekler düşmeye başladı. Sosisler, patatesler. O sırada Janina yanımdaydı, eğilip eğilip yiyecekleri topluyordu.</p>

  <p class="block_3">“Birisi duvarın üzerinden yiyecek atıyor,” dedim, şaşkındım.</p>

  <p class="block_3">Orada durup duvarın tepesine baktık; ama başka bir şey düşmedi. Yiyeceklerle birlikte, yol boyunca gülüşerek, eve koştuk.</p>

  <p class="block_3">Ertesi gece yiyecekler duvarın üzerinden uçarken orada hazır bekliyorduk. Bu, geceler boyunca sürdü. Sardalye ve ringa balığı konserveleri. Meyveler ve türlü türlü babkalar.</p>

  <p class="block_3">En çok hoşumuza giden de her gece elimiz kolumuz yiyeceklerle dolu eve döndüğümüzde Shepsel Amca’nın ve Bay Milgrom'un yüzlerindeki şaşkınlıktı.</p>

  <p class="block_3">Ve sonra bir gün, birdenbire uçan yiyeceklerin ardı kesildi. Artık yeniden başımızın çaresine bakmak durumundaydık.</p>

  <p class="block_3">Duvarın öbür tarafında sürekli olarak karşılaşıyorduk. Eğer Janina beni yiyecek ararken bulamazsa duvardaki iki tuğlalık deliğin yanında bekliyordu. Olek’i bulduğumuz günden beri, gettoya dönerken duvardaki delikten her zaman birlikte geçiyorduk önce ben, sonra Janina.</p>

  <p class="block_3">Ta ki benim delikten sığmadığım geceye kadar.</p>

  <p class="block_3">Önce paltomu çıkardım ve delikten soktum. Ama yine de deliğin içinden geçemedim. Paniğe kapıldım. Pantolonumu çıkardım, sıkışarak da olsa, delikten öteki tarafa geçtim. Sonra pantolonumu ve paltomu tekrar giyindim. Janina bu halime öyle çok güldü ki elindeki lahanaları yere düşürdü.</p>

  <p class="block_3">Ertesi gün kasap dükkânındaki isten kararmış yıkıntıların arasında iri bir kemik buldum ve Büyük Henryk’e uzatıp, “Vur bana,” dedim.</p>

  <p class="block_3">Büyük Henryk şaşırmıştı. Anlaması olanaksızdı, biliyordum.</p>

  <p class="block_3">“Çok büyüyorum,” dedim Enos’a. Sırt üstü yere yattım. Ayaklarımı havaya kaldırdım, tabanlarını Büyük Henryk’e uzattım. “Ayaklarıma vur,” dedim. Artık bu büyümeyi durdurmam gerek.”</p>

  <p class="block_3">Enos güldü. “Vur ona,” dedi. “Eğer sen vurmazsan ben vururum.”</p>

  <p class="block_3">Büyük Henryk’in ilk darbesiyle, donmuş toprağın üzerinde kızak gibi kaydım. Herkes güldü. Enos beni durdurmak için omuzlarımdan itti. Sonra Büyük Henryk’e vurmaya devam etmesini söyledi.</p>

  <p class="block_3">Büyük Henryk ayak tabanlarıma deli gibi vururken möö sesini duydum. Hepimiz duyduk bu sesi. İnanmadım. Bunca zamandır bu ineği arıyordum. Doktor Korczak’ı mutlu etmek istiyordum. Ve işte şimdi buradaydı, sesi bir Kapo’nun ıslığı kadar yakındı. Ama bu tuhaf bir sesti.</p>

  <p class="block_3">Çok yalandan geliyordu ses. Caddeye koştuk. Sonra avluya. Oradaydı; bir balkonda çılgın gibi koşturuyordu; alevler içinde, kızgın bir inekti bu; bir Çizme kahkahalar atarak alev makinesiyle ineğin arkasından ateş salıyordu; sonunda inek acı acı bağırarak balkonun parmaklıklarından aşağıya düştü ve ateşten kanatlarını açmış bir kuş gibi süzülerek avluya çakıldı.</p>

  <p class="block_3">Bir kişi yanan ineğin başına koştu. Ve sonra bir sürü insan toplandı.</p>

  <p class="block_11" id="calibre_pb_33">&nbsp;</p>
</body>
</html>
