<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Cennetin h?rs?z melekleri</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_2">&nbsp;</p>

  <h3 class="block_10" id="toc_id_11">8</h3>

  <p class="block_2">&nbsp;</p>

  <p class="block_3">Domates bahçesinin olduğu arka avluya ve o büyük gözlü küçük kıza geri döndüm. Küçük kız orada yoktu. Domatesler de yoktu. Küçücük yeşil domatesler bile yoktu. Ama oklar vardı. Oklar kâğıtlara çizilmiş ve kâğıtlar birer dal parçasıyla toprağa saplanmışlardı.</p>

  <p class="block_3">Okları izledim. Beni bahçenin uzak bir köşesine götürdüler. Sonuncu ok yeri gösteriyordu. Parmaklarımla toprağı kazdım. Bir şeye rastladım. Çekip aldım ve üzerindeki toprakları temizledim. Ceviz büyüklüğünde bir şeydi bu altın renkli ince bir kâğıda sarılmıştı. Kâğıdı soydum. Dışı çikolata kaplı bir şekerdi. Kırıp açtım. Vişneliydi. Kırmızı sıvı toprağa aktı. Şekeri yedim. Parmaklarımı yaladım. Krema kaplı fındık kadar lezzetli değildi, ama ona yakındı.</p>

  <p class="block_3">Başımı kaldırıp baktığımda küçük kızın merdivenlerde olduğunu gördüm.</p>

  <p class="block_3">“Sevdin mi?” diye sordu.</p>

  <p class="block_3">“Evet,” dedim. “Ama ben en çok kremalıları seviyorum. İçinde fındık olanları”</p>

  <p class="block_3">“Onu ilkbaharda ektim,” dedi. “Patates tohumu ektim. Patates olması gerekiyordu. Ama patatesleri çıkarma zamanı geldiğinde hiç kimse onu almadı. Herkesin gözünden kaçtı.“ Kollarını havaya doğru savurdu ve herkesin gözünden kaçırdığını göstermeye çalıştı. “Böylece o da şeker oldu. Patatesler toprakta çok uzun süre kalınca işte böyle oluyor. Sen bunu biliyor muydun?”</p>

  <p class="block_3">“Hayır,” dedim. “Benim adım Misha Pilsudski. Rusya ülkesinden bir Çingene’yim ben...” Sarı taşımı havaya kaldırıp gösterdim. “Ben kaçırılmadan önce babam verdi bunu bana.” Ve küçük kıza kendim ve ailem hakkındaki her şeyi anlattım.</p>

  <p class="block_3">Kocaman gözleriyle ve ellerini çenesine dayayarak beni dinledi. Anlatmayı bitirdiğimde, “Çalmak güzel bir şey,” dedi, “Neye bakıyorsun öyle?”</p>

  <p class="block_3">“Ayakkabılarına,” dedim. Ayakkabılarına bakmak hoşuma gitmişti. Siyah ve gözleri gibi parlaktılar.</p>

  <p class="block_3">Bacağını uzattı, ayak bileğini bir o yana bir bu yana çevirdi. Ayağını suratıma doğru uzattı. “Bak,” dedi. “Kendini gör.”</p>

  <p class="block_3">Baktım. Kendimi gördüm, berber dükkânındaki aynada olduğu kadar berrak ve net görünüyordum. Baktım... Baktım. Ve küçük kız gülmeye başladı. Kendimi seyretmeye öyle dalmıştım ki ayağını yavaş yavaş aşağıya indirdiğini fark etmedim; şimdi artık ayağı yeniden basamağın üzerindeydi ve ben de diz üstü çökmüştüm ve hâlâ kendime bakıyordum.</p>

  <p class="block_3">İkimiz de güldük.</p>

  <p class="block_3">Sonra, “Sen Yahudi misin?” diye sordum.</p>

  <p class="block_3">Parmağını dudaklarına götürdü ve başını iki yana salladı. Avuçlarını kulağıma dayadı ve eğilip fısıldadı. “Evet. Ama başkalarına söylememem gerek.”</p>

  <p class="block_3">“Baban sakalıyla kaldırımı ovdu mu?” diye sordum. Kaşlarını çattı. “Benim babamın sakalı yok.”</p>

  <p class="block_3">“Siz bebekleri haşlıyor musunuz?”</p>

  <p class="block_3">“Tabii ki hayır,” dedi. “Ne salak bir soru!”</p>

  <p class="block_3">“Ben salak bir çocuğum,” dedim.</p>

  <p class="block_3">Başını dikleştirdi ve yüzüme baktı. “Kaç yaşındasın?” “Bilmiyorum.” Uri bunu söylememişti bana.</p>

  <p class="block_3">“Ben altı yaşındayım,” dedi, “ama yarın yedi oluyorum. Doğum günü partim var. Gelmek ister misin?”</p>

  <p class="block_3">“Evet,” dedim.</p>

  <p class="block_3">Merdivenlerden atladı. Gelip önümde durdu. Birbirimize değinceye kadar yaklaştı. “Kıpırdama,” dedi. Kıpırdamadan durdum. Başının üzerindeki kahverengi buklelerin arasından evinin arka tarafına bakıyordum.</p>

  <p class="block_3">Elini başının üzerine getirdi, bukleleri aşağıya doğru bastırıp burnuma değdirinceye kadar ileri doğru itti. Sonra geri çekildi.</p>

  <p class="block_3">“Burnuna kadar geliyorum,” dedi. “Öyleyse sen” -yüzüme uzun uzun baktı, düşünüyordu; parmaklarıyla alt dudağını aşağıya doğru çekti, alt dişlerini gösterdi, bir tanesi eksikti- “sekiz olmalısın!”</p>

  <p class="block_3">Arka kapıya doğru koştu. Döndü, parmağını bana doğru uzattı ve ince, kuş cıvıltısı gibi bir sesle, “Unutma... parti yarın.” İçeri girdi.</p>

  <p class="block_3">Ertesi gün geldiğimde, ellerini kalçalarına koymuş, merdivenlerde duruyordu. Siyah kadifeye benzer bir pelerinin altında dizlerine kadar uzanan pembe elbisesi görünüyordu. Başındaki kırmızı kurdele küçük bir şapka gibi duruyordu. Bana doğru eğildi, kırmızı kurdelenin parlak siyah ayakkabılarında yansıdığını gördüm. “Geç kaldın.”</p>

  <p class="block_3">“Geç nedir?” dedim.</p>

  <p class="block_3">“Partinin başlaması gerekiyordu, ama onlara sen gelinceye kadar başlayamayacağını söyledim. Arkadaşlarımdan ikisi çoktan gitti.”</p>

  <p class="block_3">Öfkeli bir homurtuyla beni merdivenlerden yukarı çekti ve eve girdik. “Geldi!” diye seslendi.</p>

  <p class="block_3">Her yönden gelen ayak sesleri duydum, kimi koşuyor, kimi yürüyordu. İçinde büyük bir masa olan bir odadaydık. Masanın üzeri yiyeceklerle donatılmıştı. Kurabiyelerle ve şekerlerle dolu cam kâseler vardı, ama ben gözlerimi tam ortada duran pastadan alamıyordum. Böyle güzel bir pasta hiç görmemiştim. Dikdörtgen şeklindeydi ve bir buz bahçesi gibiydi. Üzerinde mavi, yeşil ve sarı buzdan çiçekler ve bacasından buzdan bir duman yükselen, buzdan küçük kırmızı bir ev ve hatta buzdan küçücük bir hayvan da vardı, köpeği andırıyordu biraz, ama kedi de olabilirdi. Pastanın tam ortasında sarı buzdan harflerle bir şey yazılmıştı.</p>

  <p class="block_3">Masanın çevresinde büyük insanlar ve süslü elbiseler giyinmiş üç kız vardı, kıkırdayarak bana bakıyorlardı. Ve kadınlardan biri pastanın üzerine beyaz mumlar koymaya başladı. Mumlardan birini tam kırmızı evin içine koydu. Sonra bir adam elinde yanan bir kibritle eğilip mumları teker teker yaktı. Afallamıştım. Pastayı yakıyorlardı! Kaybedecek zaman yoktu. Ateşleri söndürdüm, pastayı kaptım ve koşarak evden kaçtım. Kar taneleri yüzümde uçuşuyordu.</p>

  <p class="block_3">Olanları Uri’ye anlattığımda öyle çok güldü ki yatağının üzerine düştü. Uri’nin gülmesi hoşuma gidiyordu -kızıl saçları daha da parlaklaşıyordu. Sonra bana doğum günü pastalarını ve mumları anlattı, ikimiz birlikte güldük.</p>

  <p class="block_3">Koşarken elimdeki pasta bomba düşmüş kaldırım gibi ortadan ikiye ayrılmıştı. “Öyle görünüyor ki pastanın hepsini ikimiz bitireceğiz,” dedi Uri. Yemeden önce Uri üzerindeki yazıyı okudu. “Doğum günün kutlu olsun, Janina,” yazdığını söyledi. Parmaklarımla yazıyı aldım ve önce onu yedim.</p>

  <p class="block_3">Ertesi gün fırından bulabildiğim en güzel pastayı çaldım. Karanlık çökünceye kadar bekledim ve küçük kız Janina’nın evine götürdüm. Pastayı arka merdivenlere koydum. Cebimdeki mumları çıkarıp pastanın üzerine yerleştirdim. Bir kibritle hepsini yaktım. Arka kapıyı çaldım ve kaçtım.</p>

  <p class="block_3">Günün gerisini kentte dolaşarak geçirdim. Karanlık çökünceye kadar eve dönmedim. Yol boyunca sesler duyuyordum. Bir köşeyi döndüm. Gecenin içinde ateşler yanıyordu. Önce şöyle düşündüm: Birisi müthiş bir doğum günü partisi veriyor. Ama bunlar mum değildi, meşaleydiler. Adamlar o gün pasta çaldığım fırının önünde ellerinde meşalelerle duruyorlardı. Camın arkasında meyveli pastalar ve turtalar ateşin ışığında dans ediyorlardı.</p>

  <p class="block_3">Yan kapıdan bir adam çıktı. Ayaklarında çorapları vardı ve omuzlarına bir palto atmıştı. Başlangıçta hiç kimse onu görmedi. “Hey, ne yapıyorsunuz?” diye bağırdı.</p>

  <p class="block_3">Ellerinde meşaleler ve boya fırçaları tutan adamlar ona döndüler. Onu gördükleri için sevinmişlerdi. Yanına gittiler. Paltosunu aldılar. İçlerinden biri adamın ellerini tutarken, bir başkası yüzüne sarı boyayla bir yıldız yaptı. Sakallarını boyarken büyük bir özen gösterdi. Adamın elbiselerini çıkardılar. Adam tekmeler savuruyor ve çığlıklar atıyordu. Birisi suratına meşaleyi yaklaştırdı ama o hiç kıpırdamadı. Meşalenin ışığında gözleri tıpkı fırının camı gibi alevleri yansıtıyordu.</p>

  <p class="block_3">Vücudunun kalan kısmını, ta ayak parmaklarına kadar sarı ve beyaz boyadılar. Sonra geri çekilip onu daha iyi görmek için meşalelerini kaldırıp baktılar. Boyalı adam çok üzgün bir palyaço gibi görünüyordu. Boyayanlardan biri uzandı ve boyalı adamın kalçasına bir tokat attı ve yeni bir uğultu koptu. Birisi, “Haydi, yürü!” diye bağırdı ve boyalı adam hızla eve girdi.</p>

  <p class="block_3">İşte tam o anda caddeyi dolduran meşaleleri fark ettim. Camlar kırılıyordu. Bir başka köşeyi döndüm. Her yer onlarla doluydu: meşaleler, kahkahalar, kırılan camlar ve pencereleri boyayan insanlar.</p>

  <p class="block_3">Bir atın geldiğini duydum. Greta! diye düşündüm, ama bu benekli bir kısrak değildi. Birisi binmişti üzerine, ama bu alışılmış bir biniş değildi. Atın karnının üstüne ve ters yönde bağlanmıştı. Sakallı çenesi atın böğründe sekiyor ve yüzü kuyruğun altında bir görünüp bir kayboluyordu.</p>

  <p class="block_3">Şöyle düşündüm: Yahudi olmadığım için mutluyum.</p>

  <p class="block_3">Eve yürürken dükkânların üzerindeki pencerelere, insanların yaşadığı yerlere baktım. Hepsi karanlık ve sessizdi. Caddedeki adamlar taş atıp camları kırıyorlardı, ama yine de pencerelerde hiçbir yüz görünmüyor, hiçbir ışık yanmıyordu.</p>

  <p class="block_3">Ertesi sabah erken saatte Uri’yi dışarı sürükledim, görmek istiyordum. İnsanlar hâlâ dükkânların vitrinlerini boyluyorlardı, ama bu kez boyayanlar sakallı adamlardı, yani, dükkânların sahipleri.</p>

  <p class="block_3">“Ne yazıyor?” diye sordum Uri’ye.</p>

  <p class="block_3">“‘Yahudi’ yazıyor.”</p>

  <p class="block_3">“Onların Yahudi olduklarını zaten bilmiyorlar mı?”</p>

  <p class="block_3">“Herkesin bilmesini istiyorlar.”</p>

  <p class="block_3">“Niye?”</p>

  <p class="block_3">“Hiç kimse gelip dükkânlarından alış veriş etmesin diye.”</p>

  <p class="block_3">Bir dakika susup düşündüm.</p>

  <p class="block_3">“Uri, sen de berber dükkânının camına ‘Yahudi’ yazmak zorunda kalacak mısın?”</p>

  <p class="block_3">“Hayır.”</p>

  <p class="block_3">“Ama sen Yahudi’sin.”</p>

  <p class="block_3">“Bir kere, benim burada olduğumu bile bilmiyorlar. İkincisi de, kızıl saçlı bir Yahudi’yi kim görmüş ki?”</p>

  <p class="block_3">Biraz daha düşündüm.</p>

  <p class="block_3">“Peki ya ben? Ben ‘Çingene’ diye yazmak zorunda kalır mıyım?”</p>

  <p class="block_3">“Hayır.”</p>

  <p class="block_3">“İyi,” dedim. Ama aslında cama “Çingene” yazmak çok da umurumda değildi. Dahası, tepeden tırnağa sarıya ve beyaza boyanmak hoşuma bile gidebilir diye düşündüm, özellikle de giysilerimi çıkarmak zorunda bırakmazlarsa. Beni asıl korkutan bir ata tersten bağlanıp, yüzümün atın kuyruğunun arkasında bir görünüp bir kaybolmasıydı.</p>

  <p class="block_3">Bu kez yüksek sesle söyledim: “Yahudi olmadığım için çok mutluyum.”</p>

  <p class="block_3">Uri, “Çok da mutlu olma,” dedi.</p>

  <p class="block_11" id="calibre_pb_9">&nbsp;</p>
</body>
</html>
