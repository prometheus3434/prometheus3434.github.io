<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Cennetin h?rs?z melekleri</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_2">&nbsp;</p>

  <h3 class="block_10" id="toc_id_6">4</h3>

  <p class="block_2">&nbsp;</p>

  <p class="block_3">Ertesi sabah uyandığımda, Uri gitmişti. Peşinden bir şilte sürükleyerek geri döndü. Küçük bir şilteydi, onunkinin yaklaşık yarısı kadardı, ama benim için yeterince büyüktü.</p>

  <p class="block_3">Şiltenin üzerine yattım. Ayağımdan tutup sarsarak, “Şimdi değil,” dedi. Beni dışarı çekti.</p>

  <p class="block_3">Büyük mağazaların sıralandığı alışveriş mahallesine yürüdük. Mağazaların bazıları artık eskisi kadar büyük değildi; bombardıman yüzünden o binalardan geriye yıkık duvarlar kalmıştı. Cadde boyunca bakınca binaların olması gereken yerlerdeki boşlukları görüyordum. Kırık dişler gibiydiler.</p>

  <p class="block_3">Mağazaların arkasına, kamyonetler, çöp kutuları ve dik dik bakan kedilerle dolu ara sokaklara gittik. “Burada bekle,” dedi Uri. Hava borularının, yangın çıkışlarının ve kapıların oluşturduğu bir labirentin içinde gözden kayboldu. Geri döndüğünde elleri kolları giysilerle doluydu. “Senin bunlar,” dedi.</p>

  <p class="block_3">Uzandım.</p>

  <p class="block_3">“Dokunma. Peşimden gel.”</p>

  <p class="block_3">Beni bombalanmış bir binaya götürdü, arka duvarlarından başka hiçbir şey kalmamıştı. Tuğlalardan, parçalanmış kalaslardan ve burkulmuş borulardan oluşan bir yığının üzerine tırmandık. “Camlara dikkat et,” dedi. Mankenlerin kafalarına ve kollarına takılıp duruyordum. Ucu kopmuş bir merdivene geldik. Uri önce kontrol etti. “Tamam,” dedi. Bir moloz yığınının içine indik. Boruların üzerinde gördüğü tüm muslukları açıyordu. Bazılarından buhar çıkıyordu, bazılarındansa hiçbir şey. Sonunda, su akan bir muslukta durduk.</p>

  <p class="block_3">“Çıkar şu üstündeki paçavraları,” dedi. Giysilerimi çıkardım. Yenilerini yere bıraktı, molozların içini karıştırarak dolandı. Bir manken bacağı ve bir ovalama fırçasıyla döndü.</p>

  <p class="block_3">Bacağın içini suyla doldurdu. “Susamadım,” dedim. Suyu başımdan aşağıya döktü. Sonra fırçayla ovmaya başladı.</p>

  <p class="block_3">Başlangıçta harika bir duyguydu. Ama sonra bu duygu kayboldu. Bacak dolusu suları ardı ardına başımdan aşağıya döktü. Tüm vücudumu fırçayla ovup tabanlarıma kadar indikten sonra, dönüp tekrar yüzümden başladı. Fırçalarken homurdanıyordu. Eğilip bükülüyordum. Bağırmaya başladım. Fırçayla derimi yüzüyordu.</p>

  <p class="block_3">Sonunda durdu. “Bebek,” dedi. Bir gömlekle beni kuruladı. Gömleğin sürtünmesinin verdiği acıyla çığlıklar atmaya başladım. Vücudumun kalan kısmını hafifçe vurarak kuruladı.</p>

  <p class="block_3">Dik dik bakıyordu bana. “Hiç yıkanmış mıydın sen?” Şaşkın şaşkın yüzüne baktım. “Hiç sanmıyorum.”</p>

  <p class="block_3">Sonra bana temiz bir gömlek ve çok büyük bir pantolon giydirdi. Molozların arasından çıkıp kaldırıma indiğimizde insanlar bize baktılar. Evin yolunu yarıladığımızda, kendimi müthiş hissediyordum. Yenilenmiştim. Tenimin güneşle ısındığını, hava aldığını hissediyordum. Uri burnunu boynuma yaklaştırıp kokladı. Başını memnun bir tavırla salladı.</p>

  <p class="block_3">Bodruma döndüğümüzde tatlı kurabiye ve konserve erik kompostosu yedik. Sonra Uri beni yukarıdaki berber dükkânına götürdü. Haklıydı: Berber her şeyi bırakıp gitmişti. Büyük bir aynanın altındaki rafta renkli sıvılarla dolu kavanozlar -yeşil, kırmızı, mavi- sıralanmıştı.</p>

  <p class="block_3">“Hiç saç tıraşı olmadın, değil mi?” diye sordu.</p>

  <p class="block_3">“Hayır,” dedim.</p>

  <p class="block_3">“Otur.”</p>

  <p class="block_3">Kırmızı renkli yumuşak koltuğa çıktım. Uri, başım dönünceye kadar çevremde dolandı. Bir kolu pompaladı ve yükseldim. Büyük bir örtü çıkardı ve üzerime serdi. Bir cam kabın içinden bir tarak ve bir makas aldı ve tarayıp kesmeye başladı. Kısa bir süre sonra saçlarım kürk gibi oldu.</p>

  <p class="block_3">“Tamam,” dedi, “hangisi?”</p>

  <p class="block_3">“Hangisi?” diye tekrarladım.</p>

  <p class="block_3">Şişeleri gösterdi. Saçım kesildikten sonra neden içecek bir şey teklif edildiğini anlamadım, ama tartışmadım da. Yiyecek bir şeyi asla geri çevirmemeyi öğrenmiştim.</p>

  <p class="block_3">Mavi olanı işaret ettim. “Şu.”</p>

  <p class="block_3">İçmem için bana vermesini beklerken, o, beni şaşırtarak, mavi sıvıyı başıma döktü. Parmaklarıyla saçlarıma yaydı ve sonra taradı. Saçım ıslak ve parlak olmuştu.</p>

  <p class="block_3">Dışarıda insanlar bir o yana bir bu yana gidip geliyorlardı. Birçoğunun elinde kürekler vardı.</p>

  <p class="block_3">“Bunlar çiftliğe mi gidiyorlar?” diye sordum.</p>

  <p class="block_3">“Tankları durdurmak için hendekler kazıyorlar,” dedi Uri.</p>

  <p class="block_3">“Tank nedir?”</p>

  <p class="block_3">“Görürsün.”</p>

  <p class="block_3">Askerler uygun adım yürüyorlar, koşuyorlar ve düdükler çalıyorlardı. İnsanlar büyük ve şişkin çuvallar taşıyorlardı. Ağır olmalıydılar, çünkü bir kişi bir seferde omuzları üzerinde ancak bir tane taşıyabiliyordu. Eğer bir el arabası olsaydı tek seferde üç tane taşınabilirdi.</p>

  <p class="block_3">“Bu çuvalların içinde ne var?” diye sordum.</p>

  <p class="block_3">“Kum,” dedi.</p>

  <p class="block_3">Bu kum çuvallarının nereye gittiğini öğrendim. Evlerin kapılarındaki ve çatılardaki makineli tüfeklerin önüne ve sokak girişlerine yığılıyorlardı.</p>

  <p class="block_3">Rayların üzerinde takırdayarak geçen bir tramvaya atladık. Kapının basamağında durup pencere kenarına tutunduk. Rüzgâr saçımı savuruyordu. Yolcular kaşlarını çattılar. “İnin,” diye bağırdılar.</p>

  <p class="block_3">Uri, “Şuna bak,” dedi.</p>

  <p class="block_3">Kaldırımda bir çocuk tramvayın yanı sıra aynı hızda koşuyordu. Bu benim suratıma duman üfleyen çocuktu. Kollarıyla bembeyaz camdan çıplak kadın şeklinde bir lambaya sarılmıştı. Lambanın abajuru düştü, ama o, kaldırımda yürüyen insanların arasında zikzaklar çizerek koşmaya devam etti. Arkasından baktım. Bir adam, “Durdurun onu!” diye bağırarak peşinden koşuyordu.</p>

  <p class="block_3">Uri tramvayın kenarından kendini bir kapı gibi dışarıya doğru verdi. El salladı. “Hey, Küba!”</p>

  <p class="block_3">Küba koşarken sese doğru baktı. “Hey, Uri!”</p>

  <p class="block_3">İşte tam o sırada birisi bir çelme taktı ve onu tökezletti. Küba yüzükoyun yere düştü ve bembeyaz çıplak kadın kaldırımda paramparça oldu. “Yakalayın onu!” diye bağırdı birisi ve kaldırımdaki insanlar Küba’nın başında toplandılar.</p>

  <p class="block_3">Uri, “Onu yakalayamazlar” dedi.</p>

  <p class="block_3">Tramvay rayların üzerinde takırdayarak ilerlerken, birinin bacağını salladığını ve tekme attığını ve ardından Küba’nın kalabalığın içinden fırlayıp caddeyi koşarak geçtiğini gördüm; insanlar arkasından bağırarak küfürler savuruyor ve kahkahalarla gülüyorlardı.</p>

  <p class="block_3">Uri canı sıkkın bir biçimde başını salladı. “Aptallık. Aptallık. Her şeyi alıyorlar. Sırf almış olmak için.” Tramvay tepemizde çanını çınlatırken yüzüme baktı. “Yalnızca ihtiyacın olanı al. Duydun mu?” Gözlerim yaşarana kadar burnumu sıktı.</p>

  <p class="block_3">“Evet!” diye inledim.</p>

  <p class="block_3">Yolcular kaldırımda olanlara daldıkları için bizi bir dakika kadar unutmuşlardı. Şimdi hatırladılar. Gümüş renkli kravatı olan bir adam, “Defolun, inin,” diye hırladı. Küçük bir çocuk dilini çıkardı. Ve tilki kürklü bir kadın koridorda yürüyerek yaklaştı ve koltukların üzerine doğru eğilip pencerenin camını Uri’nin elinin üzerine indirdi. Ben bir çığlık attım, ama Uri ses çıkarmadı. Tilkinin gözleri küçük siyah bilyeler gibiydi. Aynı kadın benim penceremin camını da indirmek için uzandı, ama durdu, çünkü o anda yüksek bir ses duyuldu ve bu, tramvayın çanı değildi. Sirenler çalıyordu. Biraz ilerde bir mağaza, bir alev topu halinde patladı.</p>

  <p class="block_3">İnsanlar çığlıklar atıyorlardı. Tramvay birdenbire homurdanarak durdu. Birkaç saniye içinde boşaldı. Şoför bile gitmişti, kalabalığın arasında caddede koşuyordu. Ve caddeler de boşaldı. Havaya tuhaf bir müzik yayıldı: sirenlerin feryatları ve patlayan bombaların gümbürtüsü.</p>

  <p class="block_3">Kendimi yukarı doğru çekip tramvayın içine girdim. Uri’nin parmaklarını sıkıştırmış olan pencereyi açtım. Uri yere düştü ve hemen anında kapıya çıktı. Ellerini havaya doğru savurdu ve sevinç içinde, “Nihayet!” diye bağırdı.</p>

  <p class="block_3">Parmaklarını kurtardığı için sevindiğini sanıyordum, ama onun sevincinin nedeni başkaydı. “Hep bu tramvaylardan birini sürmek istemişimdir.” Sürücü koltuğuna oturdu. Kumanda düğmelerine baktı. Bir şeyi çekti, başka bir şeyi itti; tramvay sarsılarak harekete etti ve rayların üzerinde ilerlemeye başladık.</p>

  <p class="block_3">Ne yolculuk! Uri kumanda çubuğunu bir o yana bir bu yana çeviriyordu. Nasıl hızlandıracağını öğrendi ve hızını artırdı; bomboş kentte tramvayın çığlıkları bizimkilere karışıyordu. Evlerin çatılarından, sanki içlerinde devler puro içiyormuş gibi dumanlar yükseliyordu. Uri bana çanı çalmak için hangi kolu çekeceğimi gösterdi, arka arkaya çektim, çektim ve çanın sesi bombardımanın müziğine katıldı.</p>

  <p class="block_3">Sonunda bir dönemece geldik, tramvayın dönmesi gerekiyordu, ama Uri yavaşlamadı ve tramvay raydan fırladı, bu sanki bir evi başka evlerin üzerine sürmek gibiydi. Bir lokantaya çarptık, her şeyi altüst ederek kırmızı masa örtülerinin arasından hızla geçip, kulak patlatan tangırtılarla mutfağa daldık, ortalıkta hâlâ hiçbir insan ve “Dur! Dur!” diye bağıran hiç kimse yoktu. Tramvay fırınlara çarpıp dururken, ön cama lahana turşuları yapıştı. Tramvay artık tamamen yan yatmıştı ve biz yerlerimizden asılarak duruyorduk. Uri bir kurt gibi uluyordu ve ben, fırın bacasının boruları ağaçlar gibi devrilirken bile, kahkahalar atarak çanın ipini çekiyor, çekiyor, çekiyordum.</p>

  <p class="block_11" id="calibre_pb_5">&nbsp;</p>
</body>
</html>
