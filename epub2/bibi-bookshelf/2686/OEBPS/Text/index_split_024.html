<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Cennetin h?rs?z melekleri</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h3 class="block_10" id="toc_id_30">23</h3>

  <p class="block_2">&nbsp;</p>

  <p class="block_3">Avluya inip caddeye çıkmak için merdivenlerden koşturarak inerken Janina çığlık çığlığa bağırıyordu. Himmler’i tekmelemek istiyordu, onu durdurabilmek için babasının ve Shepsel Amca’nın tutması gerekti.</p>

  <p class="block_3">Bir kişiden ötekine delice koştum. “Himmler nerede? Himmler nerede?” Bir caddeden ötekine işaret eden parmakları izledim ve sonunda, bir tören geçidi halinde yaklaşan arabaları gördüm. Kocaman, muhteşem arabalardı bular, üstleri açıktı. Arabaların kendi üniformaları vardı. Gri ve gümüş renkliydiler, içlerinde oturan insanlar gibi gülümsemiyorlardı ve gururluydular. Gezici satıcıların arabaları sağa sola kaçışıyorlardı. İnsanların pencerelerden sarkmayışına, kaldırımlarda toplanmayışına şaşırmıştım. Birkaç kişi şapkaları ellerinde, başları öne eğik kaldırmam kenarında duruyorlardı. Öteki insanlar, ileri bakarak yürümeye devam ediyorlardı. Kolunu çekiştirdiğim adam da bunlardan biriydi. “Himmler hangisi?” Adam, sanki ben orada yokmuşum gibi yürümeye devam etti. Yalnızca Kapolar geçit törenini izliyorlardı. Çizme selamıyla, sanki başka hiç kimsenin göremediği bir şeye uzanıyorlarmış gibi bir kollarını öne doğru uzatmış hazır olda duruyorlardı. Hemen yakındaki bir cesedin üzerini kapatan gazetenin köşesi rüzgârda kıpırdadı.</p>

  <p class="block_3">Panik halindeydim. İnsanların giysilerini çekiştiriyordum. “Hangisi Himmler?” Hiç kimse yanıt vermiyordu. Arabaların yanı sıra hızlı hızlı yürüyordum. Bu görkemli adamlardan gözlerimi ayıramıyordum. Dosdoğru ileri bakıyorlardı. Çizmelerin şapkalarındaki gümüş kartallar kanatlarını açmışlar, yanlış bir şey yapmamaları için uyanırcasına gözlerini dikmiş, insanlara bakıyorlardı. Kanatları meleklerin kanatlarına benziyordu, ama onlarınki gibi katlanmamıştılar, tümüyle açıktılar; uçuyorlardı. Otomobillerdeki adamlara seslenmeye başladım. “Siz Herr Himmler misiniz?”</p>

  <p class="block_3">Adamlardan bazıları dönüp bana baktılar. Hiç kimse yanıt vermedi. Bir otomobilden ötekine koşuyordum. “Siz Herr Himmler misiniz?” Bir adam gördüm, o zamana kadar gördüğüm en görkemli Çizmeydi bu, en öndeki arabanın arka koltuğunda oturuyordu. Bu o olmalıydı! Dimdik duruşu benim avludaki hazır ol duruşumdan çok daha iyiydi, tek farkla ki o oturuyordu. Sarı saçları kartal kanatlı şapkasının altından kıvrılarak taşmıştı. Başı sanki taştan yontulmuş gibi görünüyordu. Çene kemiği ihtiyaç duyacağı tek silahtı. “Herr Himmler!” diye bağırdım. “Herr Himmler!” Hiç hareket etmedi.</p>

  <p class="block_3">Ama bir başkası hareket etti.</p>

  <p class="block_3">Ön koltukta sürücünün yanında oturan Çizme başını, hafifçe, bir gözünün ucuyla beni bir an için görmeye yetecek kadar, çevirdi. Gözlüğünün kalın yuvarlak camlarının arkasında büyüyen gözleri kocaman görünüyorlardı. Bu adamın tek görkemli yanı üniformasıydı. Küçücük bir siyah bıyık -sanki burnundan damlıyormuş gibiydi- ince ve cılız bir ense, yusyuvarlak bir kafa gördüm. Himmler bu olabilir mi? İki Numaralı Çizme? Bu olamazdı. Bu, Shepsel Amcaya benziyordu!</p>

  <p class="block_3">Bunu, öyle ya da böyle, nasıl anlayacağımı biliyordum. Çizmelerinden. Hiç kuşkusuz Himmler’in, bütün Yahudilerin efendisinin, ayaklarında gelmiş geçmiş en görkemli çizmeler olmalıydı. Belki de bacaklarını tümüyle saran çizmelerdi bunlar. Belki de üzerlerinde gümüş kartallar vardı.</p>

  <p class="block_3">Geçit töreni giderek hızlanıyordu. Yetişmek için koşmaya başladım. “Herr Bayım! İzin verin çizmelerinize bakayım! Herr Bayım!”</p>

  <p class="block_3">Ve sonra birden kendimi yerde buldum. Koşarken birine çarpmıştım. Ayağa kalktığımda, gözlerimin önünde bir sopa bir ileri bir geri sallanıyordu. Şapırtılı bir öpme sesi duydum. Çok güçlü bir nane kokusu alıyordum. Sallanan sopanın ötesinde arabalar duvardaki bir kapıdan geçip gözden kayboldular.</p>

  <p class="block_3">Sopanın öteki ucunda kimin olduğunu biliyordum. Başımı kaldırıp baktım. Bu Buffo’ydu. Buffo, Kapoların en kötüsüydü. Gerçekten korktuğum tek kişi oydu. Hepimiz ondan korkuyorduk.</p>

  <p class="block_3">Hiç kimse Buffo gibi bir varlığa açıklama getiremiyordu. Yahudi olabilir gibi görünmüyordu, ama bir Çizme de değildi. Biz aramızda onun Varşovalı bir sosis üretici olduğuna-tombul bir sosis yığını gibi görünüyordu- ve Yahudilerden çok nefret ettiği için gettoda kalabilmek amacıyla Yahudi’ymiş gibi yaptığına karar verdik. Böylece bir Kapo olma şansı elde etmişti ve sırf zevk için Yahudilere işkence ediyordu.</p>

  <p class="block_3">Diğer bütün Kapolar gibi Buffo’nun da silah taşımasına izin verilmiyordu, ama bu onun için hiç fark etmiyordu. Silahı olsaydı da hiç kimseye ateş etmezdi. Yalnızca sopasını taşıyordu. Kafataslarını yarıp açarken sopasının çıkardığı çatırtıdan çok hoşlandığı söyleniyordu, ama bu doğru değildi. Sopasını çok ender olarak kullanıyordu. Onun gerçek silahı elleriydi.</p>

  <p class="block_3">Hayatta en çok sevdiği şey Yahudileri elleriyle öldürmekti. Ve üstelik herhangi bir Yahudi’yi değil. Yahudi çocukları. Eğer bir yetişkinseniz yanınızdan yürüyüp geçerdi, ama çocuklar için yolunu değiştirip peşlerinden gidiyordu. Bazen caddelerden ara sokaklara giriyor ve sopasını bacağına vurarak av arıyordu. İzleyecek birini gördüğünde sopasını öpüyordu. Allahtan, şişko ve yavaştı. Eğer sizi yakalamayı başarırsa sopasıyla bayıltıncaya kadar dövüyordu.</p>

  <p class="block_3">Sonra sopasını beline sokuyor ve gelecek tehditlere karşı parmaklarını oynatarak bekliyordu.</p>

  <p class="block_3">Her zaman nane kokuyordu. Naneli çiklet ya da şekerden değil. Nane yapraklarından. Bazı insanların tütün çiğnemesi gibi o da nane yaprakları çiğniyordu. Dudaklarında her zaman minik nane yaprağı parçacıkları oluyordu. Eğer nane yaprağı parçacıkları görüyorsanız ve nane kokusu alıyorsanız, Buffo’nun çok yakınınızda olduğunu anlıyordunuz. Aslında, bir çocuk Buffo tarafından öldürüldüğünde, söylediğimiz şey de buydu: “Nane kokusu aldı.”</p>

  <p class="block_3">Buffo’nun en sevdiği öldürme şekli, yüzünüzü uçsuz bucaksız karnına bastırmak ve sizi boğmaktı. Böyle bir ölümden sonra, el arabasıyla alınıp götürülünceye kadar cesetten nane kokuları yükseliyordu.</p>

  <p class="block_3">Sanırım Buffo en çok benden nefret ediyordu. Nane kokusunu alacak kadar ona yaklaşan ve daha sonra bunu anlatmak üzere yaşamayı başaran tek kişi bendim. Ondan çok korktuğum halde başına bela oluyordum. Kendimi alamıyordum bundan. Ona Şişko diyordum. Aklımı kullanamıyordum. Eğer aklımı kullanabilseydim diğer çocukların bildiğini ben de bilecektim: Buffo’ya karşı en iyi savunma sistemi görünmez olmaktı. Asla sizi görmesine izin vermeyecektiniz.</p>

  <p class="block_3">Ben mi ne yapıyordum? Eğer caddede sallana sallana yürüdüğünü görürsem, arkasından sezdirmeden yaklaşıyor ve “Şişko!” diye bağırırdım. Dönüp baktığında burnundan soluyor olurdu, çünkü sesimi tanıyordu -onun baş belası- ve sopasını üzerime doğru sallarken eğilip darbelerden kaçıyordum. “Kulaklarında kıllar var!” diye bağırıyor, ona nanik yapıyor ve sonra da kalabalığın içinde kayboluyordum.</p>

  <p class="block_3">İşte şimdi yanımdaydı, tepemde heyula gibi dikiliyor, gülümseyerek sopasını öpüyordu. Bu bana her zaman kaçmak için gerekli zamanı kazandırıyordu, ama kaçamadım. Çizmesiyle (eskimiş, çamurlu, Çizmelerinkine benzemeyen bir çizme) ayağımı yere bastırıyordu. Acı içinde haykırdım.</p>

  <p class="block_3">Güldü. Sopayı yerde sürüyerek takırdattı -onu kullanmayacaktı. Beni karnına bastırıp boğacaktı. Etli elleriyle omuzlarımı kavradı. Nane kokusundan başım dönüyordu. Burnum karnına gömüldü. Ve o anda birden serbest kaldım. Yere bastırdığı ayakkabımın içinden ayağımı çekip çıkarmıştım ve şimdi insanlara çarpa çarpa koşuyordum.</p>

  <p class="block_3">Güvende olabilecek kadar uzaklaştıktan sonra durdum, kaldırımın kenarına oturdum. Buffo yine amacına ulaşamamıştı, onu engellemiştim. Yaşıyordum. Öbür ayakkabımı da çıkardım, fırlatıp attım. İlkbahardı. Soğuklar başladığında bir başka çift çalardım.</p>

  <p class="block_3">O gece halının üstünde, öteki çocuklara Buffo’nun nasıl burnunun dibinden bağırdığımı kahkahalar atarak anlattım.</p>

  <p class="block_3">Uri gülmedi. “Yapma,” dedi.</p>

  <p class="block_3">“Neyi yapmayım?” diye sordum.</p>

  <p class="block_3">“Buffo’yu kızdırma.”</p>

  <p class="block_3">“Neden?” dedim.</p>

  <p class="block_3">Bana tokat attı, kuvvetle, üç kez. “Yapma,” diye yineledi. Öbür çocuklar hiç ses çıkarmadılar.</p>

  <p class="block_3">Arkamı dönüp ağlayarak uykuya daldım. Himmler olması olanaksız olan adamdan hiç söz etmedim.</p>

  <p class="block_11" id="calibre_pb_24">&nbsp;</p>
</body>
</html>
