<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Cennetin h?rs?z melekleri</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_2">&nbsp;</p>

  <h3 class="block_10" id="toc_id_10">7</h3>

  <p class="block_2">&nbsp;</p>

  <p class="block_3">Güzel zamanlardı.</p>

  <p class="block_3">Buz kutumuz, bodrumdaki raflarımız yiyeceklerle doluydu. Şeftali kompostosu, fıstık ezmesi ve havyarlı sandviçler yiyorduk. Elmalı ve limonlu Danimarka bisküvileri ve ceviz dumanında tütsülenmiş alabalık yiyorduk. Gün boyunca şeker yiyorduk. En sevdiklerim sütlü ve içi, fındıklı olanlardı. Bir şeker kutusunda genellikle yalnızca bir tane oluyordu, hatta bazen bir tane bile olmuyordu ve ben bu şekeri görünüşünden tanıyamıyordum. Bu yüzden ödülümü bulmak için yüzlerce şekerleme açıyordum. Şekerci dükkânlarına dalıyor ve kutuları bir çuvala doldurup, her zamanki “Dur! Hırsız!” korosu arasından kaçıyordum. Evde çılgınca sütlü fındıklı şekerleri arıyor diğerlerini bir kenara atıyordum. Uri beni müsrifliğim yüzünden azarlıyordu. Şekerler dışında, başladığım her şeyi yiyip bitirmem için beni zorluyordu.</p>

  <p class="block_3">Uri’ye gelince, o turşu seviyordu. Büyük, şişko, sulu turşuları. Bakkallarda turşu suyuyla dolu fıçıların içinde yüzüyorlardı. Birdenbire turşu yemek isterdi. Aniden, “Haydi gidiyoruz. Turşu turu.”</p>

  <p class="block_3">Bir sürü turşu turuna çıkıyorduk, çünkü Uri yalnızca taze turşu yerdi. Eğer turşu bir günden uzun süre suyun dışında kalmışsa burun kıvırırdı. Bu, yeni dükkânlar bulmamız gerektiği anlamına geliyordu. Hiç kimse Uri’yi bir şey alırken görmezdi, ama bir süre sonra bakkal, ne zaman kırmızı saçlı bir çocuk gelse turşuların yok olduğunu fark etmeye başlardı.</p>

  <p class="block_3">Turşu olan bir yere giderken bir şey aşırmama izin yoktu. Uri turşu turunun benim hırsızlığım yüzünden mahvolmasını istemiyordu. Ama dönüşte, o kendi ödülünü mutlulukla yerken ben de istediğimi yapmakta özgür oluyordum.</p>

  <p class="block_3">Uri genellikle her şeyi mağaza raflarından ya da tezgâhlarından alıyordu. Benim insanlardan aldığım şekerler dışında. Birlikte ağır ağır yürürdük, Uri’nin çenesinden turşu suyu akardı, o sırada ben bir şey görürsem alırdım. Hemen fırlar, insanların arasında zikzaklar çizerek koşardım, Uri turşusunu yemeğe devam eder ve beni tanımıyormuş gibi yapardı.</p>

  <p class="block_3">Eve döndüğümüzde, “Nasıl yaptın bunu?” diye sorardı.</p>

  <p class="block_3">Omuzlarımı silkerdim. “Yapıyorum işte.”</p>

  <p class="block_3">“Sen müthişsin,” derdi Uri ve ben de kendimi fındıktan kalbi olan sütlü şeker gibi hissederdim.</p>

  <p class="block_3">Bazen Uri tek başına çıkıyordu. İzcilik diyordu buna. Bana olduğum yerde kalmamı söylüyordu.</p>

  <p class="block_3">Bir keresinde olduğum yerde kalmadım. Çizmelerin gelişinden kısa bir süre sonraydı. Büyük bulvara gidip gösteri yürüyüşünü seyretmeyi kafama koymuştum. Şuna inanıyordum: Bu gösteri yürüyüşü asla sona ermiyordu, gece gündüz devam ediyordu. Ve ben kaçırıyordum.</p>

  <p class="block_3">Bodrumdan yukarı tırmanıp dışarı çıktım ve koşmaya başladım. Ama büyük bulvara geldiğimde geçit falan olmadığını gördüm. Tramvaylar, otomobiller, yığınla insanlar vardı ama gösteri yürüyüşü yoktu. İki tane Çizme gördüm. Yanlarına koştum. “Gösteri yürüyüşü nerde?”</p>

  <p class="block_3">Uzun boylu olanı güldü. “Beş gün geç kaldın. Geçit töreni bitti.”</p>

  <p class="block_3">Anlamaya çalışıyordum. “Tanklar gitti mi?”</p>

  <p class="block_3">“Gitmediler.”</p>

  <p class="block_3">“Uri benden nefret ettiğinizi söyledi,” dedim onlara, “ama ben ona inanmıyorum.”</p>

  <p class="block_3">“Güzel.”</p>

  <p class="block_3">“Ben de bir gün Çizme olmak istiyorum.”</p>

  <p class="block_3">Uzun boylu olan ötekine bir şey söyledi, ama sözcükleri anlayamadım. Eğildi ve parmaklarıyla kısa saçımı karıştırdı. “Bir gün belki, esmer küçük çocuk. Sen Yahudi misin?”</p>

  <p class="block_3">“Hayır,” dedim. “Ben Çingene’yim. Sen Yahudi misin?” Gene gülümsedi ve ötekine bir şey söyledi, ama o gülümsemedi. “Umarım değilimdir,” dedi ve yürüyüp gittiler.</p>

  <p class="block_3">Elindeki kutuda beze taşıyan bir kadın gördüm. Bana bunların beze olduğunu nasıl bildiğimi sormayın. Bu herhangi bir pasta kutusu gibi beyaz bir kutuydu, beyaz bantla bağlanmıştı. Böyle şeyleri hissediyorum. Belki de kendimi bildim bileli yiyecek aşırmamdan geliyordu bu.</p>

  <p class="block_3">Kadının arkasından yürüyordum. Hava serin olduğu için kırmızı bir manto giyiyordu. Çoraplarının dikişleri kusursuz siyah çizgiler halinde topuklarından mantosunun eteğine kadar uzanıyordu. Sarı saçları siyah şapkasından taşmıştı. Pasta kutusu bir elinin ucunda sallanıyordu.</p>

  <p class="block_3">Yaygaracı bir kadın değildi. Herkes yaygaracı olmuyordu. Kutuyu kapıp kaçtıktan sonra arkamda hiçbir çığlık duymadım. Ayak sesi de duymadım. Kovalayanlardan da değildi. Ama ben yine de kaçtım. Ben hep kaçıyordum. Nasıl kaçılmayacağını bilmiyordum. Benim hayatım buydu: Kapıyordum, kaçıyordum ve yiyordum.</p>

  <p class="block_3">Böylece işte, koştum; kendi kendimin peşinden koştuğumu söyleyebilirsiniz. Ve bir köşeyi dönerken birden sırtüstü düştüm. Birisine çarpmıştım. Bir oğlan. Tek kollu.</p>

  <p class="block_3">“Çingene!” diye haykırdı.</p>

  <p class="block_3">“Bezelerim!” diye haykırdım.</p>

  <p class="block_3">Bezeler kaldırıma saçılmıştı. Onun kirazlı bohça tatlıları da. Bir bezeye uzandı ve alıp yüzüme fırlattı. Ben de ona bir tane attım. Gülmeye başladık ve yanaklarımızdaki vanilyalı kremaları avuçlayıp yedik. Sağa sola saçılmış vanilya kremasını ve kirazlı yapışkan sıvıyı kaldırımdan alıp ve tabii bunları yemeyip birbirimize attık; bu arada kayıp, kahkahalar atarak sırt üstü yere düştük. Gelip geçenler bizden kaçınmak içine caddeye inmek zorunda kaldılar.</p>

  <p class="block_3">“Bak, bak,” diye bir ses geldi. “Küçük hırsızlar.”</p>

  <p class="block_3">Bu bir Çizme’ydi, bize doğru eğilmiş sırıtıyordu, anında fırlayıp, sinekler gibi, Tek-Kollu bir yana ben diğer yana koşarak oradan uzaklaştık, Çizme’nin kahkahaları ardımızda giderek hafifleyip duyulmaz oldu.</p>

  <p class="block_3">Ara sokaklara daldım. Nerde olduğumu algılayamıyordum, ama bu önemli değildi. Şehirdeydim. Tanıdığım tek dünyada.</p>

  <p class="block_3">Bir bahçeye geldim. Bazı insanların arka avlularında küçük bahçeleri vardı. Artık bahçeler kahverengi ağaçlarla, köklerle ve dökülen yapraklarla doluydu ve bu bahçe de, yukarılara tırmanan yeşilli ve kırmızılı sarılgan bir bitki dışında, böyleydi. Bu, muhtemelen mevsimin ayakta kalan son domates bitkisiydi. Mevsimler hakkında bir şeyler biliyordum, ama aylar ve yıllardan hiç haberim yoktu -hiç işime yaramıyorlardı. Ama şimdi, bunun bin dokuz yüz otuz dokuz yılının Ekim ayında olması gerektiğini biliyorum.</p>

  <p class="block_3">Sarmaşıktan bir sürü yeşil iki tane de kırmızı tombul domates sarkıyordu: Karnım hâlâ açtı. Kırmızı domateslerden birini kopardım ve yere bağdaş kurarak oturup yedim. Domatesin suyu tıpkı Uri’nin çenesinden akan turşu suyu gibi çenemden akıyordu. Öteki domatesi de kopardım. Tam yerken, gözlerimi eve doğru çevirdim. Merdivenlerde biri oturuyordu. Küçük bir kız. Beni seyrediyordu.</p>

  <p class="block_3">Uri ya da diğer çocuklar dışında biri beni seyrederken asla bir şey yiyemezdim. Yemek, kaçmaktan sonra geliyordu. Ama yine de yerimden kıpırdamadım. Orada oturup kentteki son domatesi yedim ve o küçük kızın beni seyretmesini seyrettim. Dirseklerini dizlerine dayamış ve yüzünü avuçlarının içine almıştı. Saçları bukleliydi ve ekmek kabuğu rengindeydi. Gözleri kestane gibi kahverengiydi. Çok büyüktüler.</p>

  <p class="block_3">Domatesimi bitirdikten sonra ayağa kalktım ve yürüyüp uzaklaştım. Koşmadım. Geri dönüp baktığımda, küçük kız hâlâ beni izliyordu. Yuvarlak ve sabit gözleriyle sanki beni tam o anda görmüş, daha önce hiç orada değilmişim gibi bakıyordu bana. Bahçe iyice geride kalıncaya kadar arkama bakmaya devam ettim.</p>

  <p class="block_3">Uri’ye iki kırmızı domates bulduğumu ve yediğimi söylediğimde bana inanmadı.</p>

  <p class="block_3">Işıkların söndüğü ilk gece Uri bana, “Tamam, senin kim olduğunu buldum. Senin adın Misha Pilsudski,” dedi.</p>

  <p class="block_3">Ve devamını anlattı...</p>

  <p class="block_3">Ben, Misha Pilsudski, Rüya’da bir yerde doğmuş bir Çingene’ydim. İki büyük-büyük-babam ve yüz dokuz yaşındaki büyük-büyük-büyükannem dâhil, ailem, on dört atın çektiği yedi vagonla bir yerden ötekine dolaşıp duruyordu. Vagonların peşinden gelen on dokuz at daha vardı, çünkü babam at tüccarıydı. Annem kartlarla fal bakıyordu. Kartlara bakıp nasıl öleceğinizi söyleyebiliyordu. Gözlerinize bakıp evleneceğiniz kişiyi söyleyebiliyordu.</p>

  <p class="block_3">Her gece vagonlar bir ırmağın kıyısındaki ağaçlık bir yerde duruyordu. Biz küçük çocuklar ateş için çalı çırpı toplar ve atları beslerdik. Benim en sevdiğim at Greta adlı benekli bir kısraktı. Her gece erkek kardeşlerimden biri beni Greta’nın üzerine oturturdu ve ben de biniyormuş gibi yapardım.</p>

  <p class="block_3">Yedi erkek kardeşim ve beş kız kardeşim vardı. Ben en küçükleri değildim, ama en ufak tefek olandım. Annemin baktığı faldan hoşlanmayan bir gezgin tencere tamircisi beni lanetlediği için bu kadar ufak tefektim.</p>

  <p class="block_3">Çingene olduğumuz için her yere aittik ve işte böylece Polonya ülkesine geldik. Annem bir sürü fal bakıyordu.</p>

  <p class="block_3">Sonra Çizmelerin uçakları tarafından bombalandık. Savaş henüz başlamamıştı. Çizme uçakları sırf savaş alıştırması yapmak için uçuyorlardı. Çizme generali pilotlara Yahudilerin ve Çingenelerin üzerinde deneme yapabileceklerini söylemişti. Böylece, bir Çizme pilotu bizim Çingenelerle dolu yedi vagonumuzu görünce, gözlükleri ve cebindeki her şey dâhil, bombalarını hemen üzerimize attı.</p>

  <p class="block_3">Şans eseri, yukarı bakıp üzerimize düşmekte olan her şeyi gördük ve hemen kaçıştık -yedi vagon yedi ayrı yöne. Ben annem ve babamla birlikteydim. Onlar üzgündüler, ama ben değildim; çünkü Greta, en sevdiğim at, bizimle birlikteydi. Sonra bir gece, bir ağaçlıkta kamp kurarken, Çingenelerden, Çizmelerin Yahudilerden nefret ettiğinden daha çok nefret eden bazı Polonyalı çiftçiler meşalelerle geldiler ve annemle babamı bağlayıp beni ve Greta’yı kaçırdılar.</p>

  <p class="block_3">Uzun bir süre Greta ve ben çiftçilere kölelik ettik. Bize yalnızca şalgam ve domuz sütü veriyorlardı. Bir gece Greta ahırdan kaçtı. Ertesi gece ben de kaçtım. Polonya’nın her yerinde Greta’yı, annemi ve babamı aradım. Sonunda Varşova şehrine geldim ve orada açlıktan ölmemek için yiyecek çalmayı öğrendim.</p>

  <p class="block_3">Greta’yı, annemi, babamı ya da erkek ve kız kardeşlerimi bir daha hiç görmedim.</p>

  <p class="block_3">Ve böylece, Uri sayesinde, bin dokuz yüz otuz dokuz yılının sonbaharında, Polonya, Varşova’da bir yerde bir berber dükkânının altındaki bir bodrumda doğdum denebilir. Bir ayrıntı unutulmuştu yalnızca. Sarı taşı Uri’nin yüzüne doğru salladım. “Peki ya bu?”</p>

  <p class="block_3">Taşa baktı. “Evet, o babanındı. Sana verdi onu.”</p>

  <p class="block_3">Gözüm doymuyordu. “Başka?”</p>

  <p class="block_3">“Sen kaçırılmadan önce,” dedi Uri. “Hepsi bu kadar.”</p>

  <p class="block_3">Öykümü sevdim. Daha duyar duymaz benimsedim. Kendimi sevdim. İzleyen günler boyunca, berber dükkânındaki aynaya bakıp bana bakan yüze hayran olmak dışında pek fazla bir şey yapmadım.</p>

  <p class="block_3">Sürekli olarak “Misha Pilsudski.” diyordum. “Misha Pilsudski... Misha Pilsudski...”</p>

  <p class="block_3">Ve aynada kendime bakıp adımı tekrarlamak artık yeterli gelmemeye başladı. Başkalarına da anlatmak zorundaydım.</p>

  <p class="block_11" id="calibre_pb_8">&nbsp;</p>
</body>
</html>
