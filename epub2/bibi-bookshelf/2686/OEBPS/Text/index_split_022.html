<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Cennetin h?rs?z melekleri</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_2">&nbsp;</p>

  <h3 class="block_10" id="toc_id_27">21</h3>

  <p class="block_2">&nbsp;</p>

  <p class="block_3">Küba gazeteyi kaldırdı. “Ölmüş.”</p>

  <p class="block_3">“Kaput<sup class="calibre5">1</sup>,” dedi Enos.</p>

  <p class="block_3">Karın içinde, Jon’un cesedinin çevresinde toplanmıştık. Nasıl anladıklarını bilmiyordum. Jon her zamankinden daha soluk, daha sessiz değildi. Diğer insanlar hiç bakmadan gelip geçiyorlardı.</p>

  <p class="block_3">“Ayakkabılar,” dedi Ferdi.</p>

  <p class="block_3">Büyük Henryk dışında hepimizin olduğu gibi Jon’un ayakkabıları da yeniydi. Ayakkabılarımız eskidiğinde yenisini çalıyorduk.</p>

  <p class="block_3">Enos, “Birisi onları alacak,” dedi.</p>

  <p class="block_3">“Ama bu Jon,” dedi Olek. Parmağıyla Jon’u göstermek istedi, ama yalnızca omuzu kımıldadı. Olek bazen sağ kolunun olmadığını unutuyordu.</p>

  <p class="block_3">“Onları Büyük Henryk’e verin.”</p>

  <p class="block_3">Uri’nin sesi. Bir dakika önce orada değildi.</p>

  <p class="block_3">“Büyük Henryk ayakkabı sevmez,” dedim.</p>

  <p class="block_3">Bu doğruydu. Gettolardan da önce, Çizmeler gelmeden bile önce, Büyük Henryk ayaklarına bankaların gri renkli bozuk para torbalarını sarıyordu. Karda bile. Onları sicimlerle ayak bileklerine bağlıyordu.</p>

  <p class="block_3">“Ona uymaz bu ayakkabılar,” dedi Ferdi. Ferdi’nin ağzından çıkan dumanın soğuktan mı sigaradan mı olduğunu anlayamadım.</p>

  <p class="block_3">“Büyük Henryk’in ayakları büyük değil,” dedi Uri. “Çıkarın ayakkabıları.”</p>

  <p class="block_3">Küba, Jon’un ayakkabılarını çıkardı.</p>

  <p class="block_3">Uri karı ayağıyla temizledi. Büyük Henryk’i kaldırıma oturttu. Ayağından para torbalarını çıkardı. Jon’un ayakkabılarını giydirdi ona ve sıkı sıkı bağladı. Büyük Henryk bir bebek gibi ayaklarını yere vurdu. Ciyak ciyak bağırdı. Uri, Büyük Henryk’in kulaklarını tuttu ve büktü. Büküp koparacağını düşündüm. Büyük Henryk’in gözleri yuvalarından dışarı fırladı. Uri, Büyük Henryk’in kulaklarını kulp gibi tutarak onu ayaklarının üzerine çekti. Bir süre daha ciyaklamasına izin verdi ve sonra ona, “Ayakkabıları giyecek misin?” dedi. Büyük Henryk başını evet anlamında hızla salladı. Uri onu bıraktı.</p>

  <p class="block_3">Yürüyüp uzaklaşırken, Uri’ye, “Jon için bir melek gelir mi?” diye sordum. Yuvarlak halının altındayken duymuştum, öldüğün zaman bir melek gelip seni Cennet denilen bir yere götürüyordu.</p>

  <p class="block_3">Konuştuklarımızı duyan Enos, sırıttı. “Evet, işte melek burada...”</p>

  <p class="block_3">Bu bir attı, o kadar zayıftı ki, sanki kâğıt torbadan ve çöplerden yapılmış gibi gibiydi, erimiş karın içinde yürürken nal sesleri geliyordu. Üzerinde çıplak bir ceset bulunan bir vagonu çeken atı üstü başı darmadağınık iki adam yönlendiriyordu. Dönüp arkamıza baktık. At Jon’un yanında durdu. Adamlardan biri Jon’u ayaklarından yakaladı ve vagonun üzerine çekti. Öbür adam Jon'un koltuk altlarından tuttu ve ikisi birlikte onu öne arkaya salladılar. Bu bana kız yetimlerin ip atlayışını anımsattı. Sonra Jon’u birdenbire bıraktılar ve havada süzülen ceset gidip öbürünün üzerine düştü. Vagon yoluna devam etti.</p>

  <p class="block_3">“Onu nereye götürüyorlar?” diye sordum.</p>

  <p class="block_3">Enos, “Nereye olduğunu sanıyorsun?” diye atıldı. “Cennete gidiyor işte.”</p>

  <p class="block_3">Enos’a inandım. “Orada ne oluyor?” dedim.</p>

  <p class="block_3">Küba güldü. “Jon, Çizme olacak!” Diğerleri de yüksek sesle güldüler, hatta Uri bile.</p>

  <p class="block_3">Kafam karışmıştı. “Ama o ölü.”</p>

  <p class="block_3">“Artık değil,” dedi Ferdi.</p>

  <p class="block_3">Küba, “Cennette hiç kimse ölü değildir, değil mi, Uri?” dedi.</p>

  <p class="block_3">Herkes Uri’ye bakıyordu. O hiçbir şey söylemedi.</p>

  <p class="block_3">“Kıçına hava pompalıyorlar ve yepyeni oluyorsun,” dedi Küba. Daha çok gülüşmeler.</p>

  <p class="block_3">Enos yumruklarını kaldırdı. “Haydi, Cennet için bağıralım!”</p>

  <p class="block_3">Uri dışında herkes, Büyük Henryk bile, neşeyle bağırdı ve sonra uzun bir süre sessiz durduk. Ses çıkaran tek kişi yeni ayakkabılarını erimiş karın içinde takır tukur öttürerek deneyen Büyük Henryk’ti. Bunu yaparken, gelip geçen insanların üzerine çamur sıçratıyor, onlar da bize pis pis bakıyorlardı.</p>

  <p class="block_3">Birisi bununla yetinmedi. Bu bir Kapo’ydu.</p>

  <p class="block_3">Her yer Kapolarla doluydu. Çizmeler onları gettodaki Yahudilere bekçilik etmeleri için tutmuşlardı. İşin tuhafı, bu Kapoların da Yahudi oluşuydu. Yahudiler Yahudilere bekçilik ediyor! Bu, bana çok anlamsız geliyordu.</p>

  <p class="block_3">Kapoların silah taşımasına izin verilmiyordu, ama her birinde bir düdük ve kolum kadar uzun bir sopa vardı. Üniforma giyiyorlardı ama bu üniformaların bizim giysilerimizden hiçbir farkı yoktu -uzun konçlu çizmeleri, gümüş kartalları yoktu. Ve tabii ki, Yahudi oldukları için kol bandı takıyorlardı.</p>

  <p class="block_3">Neyse işte, bir Kapo yanımıza geldi ve sopasını sallayarak, “Kol bantları! Kol bantları!” diye bağırmaya başladı.</p>

  <p class="block_3">Böyle zamanlarda hep olduğu gibi hamamböcekleri gibi sağa sola kaçıştık. Ama bu kez içimizden biri yakalandı. Büyük Henryk. Büyük Henryk yeni ayakkabılarıyla takır tukur yürüyordu ve Kapo onu kolundan yakalayıncaya kadar hiçbir şey fark etmedi. Arkamda bir böğürtü duydum ve dönüp bakmak için durdum. Büyük Henryk, iki eliyle başını korumaya çalışarak Kapo’nun önünde duruyordu. Kapo bağırıp çağırarak sopasını Büyük Henryk’in suratına doğru sallıyordu. Kapo, kısa boylu ve bir deri bir kemikti. Büyük Henryk bağırırken onun yüzüne bakmak için başını kaldırmak zorunda kalıyordu.</p>

  <p class="block_3">Sonra birden gözlerimin önünde bir kızıl saç ışıltısı gördüm. Bu, Kapo’nun arkasından gelen Uri’ydi. Sopayı kaptı ve Kapo’yu çekip sırt üstü kaldırıma devirdi.</p>

  <p class="block_3">O âna kadar insanlar karşı kaldırımdaydılar, görmemiş gibi yapıyorlardı. Sopa artık Uri’nin elindeydi ve Büyük Henryk orada öylece durmuş izliyordu, işte o sırada Uri sopayı Kapo’nun kafasına indirdi. Aynen şöyle: küt! Tıpkı sıraya dizildiğimizdeki sesler gibi.</p>

  <p class="block_3">Şimdi başını ellerinin arasında tutarak kaldırımda sendeleyen Kapo’ydu. Bu, Büyük Henryk’e eğlenceli gelmiş olmalıydı, çünkü sopayı Uri’nin elinden alıp kendi kafasına vurdu. Bu da bize çok eğlenceli gelmiş olmalı ki, saklandığımız gölgelerden fırlayıp, sopayı elden ele dolaştırarak, sırf eğlence olsun diye kafalarımıza vurduk, sendeleyen Kapo’nun çevresinde düşe kalka dolaştık. Kapo dengesini kaybedip yere düştüğünde aklımıza başka fikirler geldi. Ayakkabılarını çekip çıkardık ve caddeye fırlattık, karşı taraftaki herkes ayakkabıları görüp üzerlerine saldırdı. Ardından Kapo’nun ceketi uçtu havada ve sonra pantolonu.</p>

  <p class="block_3">“Ayaklarını tut,” dedi Uri, Enos’a, Enos Kapo’nun ayaklarını ve Uri de ellerini tuttu, ben ise Uri, artık görünmez değilsin diye düşünerek çok eğleniyordum. İkisi birlikte, tıpkı arabacıların Jon’a yaptığı gibi, Kapo’yu ip gibi salladılar ve fırlattılar, Kapo havada uçtu ve şaap diye erimiş karın içine düştü. Uri kendi çevresinde dönerek sopayı moloz yığınının içine fırlattı. Kapo iç çamaşırlarıyla karların içinde homurdanırken caddenin karşı tarafında bize dönük hiçbir göz yoktu yine.</p>

  <p class="block_11" id="calibre_pb_22">&nbsp;</p>
</body>
</html>
