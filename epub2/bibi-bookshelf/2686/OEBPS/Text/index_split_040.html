<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xml:lang="tr">
<head>
  <title>Cennetin h?rs?z melekleri</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="block_2">&nbsp;</p>

  <h3 class="block_10" id="toc_id_48">40</h3>

  <p class="block_2">&nbsp;</p>

  <p class="block_3">Burnum kaşınıyordu. Yanaklarım. Burnumu kaşıdım. Kaşıntı geçti, ama yine geri geldi. Kesik kesik vızıltılar. Gözlerimi açtım. Beyaz bulutlar mavi gökyüzünde salınarak ilerliyorlardı. Ok gibi hareket eden noktalar. Sinekler.</p>

  <p class="block_3">Bir zil sesi duyuyordum. Kulağım acıyordu. Kolum acıyordu. Her şey acıyordu.</p>

  <p class="block_3">Islaktım. Suyun içindeydim. Doğrulup oturdum. Bir hendekteki bir su birikintisinin içindeydim. Hendekten çıkmaya çalıştım ve sırt üstü düştüm. Zil sesi susmuyordu. Koluma, köpeğin dişlerini geçirdiği yere baktım. Yara kabukluydu; koyu kırmızı ekmek gibiydi. Sinekler üzerinde dans ediyorlardı. Sineklere baktım uzun uzun. Çok meşguldüler.</p>

  <p class="block_3">Elimi kulağıma, memesi kopuk olana, koydum. Kabuk bağlamış bir topak hissettim, yalnızca o kadar. Sırtımı hendeğin duvarına yaslayıp oturdum ve gözlerimi kapadım ve zil sesini dinledim.</p>

  <p class="block_3">Janina!</p>

  <p class="block_3">Fırlayıp hendekten çıktım. Stawki İstasyonu boştu. Çizmeler yoktu. Yahudiler yoktu. Trenler gitmişlerdi. Kapı kapalıydı.</p>

  <p class="block_3">Boş raylara doğru yürüdüm. Başım dönüyordu. Bir süre sonra yerde uyandım. Yeniden denedim. Dünya sallanıyordu. Sert toprağın içinde bir şey gördüm. Almak için eğildim ama başım döndü ve başımın üstüne düştüm. Bir çığlık attım ve uyuyakaldım. Gözlerimi açtığımda o şey hâlâ orada duruyordu. Paramparça olmuş bir şey. Janina’nın ayakkabısı. İçinde yüzümü gördüğüm ayakkabı. Nerde görsem tanırdım onu. Parmaklarımı üzerinde gezdirdim. Gülümsedim. Ayakkabıyı yerden aldım, kendimi yerden kaldırdım ve yalpalayarak yürümeye başladım.</p>

  <p class="block_3">Peronun kenarına geldim. Bacaklarımı raylara doğru sarkıtıp oturdum. Yine başım dönmeye başladı. Uyuyakaldım. Uyandığımda rayların üzerindeydim; ayakkabı avucumdaydı.</p>

  <p class="block_3">Raylar kıvrılarak istasyondan çıkıyordu. Yürümeye başladım. İstasyonun dışına, dünyanın dışına yürüdüm. Raylar gökyüzüne kadar uzanıyorlardı.</p>

  <p class="block_11" id="calibre_pb_40">&nbsp;</p>
</body>
</html>
