<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/ey1.css" type="text/css" rel="stylesheet"/>
</head>
<body>
<h1>17</h1>
<p>Tamara bir kez daha Grandük Konstantin'in emriyle Petersburg'a davet edilmişti, fakat seyahat için hazırlanmak üzere birkaç güne ihtiyacı vardı ve gitmeden önce özel bir ziyaret yapmak amacındaydı. Gribov'un kendisine Natalya Borisovna'nın adresi olarak verdiği adres Küçük Ordinka Caddesi'nin güney ucunda, Zamoskvoreçye'deydi. Orada, hepsi yolun doğu tarafına yığılmış yarım düzine kadar ayakkabı tamircisi dükkânı vardı. Gribov'un verdiği adres onlardan birine aitti, ama dükkân sahibi ne kızlık soyadı ne de evlendikten sonra aldığı soyadıyla Natalya Borisovna diye birini tanıyordu ve kocası hakkında da hiçbir şey bilmiyordu.</p>
<p>Tamara diğer dükkânları da dolaştı ve bir iz bulamadı, fakat tam son dükkândan ayrılmış vazgeçmek üzereyken, ilk girmiş olduğu dükkândan çıkan bir kadın koşarak ona doğru yaklaştı.</p>
<p>"İlya Vladimiroviç Bazenov'u arayan siz misiniz?" "Doğru," dedi Tamara.</p>
<p>"Kocam aptalın teki."</p>
<p>"Yani onu tanıyor musunuz?"</p>
<p>"Hayır, ama Oleg İlyiç Bazenov'u tanıyoruz."</p>
<p>"Oğlu mu?" diye sordu Tamara. Kadın omuz silkti. "Nerede o?"</p>
<p>"Hemen şurada, Ordinskiy Yolu'nda bir dükkânı var. Kadın caddenin ilerideki bir köşesine işaret etti. "Dört numara.</p>
<p>Tamara ona teşekkür etti ve kadının gösterdiği yere doğru yürümeye başladı. Dört numarayı kolayca buldu. Burası bir çilingir dükkânıydı.</p>
<p>"Oleg İlyiç mi?" diye sordu, bir tezgâhın arkasından gülümseyerek kendisine bakan, kirlenmiş deri önlüklü adama.</p>
<p>"Evet benim. Sizin için ne yapabilirim?"</p>
<p>"Ben annenizi arıyorum. Ya da en azından onu aradığımı sanıyorum." Adam otuzlarının sonundaydı ve bu da annesinin 1816 yılında evlenmiş olmasıyla uyumluydu. "Annemi mi?"</p>
<p>"Natalya Borisovna Bazenova; evlenmeden önceki soyadı da Papanova."</p>
<p>"O kesinlikle benim annem," diye yanıt verdi adam. "Ne olmuş ona?"</p>
<p>"Onunla konuşmak istiyorum. 1812'yle ilgili."</p>
<p>"1812 mi?"</p>
<p>"Evet, sizce benimle bu konuda görüşür mü?"</p>
<p>"işgali mi kastediyorsunuz?"</p>
<p>"O zamanları."</p>
<p>Adam mutlu anılarını anımsayarak özlemle gülümsedi. "Onu susturamazdık. Bütün hikâyelerini hatırlıyorum. Biz çocukken sürekli anlatırdı. Fransızları. Yangınları. O ve büyükbabam evlerini kaybetmişler. Bir kilise avlusunda yaşamak zorunda kalmışlar."</p>
<p>"Çok kötü günler geçirmiş olmalılar."</p>
<p>"Üstesinden gelmişler. Fransızları yenmek için her şey yapılmış, bugünkü gibi değilmiş. Bir erkek kardeşi -Fyodor- Borodino'da ölmüş." Adam yine gülümsedi. "Sonra da iki yüzbaşısı geliyor."</p>
<p>"Yüzbaşı mı?"</p>
<p>"Onları bir yangından kurtarmış. Biri çok kötü yaralanmışmış, fakat ona bakarak sağlığına kavuşturmuş. Sanırım ondan oldukça etkilenmiş, fakat bunu ne ona ne de bize itiraf etti. Adı Petrenko'ymuş."</p>
<p>"Petrenko." Bu, çok uzak olmayan bir geçmişte Dimitriy'in ağzından duymuş olduğu bir isimdi. Arada bir bağlantı olması çok saçma olurdu, fakat yine de Tamara bundan emindi.</p>
<p>"Doğru. Diğer adamın adını hatırlayamıyorum. Annem ondan pek bahsetmezdi. Adı 'D'ile başlıyor."</p>
<p>Tamara neredeyse yanılıyor olmayı ümit etti, fakat söylemeliydi. "Danilov mu?"</p>
<p>"Danilov!"Tamara'nın söylediği ismi destekler gibi parmağını ona doğru uzattı ve kadının tepeden tırnağa ürperdiğini fark etmedi. "Yüzbaşı Petrenko ve Yüzbaşı Danilov. Fransızları atlatıp şehirden kaçmalarına yardım etmiş ki güçlerini toplayıp tekrar savaşabilsinler. Ve onlar da tam böyle yapmışlar."</p>
<p>"Hiç size o sıralarda işlenen bir cinayetten bahsetti mi?" "Cinayet mi? Savaştan dolayı her taraf kan revan içindeymiş."</p>
<p>"Bu Fransızlar gittikten sonra olmuş. Degtyamiy Yolu'unda."</p>
<p>"Orası neresi?"diye sordu adam.</p>
<p>"Kuzeyde. Tverskaya Caddesi'nin orada."</p>
<p>Adam başını salladı. "Böyle bir şeyden hiç bahsetmedi." Tamara, Natalya Borisovna'yla şahsen konuşmak için gelmişti ve hâlâ onun orada olup olmadığını sormak istiyordu, fakat oğlunun ondan söz ediş şeklinden gerçeği tahmin etmek kolaydı. "Ne zaman öldü?" diye sordu Tamara.</p>
<p>Adam kendisinin hiç bahsetmediği şeyi Tamara'nın anlamış olduğunu görerek kaçamak bir bakışla gülümsedi. "Onunla tanışmış mıydınız?"</p>
<p>Tamara başıyla onayladı ve kısa karşılaşmaları sırasında kadına karşı hiçbir şey hissetmemiş olmasına rağmen ikna edici olduğunu ümit ettiği bir gülümseme belirdi yüzünde. "İlginç bir insandı."</p>
<p>Adam başını salladı. "Uzun zaman oldu. 1846'da öldü. Şikâyet edemem. Ziyaret etmek isterseniz Aziz Clemens'te yatıyor."</p>
<p>"Teşekkür ederim," dedi Tamara. "Gideceğim."</p>
<p>Gitmedi. Bunun ne anlamı vardı ki? Ne Oleg'in annesinin orada yattığı, ne de on yıl önce ölmüş olduğu şeklindeki sözlerinden kuşku duyması için bir neden yoktu. Ve eğer bir şekilde kalkıp mezarından çıkmadıysa, Tamara'nın bir yıl önce tanışmış olduğu kadın Natalya Borisovna Bazenova değildi.</p>
<br/>
<p>"Bir bakıma, geldiğin için üzgünüm."</p>
<p>Raisa yatakta oturuyordu ve üstünde sadece iç çamaşırları vardı - ayak bileklerine kadar gelen keten bir pantalet<a id="dipnot042" style="vertical-align: super;" href="../Text/dipnotlar.xhtml#sonnot042">[1]</a> ve belinden göğsüne uzanan dar bir korse. Alçakgönüllü ve düşünceli bir ifadeyle, yere bakarak konuşuyordu.</p>
<p>Dimitriy onun yanına yatağa oturdu ve elini bacağının üstüne koydu, fakat çok ileri gittiğini Hissederek hemen çekti.</p>
<p>"İstersen giderim," dedi.</p>
<p>Genç kadın ona dönüp elini tuttu ve gözlerine baktı. "Hayır. Bunu kastetmemiştim. Lütfen. Sadece..."</p>
<p>"Ne?" Raisa'nın tedirginliği Dimitriy'i neredeyse güldürecekti, fakat kendini tuttu.</p>
<p>"Bunu sabırsızlıkla bekliyordum."</p>
<p>Dimitriy de sabırsızlıkla beklemişti, hâlâ da bekliyordu, fakat ciddiyetten uzak bir yanıtın hoş karşılanmayacağını düşünüyordu. Raisa aynı şeyden söz etmiyordu. "Neyi?" diye sordu Dimitriy.</p>
<p>"Bana kur yapmanı."</p>
<p>Dimitriy gülümsedi - biraz Raisa'nın romantik sadeliği kendisini eğlendirdiğinden, biraz da genç kadının kendisinden diğer müşterilerden daha fazla şey beklediği düşüncesiyle gururu okşandığındandı bu. Dimitriy şimdi daha sabırlı davranıp Raisa'yla ilgili duyduklarından çok, ilk tanıştıkları zaman onda bulmuş olduğu şeye güvenmiş olmayı diliyordu.</p>
<p>"Sanırım bunun için artık çok geç," diye ekledi Raisa.</p>
<p>"Neden?"</p>
<p>"Çünkü zafer garanti olduğu zaman bir şeyin peşinden koşmanın heyecanı kalmaz."</p>
<p>"Bunu değiştirebilirim," dedi Dimitiry.</p>
<p>"Bu senin hatan değil. Benimle ilgili gerçeği öğrendiğin andan itibaren imkânsız hale geldi. Kim söyledi? Tamara mı?"</p>
<p>"Tanrım, hayır!" diye haykırdı Dimitriy. "Bunu onayladığını düşünemiyorum."</p>
<p>"Tamara'nın mı?" Raisa keyifle güldü. "Onun da burada çalıştığını biliyorsun, değil mi?"</p>
<p>Dimitriy kıpkırmızı olduğunu hissetti. Karnı düğümlendi. Tamara? Kız kardeşi? Annesine ne kadar benziyordu. Bu tuhaf bir teselliydi.</p>
<p>"Ah, ama benim gibi değil. Tamara patron. O ne derse o olur."</p>
<p>"Hiç tahmin etmezdim." Sonra Dimitriy'in içini bambaşka bir korku kapladı. "Ona buraya geldiğimi söylemezsin, değil mi?"</p>
<p>"Bunun ne önemi var ki?"</p>
<p>Bu, Dimitriy'in cevabını kendisine bile vermeyeceği bir soruydu. O kız kardeşinin mesleğini öğrenmiş olmayı sorun etmemişti, o zaman neden onun kendini buraya geldiği için ayıplamasından korksundu ki? Bir şey söylemedi. Tuhaf bir durumdu. Belki günün birinde ikisinin de buna güleceğini düşündü.</p>
<p>"Şu anda dışarıda ama öğrenir. Ben söylemesem de kızların bazıları seni gördü."</p>
<p>"Adımı bilmiyorlar."</p>
<p>"Seni tarif edebilirler. Sen oldukça... farklısın." Öne doğru eğilip Dimitriy'in dudaklarına küçük bir öpücük kondurdu, fakat o karşılık veremeden geri çekildi. "Peki, Vasiliy İnnokyentiyeviç mi söyledi?"</p>
<p>Dimitriy başını salladı.</p>
<p>"Muhtemelen buraya dalıp beni bu hayattan kurtaracağını düşünüyor."</p>
<p>"Bunu yapabilirim."</p>
<p>"Kurtarılmak istemiyorum."</p>
<p>"Neden?"</p>
<p>Raisa şehvetle gülümsedi. "Tahmin et," diye cevap verdi. Dimitriy ona duyduğu arzunun tüm bedenini sardığını hissetti. Öpmek için öne doğru eğildi, fakat genç kadın arkasını dönmüştü bile. "Korsemi çözer misin?" Korsenin krem rengi keten kumaşıyla tezat oluşturan parlak mavi ipek bağcıkları arkadan itinayla bağlanmıştı. Açılmasın diye çift kurdeleyle bağlanmış olan korsenin üst kısmı vücuduna sıkı sıkıya yapışmıştı. Dimitriy'in düğüme ulaşmaya çalışırken korseyi geriye çekmesi Raisa'nın daha fazla sıkışmasına neden oldu.</p>
<p>"Oo!" diye kıkırdadı Raisa. "Senin için yeterince ince değil miyim?</p>
<p>"Affedersin," dedi Dimitriy. Sonunda düğümü gevşetti ve korsenin bağcıklarını çözmeye başladı. Korse tamamen çözüldüğünde Raisa onu çıkardı ve yere attı. Arkadan bakıldığında vücudunun doğal görünüşü sert korseyle şekil verildiği zamanki kadar mükemmeldi. Dimitriy ellerini onun beline dolayıp kendine çekti ve yüzünü boynuna bastırıp tenini kokladı, fakat yalnızca genç kadının kullandığı <i>eau de toilette</i>'in kokusunu alabildi. Ellerini kaldırıp göğüslerine dokunduğu zaman genç kadının vücudunun hafifçe ürperdiğini hissetti. İç çamaşırları orada da doğanın yarattıklarının üzerine pek bir şey koyamamıştı.</p>
<p>Bir süre böyle kaldılar, sonra Raisa ondan ayrılıp ayağa kalktı. Hâlâ arkası dönüktü. Pantaletini hızla çıkardı ve uzun, ince bacaklarının üzerindeki biçimli kalçası meydana çıktı. Sonra elini kaldırdı ve başındaki çok sayıda toka ve firketeyi çıkardığı anda saçları altın sarısı dalgalar halinde biçimli kalçalarına doğru döküldü.</p>
<p>Arkasına dönüp Dimitriy'e gülümsedi. Neredeyse dokunmanın bile günah sayılacağı bir meleğe benziyordu. Ama Dimitriy'in ziyaretinin bütün amacı günahtı. Orada oturup sonsuzluğa bakar gibi baktı. Ağzının açılıp aşağı sarktığından emindi, ama onu kapayacak gücü bulamadı kendinde.</p>
<p>"Üstündekiler fazla gelmiyor mu sana?" diye sordu Raisa.</p>
<p>Dimitriy hemen harekete geçti ve duruma hızla çare buldu. Çok geçmeden paltosundan, ceketinden ve gömleğinden kurtulup üst kısmı çıplak olarak yatağa oturmuş çizmelerini çıkarmaya çalışıyordu. Raisa onun önünde yere çömeldi.</p>
<p>"Bırak ben yapayım," dedi.</p>
<p>Dimitriy doğrulup sol bacağını uzattı. Raisa çizmeyi tutup yumuşak hareketlerle çıkardı - Dimitriy'in bileği artık bağcıklara gerek duymayacağı kadar iyileşmişti. Sonra sağ bacağa geçti ve çizmeyi biraz çevirip çekmeye çalışırken Dimitriy'in yaralanmış bileğinden bir sızı gelip geçti ve ona tuhaf bir zevk verdi. Raisa'nın bunu kasten yaptığından kuşkulandı ve onun bunu yaptığı sırada gözlerini kendisine dikmiş bakıyor olması fikrini değiştirmesi için bir neden bırakmadı.</p>
<p>Raisa, Dimitriy'in çizmelerini çıkardıktan sonra yatağa tırmandı, yan yatıp elini başının altına koydu ve vücudunun bütün güzelliğini sergiledi. Dimitriy üstünde kalanları çıkarırken gözlerini bir an için bile üstünden ayırmadı. Dimitriy de Raisa gibi çırılçıplak kaldığında aynı şekilde Raisa'nın karşısına uzandı.</p>
<p>Raisa bacağını ona doğru uzatıp ayağını Dimitriy'in baldırının üzerinde gezdirdi ve ayak bileğinin üzerine geldiğinde biraz daha fazla bastırdı. Dimitriy irkildi, ama acı verdiği anda Raisa'nın gözlerinde parlayan ateşi tekrar gördü.</p>
<p>"Bu canını yakıyor olmalı," dedi Raisa, kıkırdayarak.</p>
<p>"Öyle yapmazsan acımıyor."</p>
<p>"Ya?" dedi Raisa kırgın bir ifadeyle. "Peki, ya bu?" Konuşurken ayağını merminin isabet ettiği yerin hemen altına sertçe vurmuştu. Dimitriy'in baldırına ve uyluğuna, oradayken algıladıkları daha tahmin edilebilir hislerle karışan bir ağrı saplandı ve her ikisi de arttı. Dimitriy bir an için Tyeplov'u ve çalıntı bir tüfekle Beyaz İstihkâm'dan Fransız piyadelerine rastgele ateş edişlerini hatırladı. Bu düşünceyi hemen zihninden uzaklaştırdı.</p>
<p>Sırıtıp genç kadını sırtüstü yatırdı ve üstüne çıktı. Raisa'nın gülümsemesi aniden yerini bir kaygı ifadesine bıraktı.</p>
<p>"Affedersin," dedi. "Bunu böyle hafife almamalıydım. Sivastopol'da korkunç şeyler olmuş olmalı."</p>
<p>Dimitriy o belirli anıyı tekrar zihninden uzaklaştırdı. "Orada fark ettim ki," dedi, "bu çoğu şeyden daha iyi."</p>
<p>"Anlatmak ister misin?"</p>
<p>Bir kadının, üstünde yatan ve yalnızca bir tek amacı olan bir adama böyle acayip bir soru sorması, neredeyse onun dikkatini başka yöne çekmek istiyor olduğu şeklinde yorumlanabilirdi. Fakat Dimitriy bu konu hakkında konuşmayı, bu konu hakkında onunla konuşmayı ne kadar çok istediğini fark ettiğinde şaşırdı. Raisa, Dimitriy'i, onun kendisini anladığından daha iyi anlıyordu, ama birçok askerle birlikte olmuş olmalıydı.</p>
<p>"Daha sonra," dedi Dimitriy.</p>
<p>Raisa başını salladı ve gözlerini kırpıştırdı, kollarını onun sırtına sarıp kendine doğru çekti.</p>
<br/>
<p>Olağanüstüydü.</p>
<p>"Doğum günün için," dedi Konstantin. Yatakta ona yaklaşıp omzunun arkasını öptü.</p>
<p>Tamara gerdanlığa bakıyordu. Üstünde mavi hareli pembe renkli beş büyük taş vardı ve her biri Tamara'nın tahminine göre pırlanta olan bir dizi taşla çevrelenmişti. Diğer süslemeler ve zincir de gümüştendi.</p>
<p>"Çarşamba günü," diye cevap verdi Tamara. "Çarşamba günü görüşemeyiz."</p>
<p>Tamara onunla birlikte olamama düşüncesinin kendisini ne kadar hüzünlendirdiğini fark ettiği zaman şaşırdı. "Nerede olacaksın?"</p>
<p>Konsantin kıkırdadı ve Tamara bunu bir paylama, ama nazik bir paylama olarak kabul etti. "Tak bakalım," dedi Konstantin.</p>
<p>"Takı takılacak bir giysim yok." Üstünde giysi yoktu, Konstantin'in de öyle, ama saray soğuk değildi.</p>
<p>"Önemi yok. Eğer şu anda senin güzelliğinle yarışabiliyorsa, ne giymeyi tercih edersen et uyacaktır."</p>
<p>Tamara güldü, fakat gururu okşanmıştı. Konstantin'in ellerini ensesinde hissetti ve sevişmeden önce çıkarmadığı tek şeyi çıkarmaya çalıştığını fark etti.</p>
<p>"Hayır," dedi, elini onun üstüne koyarak. Duygusal bir hareketti, aynı zamanda da kaba. Konstantin elini geri çekti ve Tamara bir anda kendisini yalnız hissetti. Onu çıkarmanın bir zararı olmazdı. Kocasının hatırası olan altın saat yan taraftaki giyinme odasında duran çantasının içindeydi. Tamara, Konstantin'in yatağına girerken ondan ayrıldığı için huzursuz olmamıştı. O zaman kendisine bir şekilde babasını anımsatan bir İsa ikonuna neden bu kadar değer veriyordu? "Ben yaparım," dedi ve onu çıkarmak için boynuna uzandı.</p>
<p>İkonu yatağın yanındaki masaya koyup gümüş zincirindeki narin, küçük düğümcüğe - bir zamanlar kırılmış ve alelacele tamir edilmişti, baktı. Belki de kıran kendisiydi ve babası da tamir ettirmişti. Eğer öyleyse, bunu daha çocukken unutmuştu.</p>
<p>Konstantin'in armağanını alıp göğsüne doğru kaldırdı. Ağırdı. Konstantin'in ellerinin ensesine uzanıp kolyenin uçlarını bitiştirdiğini hissetti. Tamara saçlarını onun yolundan çekmek için ellerini başının arkasında kavuşturmuştu. Atkuyruğundan kurtulmuş saçları şimdi özgürdü. Konstantin böyle seviyordu. Çoğu erkek de böyle severdi.</p>
<p>"Ayağa kalk," dedi Konstantin kolyeyi taktıktan sonra. "Göreyim."</p>
<p>Tamara ayağa kalktı ve gerdanlığın ağırlığını boynunda ve göğsünde hissederek ona döndü. En alttaki taş, iki göğsünün arasındaki dar şeridin en tepesine rahatça yerleşmişti. Onu tam anlamıyla sergilemek için düşük bir dekolte gerekiyordu, fikir buydu. Konstantin'in gözleri kolyenin üzerinde fazla gezinmedi; hiçbir yerde çok fazla oyalanmadan, fakat gördükleri her şeye mucizeymiş gibi bakarak Tamara'nın vücudundan aşağı doğru kaydılar. Konstantin'in bakışları Tamara'yı tepeden tırnağa okşadı, sonra tekrar yukarı dönüp beklenen yerlerde biraz ara verdikten sonra kadının gözleriyle buluştu.</p>
<p>Konstantin güldü. "Afrikalı bir prensese benziyorsun," dedi.</p>
<p>"Afrikalı!" Tamara kendisini yatağa, onun yanına atarken yüzü Konsantin'in yüzüne yaklaştığı sırada değerli taşlar göğsüne çarptı. Sonra sırtüstü döndü ve Konstantin ona yaklaşıp üstüne eğildi.</p>
<p>"Biliyorsun," dedi. "Resimlerde görmüşsündür; tevazu gösteremeyecek kadar ilkel, fakat kocasının servetiyle gösteriş yapmak için mücevherlerle bezenmiş kadınlar."</p>
<p>"Yani ilkelim, öyle miyim?"</p>
<p>"Pek mütevazı olduğunu iddia edemezsin."</p>
<p>Tamara bunu reddedemeyerek altdudağını dışarı uzattı. "Ama Afrikalı?" diye yakındı.</p>
<p>"Doğru. Kötü bir benzetmeydi. Ten rengine bakılacak olursa," -Tamara'nın omzunu öptü- "sen Pamuk Prenses'sin."</p>
<p>Tamara kıkırdadı. "Sen de benim yakışıklı prensimsin - yoksa cücelerden biri misin?" Tamara bir an bunu söylediğine pişman oldu, Konstantin erkeklerin en uzun boylusu sayılmazdı, ama Tamara'yla birlikte güldü.</p>
<p>"Ve dünya üzerinde aynalarına bakan ve kendilerine senin onlardan daha güzel olduğun söylenen o kadar çok kötü kalpli kraliçe var ki."</p>
<p>"Sanırım o kadar çok değildir."</p>
<p>"Aynalar yalancıdır," dedi Konstantin. "Onlara asla güvenemezsin."</p>
<p>Tamara sustu, aklından <i>Pamuk Prenses</i> sahneleri geçiyordu. Yaşlı bir kadın kılığına girmiş olan kötü kalpli kraliçenin, korsesinin bağcıklarını bağlamak üzere masum prensese yaklaştığını, sonra zehirli tarağı, sonra da elmayı gördü. Tamara'nın aklına diğer bir kılık değiştirmiş kadın geldi; kendisini Natalya Borisovna olarak tanıtmıştı, ama o olamazdı. O yaşlı kadın kimdi? Tamara bütün bu araştırma yolculuğuna onun söyledikleri üzerine çıkmıştı. Ve o kadın, olduğunu iddia ettiği kişi olmasa da, yine de gerçek Natalya ile Aleksey arasında 1812'ye uzanan bir bağlantı vardı; oğlu bu kadarını gün yüzüne çıkarmıştı. Her şeyden önce Tamara yaşlı kadının iddialarıyla niyetinin iyi mi kötü mü olduğunu hâlâ bilmiyordu.</p>
<p>"Burada mısın ?"Tamara'nın düşünceleri Konstantin'in sesiyle bölündü.</p>
<p>"Evet," dedi. "Sadece düşünüyordum."</p>
<p>"Neyi?"</p>
<p>"Gerdanlığı ne kadar çok sevdiğimi. Ametistler çok güzel."</p>
<p>Konstantin'in bir an yüzü asıldı, sonra yüzüne bir gülümseme yayıldı. "Korkarım onlar ametist değil," dedi nazikçe. "Onlar pembe safir. Senin burcunun taşı."</p>
<p>Tamara'nın rengi aniden değişti. Yüzü kıpkırmızı oldu. Onun cömertliğine hakaret etmişti. Bu büyüklükte ametistlerle süslenmiş bir kolye de değerli olurdu, ama safirlerle birlikte olduğunda Tamara'nın sahip olacağını hayal bile edemeyeceği kadar değerli hale geliyordu.</p>
<p>Yatakta doğrulup Konstantin'i tutkuyla öptü. Konstantin bir bacağını üzerine atarak Tamara'nın üstüne eğildi. Tamara başını yastığa bırakarak ona baktı.</p>
<p>"Peki, bunu ne zaman takacağım?" diye sordu, yumuşak bir sesle.</p>
<p>"Benim için tak."</p>
<p>Tamara sarmaş dolaş olmuş vücutlarına baktı.</p>
<p>"Bu pek pratik olmaz," dedi, bir kaşını kaldırarak.</p>
<p>"Sadece bu defalık," diye cevap verdi Konstantin.</p>
<br/>
<p>"<i>Spieglein, spieglein,"</i> diye mırıldandı Yudin kendi kendine, sonra gülümseyip, "in <i>meiner Hand</i>"<a id="dipnot043" style="vertical-align: super;" href="../Text/dipnotlar.xhtml#sonnot043">[2]</a> diye ekledi. Elindeki yaldızlı aynanın sapını parmaklarıyla sıkıca kavramıştı. Onu inceliyordu - en azından arka tarafını. Güzeldi - Yudin kendisi imal etse bu kadar güzel olmazdı. Ama buna cesaret edememişti. Kendi ürettiği aynaya bakıp onun göstereceği şeyle karşılaşma riskini nasıl alabilirdi? Onun yerine İzlanda spatı blokunu kesin talimatlarla bir uzmana -şehrin doğu yakasındaki bir Venedik göçmenine- göndermişti. Talimatlarına oymacılık işleri ve yaldızlar dahil değildi, ama bunun için ayrıca ücret ödememişti. Yudin onun sadece işiyle ilgili gururu nedeniyle talep edilenlerin -ödemesi yapılan işlerin- daha fazlasını yaptığına birden fazla kez şahit olmuştu.</p>
<p>Aynayı çevirip bakmak çok kolaydı. Eğer onun yansıttığı şeyin üstesinden gelebilecek biri varsa, o da kesinlikle kendisiydi. Bir <i>vurdalak</i>'ın baktığı tüm aynalar gibi hiçbir şey yansıtmasa bile. Bu, onun bugüne kadar yaptığı bütün araştırmalara kafa tutan bir şey olmasına rağmen, Yudin bu hayal kırıklığıyla baş edebilirdi.</p>
<p>Ama daha ileri bir deney yapması gerekiyordu. Kendi üzerinde değil, hatta Raisa üzerinde de değil - henüz değil. Masasının çekmecelerini karıştırıp güvenlik amacıyla aynanın etrafına sardığı eski şah buldu. Sonra elindeki en yeni hâzinesiyle bürosunun altındaki zindanlara götüren basamakları indi. İşe Tanrı'nın yarattığı en aşağı konumdaki mahluklarla başlayacaktı. Soldaki üçüncü kapıya gidip gözetleme kafesinin önündeki küçük ahşap kapağı açtı; madenİ çubuklar tek başına bu hücrenin içindekilerin kaçmasını önlemeye yetmezdi. Yudin başını demire dayarken kokusunun ve nefesinin onları cezbedeceğini biliyordu. Çok geçmeden aç bir halde kendisine doğru koşturan minik pençelerin çıkardığı gıcırtıları duydu. Onların dümdüz, dik ahşap kapıya tırmanmak için nereden destek aldıklarını bilemiyordu, ama Yudin çoğu kişinin kendi türünün tartışma götürmez diklikte bir kayalığa tırmanmak konusundaki yeteneğine aynı derecede hayret edeceğini de biliyordu.</p>
<p>Minicik, soğuk ve etli bir pençenin yanağına dokunduğunu hissettiğinde geri çekildi. Çaresizce aç olan sıçan pençe atmaya devam etti, fakat ona yetişemiyordu, çünkü açlıktan iğne ipliğe dönmüş olmasına rağmen, madeni çubukların arasından geçemeyecek kadar büyüktü. Oraya kadar ulaşabilenler mutlaka en iyi beslenmiş olanlardı. Madeni gözetleme kafesinin önünde giderek daha fazla aç sıçan toplandı. Yudin onların neredeyse yalvardığını duyabiliyordu.</p>
<p>Sonra küçük olanlardan bir tanesi, bulduğu minicik bir aralığı kullanarak madenİ çubukların arasından geçmeyi başarabildi. Ama özgürlüğüne kavuşamadan Yudin onu yakaladı ve ahşap kapağı, ânında kafesin üstüne kapatıverdi. Yaratık kıvranıyor ve tırmalamaya çalışıyordu, ama Yudin onu tam göğsünden sıkıca kavrayıp sıkıştırdığından nefes alamıyor ve direnci giderek kırılıyordu. Yudin elini sallayıp şalı aynanın üzerinden düşürdü ve kaldırıp kendisini değil, sıçanı görecek şekilde tuttu.</p>
<p>Yudin kendisini izleyen dört tane göz ve yaklaşan tehlikeyi dinlemek için dikilmiş dört tane kulak gördü. Aynada bir sürü bıyık kılı titreşiyordu. Yudin fareyi doğrudan ona bakıyormuş gibi güzel görebiliyordu, ama onu bir İzlanda spatından izlediği için çift görüyordu.</p>
<p>Ve Yudin sıçanı görebiliyorsa hayvan da onu görebiliyor olmalıydı.</p>
<p>Yudin'e boş gözlerle bakıyordu. Neredeyse yalnızca gözbebeğinden meydana gelen gözleri nereye bakıyor olduğuna dair bir fikir vermiyordu. Zor işti. Yudin insanlar ve <i>vurdalak</i>'lar üzerinde, farelerde yaptığından yüzlerce kez fazla deney yapmıştı, fakat bu yaratıkların görme duyusuna bel bağlamadığını ve gördüklerini de pek anlamadığını tahmin ediyordu. Yudin'in yansımasının kemirgenin korkuyla ciyaklamasına yol açması, ona bir şey anlatıyordu. Sıçanın hiçbir şey anlamamış olmadığını.</p>
<p>Yudin sıçanı tekrar kafese doğru çevirdi ve kendi türünün örnekleri arasında bir insanla -ya da gerçek bir vampirle- olduğundan çok daha fazla rahat eden hayvan mutlu bir şekilde alelacele hücresine geri döndü. Yudin kapıyı kapattı. Not defterini yanında getirmeliydi, fakat bu ilk deneyin sonuçlarını hatırlamak kolaydı. Şimdi sıra ikincisine gelmişti.</p>
<p>Koridorun en ucundaki kapının sürgüsünü açarken, sahip olduğu insan koleksiyonundaki en uygun örneğin hangisi olduğunu düşünüyordu.</p>
</body>
</html>