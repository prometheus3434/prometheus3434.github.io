<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/ey1.css" type="text/css" rel="stylesheet"/>
</head>
<body>
<h3>Kırım Savaşı</h3>
<p>Rusya 1853 yılında Osmanlı İmparatorluğu'na karşı üç yüz yıl içinde on birinci kez savaşa girdi. Bu defa farklı olan, İngiltere ve Fransa'nın Türklerle ittifak yapması ve böylece Avrupa'nın Napoleon devrinden beri görülmemiş ölçekte bir savaşa sürüklenmiş olmasıydı. Tuna çevresinde, Baltık Denizi'nde, Akdeniz'de, Kafkasya'da, hatta Büyük Okyanus'ta bile önemli çarpışmalar oluyordu, fakat en önemli çatışma alanı, Müttefiklerin Kırım yarımadasındaki Sivastopol'da bulunan Rus donanmasını imha etme girişimine sahne olan Karadeniz'di. Böylece en azından batıda bu çatışma Kırım Savaşı adıyla anıldı.</p>
<p>Savaşın birincil nedeni, Müslüman Osmanlı İmparatorluğu topraklarında bulunan ve Hıristiyanlarca kutsal sayılan yerlerin kontrolünün kimde olacağı konusundaki tartışmaydı; Fransa'nın desteklediği Katolik Kilisesi mi, yoksa Rusya'nın himayesindeki Ortodoks Kilisesi mi? Daha genel anlamda ise, iki taraf arasındaki karşıtlık, Rusya'nın Britanya İmparatorluğu aleyhine genişlemesinden duyulan korkudan kaynaklanıyordu. Rusya, Britanya Hindistanı'na karadan ulaşma olanağına sahipken Britanya bu bölgeye Ümit Burnu'ndan dolaşan dolambaçlı rotayı takip ederek ulaşabiliyordu. Doğu'daki Türk etkisi Rusya'nın tutkularına karşı bir tampon görevi yapıyordu, fakat -Çar I. Nikolay'ın "Avrupa'nın Hasta Adamı" adını verdiği- Osmanlı İmparatorluğu'nun beklenen çöküşü, Rusya'nın Türk topraklarının çoğunu ele geçirebileceği ve alt kıtaya bir adım daha yaklaşabileceği anlamına geliyordu.</p>
<p>Fransızlar bu anlaşmazlıkla pek ilgilenmemekle birlikte, Fransız imparatoru III. Napoleon da İngilizler gibi Rusların deniz yoluyla Karadeniz'den geçerek Akdeniz'e ulaşabileceğinden kaygı duyuyordu. Üstelik III. Napoleon Rusya'ya karşı direnmenin, yeni elde ettiği konumunu (1851 yılındaki hükumet darbesi sonrasında imparator olmuştu) güçlendirebileceğini, ayrıca amcası Napoleon Bonaparte'ın 1812 yılında Rusya tarafından yenilgiye uğratılmasının ve Çar Nikolay'ın III. Napoleon'un imparator olma iddiasını layıkıyla tanımamasının öcünü alma fırsatını sağladığını düşünüyordu.</p>
<p>Kutsal yerlerle ilgili müzakereler sırasında I. Nikolay Türklerin kararlılığını sınamak amacıyla Ruslara, Osmanlı İmparatorluğu bünyesinde özerk eyaletler olan ve iki ulusun tarih boyunca sıklıkla uğruna çatışmış olduğu Eflak ve Boğdan'ın işgal edilmesi emrini verdi. Viyana Konferansında Rusya'ya kutsal yerler üzerinde sınırlı otorite sağlayan bir uzlaşma önerildi. Bunu yeterli bulan Rusya söz konusu eyaletlerden geri çekilmeye başladı, fakat Türkiye yeterli bulmadı ve Rusya'ya savaş ilan etti. Geri kalan oyuncular da saflarını belirlemeye başladılar.</p>
<p>Avusturya ve Prusya tarafsız kaldı, fakat 1854 Martı'nda İngiltere ve Fransa birlikte Rusya'ya savaş ilan ettiler. Birlikleri altı ay içinde Kırım'a geldi ve Sivastopol'daki deniz üssünü kuşattı. 1855 yılının sonlarında Sivastopol düştü ve 1856 yılında imzalanan Paris Antlaşması savaşı sona erdirdi. En önemli sonucu, Rusya ve Türkiye'yi eşit derecede bağlayacak şekilde Karadeniz'in askerden arındırılması oldu. Fakat Türkler Akdeniz'de bir sahil şeridine sahipken, Rusya çeyrek yüzyıl boyunca bir güney donanmasından yoksun kaldı.</p>
</body>
</html>