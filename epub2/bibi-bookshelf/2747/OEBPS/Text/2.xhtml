<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/ey1.css" type="text/css" rel="stylesheet"/>
</head>
<body>
<h1>2</h1>
<p>Dimitriy kendisini gömülmüş gibi hissediyordu. Her tarafını saran kar, burun deliklerini dolduruyor, gözlerini kamçılıyor, dudaklarının arasından içeri giriyordu. Sanki kara gömülmüş gibiydi, ama öyle değildi. Bu sadece çok geçmeden dinecek bir fırtına sırasındaki kısa bir kar yağışıydı ve o geçtikten sonra etrafını görebilecekti. Düşman ileride bir yerlerde, nehrin diğer tarafındaydı. Fransızlar, İngilizler veya Türkler olabilirdi. Kendi savaşlarma destek bulma ümidiyle Fransızlara dalkavukluk etmek için savaşa katılmış olan lanet Sardinyalılar bile olabilirdi. Dimitriy ayırt edebilecek kadar iyi göremiyordu. Nehri bile göremiyordu, ama orada olduğunu biliyordu.</p>
<p>"Binbaşı Danilov!"</p>
<p>Dimitriy döndü. Yanında, eldivenli elinde bir mesaj tutan genç bir <i>poruçik</i><a id="dipnot005" style="vertical-align: super;" href="../Text/dipnotlar.xhtml#sonnot005">[1]</a><span style="font-size: 13px;"> </span>duruyordu. Dimitriy genç adamın kendisini bu fırtınada nasıl bulabildiğini ancak tahmin edebilirdi. Kâğıdı ondan alıp, odaklanabilmek için biraz uzağında tutarak okumaya çalıştı. Gözleri ile çiziktirilmiş yazı arasında kar taneleri savruluyordu, ama ne olduğunu anlaması zor olmadı. Kâğıtta yalnızca üç kelime vardı:</p>
<p>"Cephaneyi idareli kullanın."</p>
<p>Dimitriy tam kâğıdı elinde top haline getirmiş yere fırlatmak üzereyken aklına daha iyi bir fikir geldi. Onu cebine koydu. Böyle emirleri görselerdi, Fransızlar ne anlam verirlerdi?</p>
<p>"Cevap verilecek mi, efendim?"</p>
<p>Dimitriy kendi kendine gülümsedi. Daha nükteli ve daha pervasız olsaydı, gerçek duygularını ifade eden bir cevap yollardı. Sadece, "Cevap yok," dedi. <i>Poruçik</i> selam verip döndü ve hızla kar tabakalarının arkasında kayboldu.</p>
<p>Bu, düşmanın bu yıl içinde yaptığı ilk saldırıydı ve aptalcaydı. Müttefik hatları Sivastopol'ün güneyindeydi ve kıyıdan içerilere kadar uzanıyorlardı. Hedefleri şehirdi ve savunma aceleye gelirse bu işlerine gelecekti. Şehri sivri bir yara gibi ikiye bölen limanda Karadeniz Donanmasının gemileri demirliydi, İngilizlerle Fransızların burada olmalarının bütün sebebi buydu. Limana açılan Çernaya Nehri doğal savunma hattını doğuya doğru devam ettiriyordu. Düşmanın şehri kuşatmak için yapabileceği en iyi şey nehri geçmekti. Ama bunu denemek için yanlış günü seçmişlerdi.</p>
<p>Dimitriy atından indi ve Rus hatları boyunca yürüdü. Rüzgâr dinmişti ve kar hâlâ yağmasına rağmen, biraz daha ileriyi, neredeyse nehrin diğer yakasını görebilmek mümkündü. Düşman fazla ilerleyemiyordu. Saldırıya bir bombardımanla başlamışlardı. Amaç, Rusları nehrin kuzey kıyısından geriye sürmekti, fakat hedefe ulaşmış olmasına rağmen, onların ilerlemeden haberdar olmasına da neden olmuştu. Kimileri Dimitriy'in neden burada olduğunu bile sorabilirlerdi. O, savaş alanında hizmet etmek için birden fazla nedenle fazla kıdemli olarak addedilen bir karargâh subayıydı; bu değerlendirme onu hasta ediyordu ve saldırı geldiğinde eyleme geçen ilk subaylardan biri olmuştu. Ne ölmeyi ne de öldürmeyi arzuluyordu ama ikisi de karargâhta oturup bunlarla ilgili raporları okumaktan iyiydi.</p>
<p>Kendisine verilen emri iletmeyi dert etmedi. Adamları da kendisi gibi cephanelerinin kıt olduğunu biliyorlardı; bunun Moskova'yla aralarındaki ikmal hatlarının berbat durumda olmasına bağlı olduğunu da biliyorlardı. Akdeniz'den geçerek gelen düşman bile Ruslardan daha kolay destek alıyordu. Ve şimdi de İngilizler, Balaklava'daki rıhtımdan başlayan bir demiryolu inşa etmişlerdi. Henüz lokomotifleri yoktu ve vagonları atlar çekiyordu, ama bu, İngiltere'deki imalathanelerden gelen gıda, cephane ve hatta topların bile ilkel bir yolu kullanmaya gerek kalmaksızın cephedeki kırmızı giysili İngiliz piyadelerine ulaştırılabileceği anlamına geliyordu. Eğer Çar Nikolay, Moskova'dan Sivastopol'a veya Simferopol'a, hatta Odessa'ya bir tren yolu inşa ettirmeyi seçmiş olsaydı, o zaman düşman ayak basacak bir yer bulamazdı. Ama Moskova-Petersburg hattı daha prestijliydi ve Çar için önemli olan da buydu.</p>
<p>Dimitriy nehrin karşı kıyısında Fransız istihkâm erlerinin, silah arkadaşlarının karşıya geçmesini sağlayacağını umdukları parçalı dubalı köprüleri kontrol etmeye çalıştıklarını güçbela görebiliyordu. Kolay hedef oluşturuyorlardı, fakat hava onlar için en az mermiler kadar etkili bir engeldi. Dimitriy onları izlerken bile, çekmekte oldukları bir ip koptu ve bir dubanın üzerinden kamçı gibi savrulup askerlerden birine çarparak nehre düşürdü. Arkadaşları yardım etmek için aşağı uzandılar, fakat tam o sırada tipi şiddetlendi ve Dimitriy ne olduğunu göremedi. Babasının Berezina Savaşı'yla ilgili anılarını ve Napoleon'un birliklerini Rusya'dan çıkarabilmek amacıyla nehrin üzerinde bir köprü kurmak için ümitsizce çabalayışını anlattığını anımsadı. Babası, topladıkları odunlarla inşa ettikleri yapıyı sürekli bir şekilde destekleyebilmek için göğüs hizasına kadar gelen dondurucu suda duran istihkâm erlerine karşı duyduğu hayranlığı saklamamıştı. Ama Dimitriy düşmanına karşı aynı sempatiyi hissedemiyordu. Neticede onlar buraya kendi seçimleriyle gelmişlerdi, ama Rus askerleri -subaylar olmasa bile erler- serfti; çarın veya diğer zengin soyluların malıydılar ve emir ister mısır tarlasında ırgatlık ederken yorgunluktan, ister savaş alanında bir mermiye hedef olarak ölmek olsun, efendilerinin buyruğuna itaat etmek zorundaydılar.</p>
<p>"Tekne geliyor!"</p>
<p>Dimitriy hangi kartal gözlü gözcünün bağırdığını bilmiyordu, ama nehre baktığında karların arasından bir çıkartma gemisinin pruvasının ortaya çıktığını görebildi. Tam bir emir vermek üzereyken, birliğin yüzbaşısı ondan önce davrandı.</p>
<p>"Sadece tüfekler!" diye bağırdı. "Ateş serbest!"</p>
<p>Dimitriy hemen elini kaldırıp, "Ateş etmeyin!" diye bağırarak emri iptal etti. "Yaklaşmasını bekleyeceğiz."</p>
<p>Yüzbaşı, aynı durumda Dimitriy'in de yapacağı gibi, en ufak bir şikâyette bulunmadan talimatını düzeltti; onlar emirkomuta zincirinin yalnızca birer halkasıydılar. Düzeltilen emir bütün hatta iletildi. Gemideki adamlar ateş etmeye başladılar ve birkaç Rus piyadesi düştü. Dimitriy kulağının hemen yanından geçen bir merminin vızıltısını duydu ve yana çekilmediği için şaşırdı. İngilizlerin yarısında ve neredeyse aynı sayıda Fransız'da daha hızlı doldurulabilen ve misket tüfeklerinden daha hassas <i>shtutser'lar</i> vardı. Rus ordusunda ise neredeyse hiç yoktu. Dimitriy onyıllar önce onların kullanıma alınmasıyla ilgili olarak yapılan tartışmaları ve kıdemli subaylardan birinin, hızlı doldurulabilen silahların askerleri yalnızca süngülerine güvenmek yerine daha fazla cephane harcamaya sevk edeceğini söylemiş olduğunu hatırladı. Mücadeleden bu bakış açısı galip çıkmıştı. Askerleri, eğitim sırasında takırdayabilmeleri için misket tüfeklerinin harbilerini ve tutucu halkalarını kasten gevşetmeye cesaretlendiren de bu tavırdı. Merasim alanında beş yüz tüfeğin aynı anda çıkardığı sesi dinlemek güzel bir şeydi, ama savaş alanında bir tanesinin bile isabet kaydedemediğini görmek farklıydı.</p>
<p>Dimitriy'in eli hâlâ, beklettiği bir akorun enfes dalgalanışını olabildiğince geciktiren bir orkestra şefi gibi havadaydı. Gemi yeterince -güvertedeki adamların yaptıkları saldırının başarılı olduğunu hayal etmelerine yetecek kadar- yaklaştığında elini aşağı indirdi ve "Ateş," diye bağırdı. Emir tekrar bütün hat boyunca yankılandı, bunu silah sesleri izledi. Bu mesafeden bir tek Rus misket tüfeği bile hedefini şaşırmazdı ve onlarda güvertedeki adamlardan çok daha fazla tüfek vardı.</p>
<p>Tekne nehrin kuzey kıyısına hafifçe çarptı, fakat karaya kimse çıkamadı. Bu havada çıkartma yapmaya çalışmak için aptal olmalıydılar. Bütün hatalarına rağmen, Çar Nikolay, Rusya'nın savaşta nasıl mücadele ettiğini anlamış ve bunu çok açık bir biçimde dile getirmişti. "Rusya'nın güvenebileceği iki generali vardır; General <i>Jarvier </i>ve <i>Fevrier.</i><a id="dipnot006" style="vertical-align: super;" href="../Text/dipnotlar.xhtml#sonnot006">[2]</a>" Bu kadar güneyde olmalarına rağmen bu doğruydu. Napoleon'u mağlup eden Rusya'nın kışıydı ve aynı kış şu âna kadar bu yeni Fransız saldırısını da durdurabilmişti. Ama ocak geçmişti ve şubat en kısa aydı; sonrasındaki on ay boyunca da Rusya Nikolay'ın en sevdiği iki generalinin desteğinden mahrum olarak savaşa devam etmek zorundaydı.</p>
<p>Hattın aşağı taraflarından başka bir bağırış duyuldu. Dimitriy atını mahmuzlayıp ne olduğuna bakmaya gitti. Bu defaki, dubalı köprü yapan istihkâm erlerinin küçük bir başarısıydı - nehrin toplam genişliğinin belki de onda biri uzunluğunda bir bölüm oluşturacak şekilde, iki köprü parçasını iplerle birbirine bağlamayı başarmışlardı. Rus topçusunun ateşi saldırıyı hızla önledi ve saatlerce süren uğraşı ve onu verenleri saniyeler içinde yok etti. Dimitriy oturup sakin bir şekilde izledi. Kar yağışı durmak üzereydi, ama yapacağını yapmıştı. Birazdan karanlık basacaktı ve düşman gece saldırıya geçmezdi. Sivastopol güvenlikteydi; yarına kadar.</p>
<br/>
<p>Gece fırtına durmuştu ve ertesi gün hava sakin ve açıktı, ama yine de soğuktu ve zemin karla kaplıydı. Nehri geçmek için başka bir girişim olmamıştı - düşman bu saldırı rotasını tekrar denemeyi artık iki kez düşünmesini gerektirecek kadar çok asker ve donanım kaybetmişti. Bugün Dimitriy izinliydi ve şehir merkezindeydi. Nikolay Kışlası'ndaki yemek salonunda oturmuş, mektup yazmaya çalışıyordu.</p>
<p>Sevgili Babacığım,</p>
<p>Bu kadar yazabilmişti. Ne ifade etmek istediğini tam olarak biliyordu. Sorun aynı şeyi daha önce farklı şekillerde yüzlerce kez yazmış ve hep aynı yanıtı almış olmasıydı; bu yanıt, yanıtsızlıktı. Başını koltuğa geri yaslayıp bir şey düşünmemeye çalıştı. Bütün rahatladığı zamanlarda olduğu gibi, içi müzikle doluverdi. Bu çocukluğundan beri böyleydi; kafasının içinde kocaman orkestralar ona tanıdık ama yine de yabancı gelen bir müziği çalıyorlardı. Armoni, bildiği armoniydi. Ritimler ve kontrpuanlar, biraz fazla avangard olmaları nedeniyle pek hoş görülmeseler de bir müzik profesörü tarafından doğru olarak kabul edilebilecek türdendi. Ama hepsi orijinaldi. Dimitriy tabii ki iyi bilinen bir ezgiyi de toparlayabilirdi, ama daha önce ne kendinin ne de başka birinin duymuş olduğu kendi eserini ancak müziği içinden akmaya bıraktığı zaman yaratabilmişti. Onun kırk yedi yıllık ömrü boyunca değişmediğine inanmıyordu. Fakat ne olursa olsun bir tek notasını bile kâğıda dökememişti.</p>
<p>Belki bir gün olurdu, ama bunu zorlamayacaktı. Bugün ise, kendini sözcüklerle ifade etmeye çalışıyordu. Babasından en son 1847 yılında haber almıştı. Çok sık haberleşmiyorlardı, fakat ikisi de genellikle senede bir veya iki mektup yazıyordu. 1848 yılı tabii ki önemliydi. Bu, Dimitriy'in annesinin öldüğü yıldı. Kıtlık ve kolera şehri vurduğunda Petersburg'da çok insan ölmüştü. Marfa Mihaylovna kıtlık konusunda kaygı duymasına gerek kalmayacak kadar varlıklıydı, ama hastalık statü dinlemiyordu. Dimitriy onu rahat ettirmek, hatta toprağa vermek için bile eve dönememişti.</p>
<p>Fakat bunun neden Dimitriy'in babasının yazmaya son vermesine sebep olduğunu anlamak zordu. Marfa yıllardır gerçek anlamıyla onun karısı değildi. Otuz yıl önceki Dekabrist Ayaklanmasına katıldıktan sonra sürgüne gönderildiğinde metresi Dominikiya Semyonovna arkasından gitmişti. Dimitriy, babasını Çar'a karşı olan tutumundan dolayı sevmiş, sevgilisini karısına tercih ettiğinden dolayı nefret etmişti. Ama yıllar geçtikçe, birincisindeki kahramanlık, İkincisindeki insani başarısızlığı örtmüştü. Ve gerçekte, eşinin ardından Sibirya'ya gitmemekle seçimi yapan aslında Marfa olmuştu. Kocasının sadakatsizliğini ölümünden çok önce affetmiş ve Dimitriy'den de böyle yapmasını istemişti.</p>
<p>Ve o yüzden Aleksey'in mesafeli sessizliği daha da anlamsız geliyordu. Bunun sansüre bağlı olması olasılığı da vardı. Dimitriy Üçüncü Şube'nin sürgündekilere giden ve onlardan gelen mektupların hepsini okuduğunu iyi biliyordu ve bunun yanı sıra başka şeyler olduğunu da tahmin ediyordu. Fakat mektuplara el konulmasına neden olabilecek şeyler yazmamak konusunda hep dikkatli olmuştu ve babası da aynı şekilde davranacak kadar akıllıydı. İkisi de ne askeri konulardan veya politikadan bahsetmiş, ne de hakkındaki en derin ve samimi sevgilerini ifade etmeden -hiçbir alay belirtisi yoktu- Çar Nikolay'dan söz etmişti.</p>
<p>Dimitriy başını eğip tekrar kâğıda baktı, ama hâlâ kendisini nasıl ifade edeceğini bilemiyordu. Yeterince basitti; sadece, "Ne kadar kısa yazarsan yaz, bana ne kadar hakaret etmek istiyorsan et, ama lütfen hayatta olduğunu bilmem için yaz," demesi gerekiyordu. Ama Dimitriy babasının hayatta olduğunu zaten biliyordu. Ölmüş olsaydı, ona bildirirlerdi. Dekabrist sürgünlerin oğullarına böyle haberler verildiğini biliyordu. Onlardan sadece birkaçının hayatta olduğunu düşünüyordu ve babası da kuşkusuz bunlardan biriydi.</p>
<p>Düşünmeyi bırakıp, çare olmasını ümit ederek tekrar kafasındaki müziği dinlemeye çalıştı. Onun yerine tek duyduğu şey akortsuz bir piyanodan gelen pek tanımadığı bir çingene melodisi oldu. Prens Galtsin'in odaya girip doğruca piyanonun başına gitmiş olduğunu anlamak için etrafına bakması gerekmedi. Aralarında dile getirilmemiş bir rekabet vardı. Dimitriy ondan daha iyi bir piyanist olduğuna emindi, ama Galtsin'in repertuvarı daha popülerdi; en azından buralarda. Dimitriy gençliğinde köylü müziğinin çekiciliğini fark etmişti, fakat yaşı ilerledikçe bu ona giderek daha sıradan görünmeye başlamıştı. Ama Dimitriy'in zevki sıradan -hatta soylu- bir askerinkiyle de uyuşmuyordu. Kendi performansını daha çok Petersburg'daki hanımefendilere layık buluyordu.</p>
<p>Galtsin sonunda parçayı bitirdi ve alkış sesleri yükseldi. Dimitriy'in tanımadığı bir ses, "<i>Bis! Bis!</i>" diye bağırdı, ama o ortamdaki duyguyla hemfikir olduğu düşünülür korkusuyla etrafına bakmadı.</p>
<p>"Belki Mitka bizim için bir şeyler çalar," dedi Galtsin, Dimitriy'in duyabileceğinden emin olmak için sesini yükselterek.</p>
<p>"Bu kadar yetenek alayı şımartıyor," dedi bilinmeyen ses.</p>
<p>"Haydi, Mitka," dedi Galtsin. "Bunu sen de istiyorsun."</p>
<p>Dimitriy ayağa kalkıp döndü ve gözlerini hemen piyanodaki Galtsin'in yanında duran adama sabitledi. Yaklaşık otuz beş yaşlarında bir deniz teğmeniydi. Çoğu insanın onda ilk fark edeceği şey boyuydu, ama Dimitriy ona yaklaşırken gözlerinin aynı hizada olduğunu fark etti. Dimitriy uzun boylu bir adamdı ve bu yeni gelen adam da tam onun dengiydi. Dimitriy'in dikkatini çeken şey onun zayıflığıydı. Dimitriy'in onun üniformasından görebildiği kadarıyla, kol ve bacakları sadece kastan ibaretmiş gibi zayıftı, ama çelimsiz değildi. Boynu ve çenesi kesinlikle antik bir heykelin parçası gibi şekillendirilmişti.</p>
<p>"Anatoliy Vladimiroviç Tyeplov," dedi Galtsin, ikisini tanıştırırken. "Dimitriy Alekseyeviç Danilov."</p>
<p>El sıkıştılar. Tyeplov'un kavrayışı Dimitriy'in beklediği gibi sıkıydı.</p>
<p>"Danilov mu?" dedi Tyeplov. "Aleksey'in..."</p>
<p>"Aleksey İvanoviç Danilov'un oğlu," diye tamamladı Dimitriy. "Dekabristin." Daha önce hiç kimse babasının eylemlerini Dimitriy'e karşı kullanmamıştı. Çar bütün hatalarına rağmen, ne kadar yakın akraba olursa olsunlar, komplocuların yakınlarına leke sürülmemesi gerektiğini bildirmekte titiz davranmıştı.</p>
<p>"Tabii," dedi Tyeplov sevinçle. "Bu ismi bir yerlerde duyduğumu biliyordum." Konuşurken sol elinin parmaklarını olmayan bir yüzükle oynuyormuş gibi hareket ettiriyordu. "Bizim için çalın," diye ekledi, Galtsin yerini boşaltırken.</p>
<p>Dimitriy oturup düşündü. Galtsin gibi kalabalığa yaranmaya çalışmayacaktı. Diğer bütün bestecilerden çok sevdiği ve erken ölümü bazen kendisinde ağlama arzusu uyandıran bir besteci vardı. Yemek masasında oturan subaylar Dimitriy'in takıntısını fark etselerdi, onun eserlerinden sıkılırlardı. Yine de Chopin olacaktı. Ama hangi eseri? Ellerini, başparmakları bir oktav arayla iki pes do'nun üzerine düşecek şekilde tuşların üzerine bıraktı. Parmakları, aralarında hep aynı mesafeyle yukarı doğru gezindikten sonra Chopin'in birinci baladının yavaş, görkemli altıdörtlüğüne geçti.</p>
<p>Müziğin içinde kendini kaybeden Dimitriy, hızlı, karmaşık arpejlerin ve alttan akan devasa ana temanın keyfini çıkararak onu içine akmaya ve kendisinden taşmaya bıraktı. Müzik ona, bir rüyanın ayrıntıları gibi, bittikten sonra asla tam olarak anımsanamayan bir gizem ve sevinç öyküsü, bir güçlük ve zafer öyküsü anlatır gibiydi. Bu, kendisinin anlatıcı olduğu bir öyküydü ve kendi müziğinde de olduğu gibi aynı anda hem yaratıp hem de tüketemiyordu. Müziğin sona erdiğini duyduğunda kendisini sanki daha yeni başlamış gibi hissetti. Elleri en sondaki pes sol'lerin üzerinde hareketsiz kaldı. Derin bir nefes aldı. Her türlü zaman duygusunu yitirmişti, fakat bu parçayı genellikle on dakikada çaldığını biliyordu. Açılış notalarının "papam papam" seslerini kafasının içinde duyduğu ikinci balada geçme isteğine karşı koydu. Galtsin elinde bir bardak votkayla salonun uzak bir köşesinde durmuş, alçak sesle sohbet ediyordu. Diğerleriyse kibarlık adına ancak asgari bir ilgi göstermeyi başarabilmişti.</p>
<p>Yalnızca Tyeplov piyanoya yaslanmış ve yalnızca bütün yaşamı boyunca ilk kez Chopin dinleyen bir insandan beklenebilecek şaşkın bakışlarla Dimitriy'i izlemişti.</p>
<br/>
<p>Dimitriy Sivastopol'ün erimeye yüz tutmuş karlarla kaplı caddelerinde hızla yürüyordu. Kış, beklediğinden daha erken sona eriyordu, fakat o daha kuzeydeki Petersburg'un havasına alışkındı. Önceki sonbaharda kuşatma ilk başladığında, limanın buz tutup şehrin kuzeyiyle güneyi arasındaki yolculuğu kolaylaştırıp kolaylaştırmayacağını merak etmişti.</p>
<p>Ama bu aptalca bir fikirdi, artık iklimi öğrenmişti. Liman donarsa düşmanın buz yüzeyini aşarak şehre yürüyebileceği olasılığını bile hayal etmişti. Korkusu kısa süre içinde geçmişti. İyi nişanlanmış birkaç top güllesi buzu kırar ve gelen birliklerin karaya geri kaçmasını sağlardı.</p>
<p>Sık sık olduğu gibi aklına yine 14 Aralık 1825 geldi. Kendisi görmemişti, ama yalnızca Nikolay aynı taktiği emretsin diye ne kadar çok isyancının buz tutmuş Neva üzerinden kaçmaya çalıştığını duymuştu. Nehrin üzerindeki buz paramparça olmuş ve çok sayıda cesur adam donmuş veya boğulmuştu. Dimitriy aylar boyunca en yakın arkadaşının bu şekilde öldüğünü düşünmüştü. Vasiliy Denisoviç Makarov kendisi için ikinci bir baba gibi olmuş ve sıklıkla onu öz babasından daha iyi anlamıştı. Ayaklanmadan sonra Vasiliy saklanmış, Dimitriy ve annesine Prusya'dan yazmıştı. Sonunda anayurduna farklı bir isimle geri dönmüştü: Vasiliy İnnokyentiyeviç Yudin. Çar Nikolay'ın sağlam bir belleği vardı ve o gün Senato Meydanı'nda bulunmuş biri olarak tanımlanan bir şahsı affetmesi pek olası değildi. Dimitriy bu şekilde tanımlanmamış olduğu için şanslıydı - bunun için hem babasına hem de Yudin'e teşekkür borçluydu, ama onu kurtarmakla bir korkak durumuna düşürmüşlerdi.</p>
<p>Bugün Dimitriy, Sivastopol'ün şu an için gerçek bir tehlike barındırmayan kuzey ucundaki Severnaya'ya gidiyordu. Müttefikler ilk defasında Sivastopol'a kuzeyden gelmişler, savunmasının çok güçlü olduğunu görünce şehrin güneyinden dolaşmış, ancak burada da Yarbay Totleben'in doğaçlama, fakat son derece etkili tahkimatıyla karşılaşmışlardı. Şimdi burada ve anakaraya dar bir bağlantı sağlayan Perekop kıstağına kadar olan bölgede Rus birlikleri vardı. Ama her şey değişebilirdi.</p>
<p>Limanda askerleri ve sivilleri kuzeye taşımaya hazır bekleyen çok sayıda kayık vardı. Dimitriy en yakınındakine atladı ve oturdu. Kürekçi hiçbir şey söylemeden açıldı ve yavaş, kısa yolculuk başladı. Geçişi kolaylaştırmak için bir dubalı köprü inşa edilmesi konuşuluyordu, ama henüz ortada bir şey yoktu. Geri çekilme ihtimali olmaması durumunda askerlerin daha cesurca savaşacağını düşünen birden fazla general vardı. Yine de, Dimitriy'in bugünkü görevinin gösterdiği gibi, firar etmek çok sıradan bir olaydı.</p>
<p>Su sakindi ve yalnızca suya batıp çıkan küreklerin sesi duyuluyordu. Bu Dimitriy için bir rahatlama anıydı. Suya doğru baktı. Sağ tarafında liman ikiye ayrılıyordu. Ana kısmı -Deniz Limanı- doğuya, "Askerİ Liman" adıyla anılan daha küçük bir dalı da güneye doğru devam ediyordu. Duyduğuna göre İngilizler ona "Savaş Gemisi Limanı" diyorlardı.</p>
<p>Ama gerçek ilgi odağı batıdaydı. Yalnızca birkaç verst açıkta İngiliz ve Fransız donanmaları bekliyordu. Gerçek tehdidi onlar oluşturuyordu ve ekim ayındaki ilk bombardımanda onların topları en ağır hasarı vermişlerdi. Karada da toplar vardı, fakat onlar gemidekilerin yanında hiçbir şeydi. Donanma aylar boyunca çoğu zaman sessiz kalmıştı, fakat baharda sesleri yeniden duyulurdu. En azından limana ve karadaki deniz birliklerine kolayca ulaşamıyorlardı. Bir tanesi kayığın biraz uzağında, diğeriyse tam liman ile Karadeniz'in sınırında, suda uzanan iki beyaz, aşkın dalga şeridi buna şahitlik ediyordu.</p>
<p>Dev dalgalar yalnızca aşağıda ne olduğuna dair bir ipucu veriyordu, batık gemiler, donanmanın oraya kadar getirip batırabildiği her şey. Bazen deniz bugünkü gibi sakin olduğunda, bir gemi direğinin veya pruvasınun su yüzeyini aştığı görülür ve limana girmeye çalışan gemilerin nihai olmasa da ciddi hasar alabileceklerini anımsatırdı.</p>
<p>Dimitriy kuzey kıyısına ayak bastı ve kayıkçıya zahmetine karşılık birkaç kopek verdikten sonra Yıldız Kalesi'ne doğru yürümeye başladı. Kale, düşman filolarını limandan uzak tutan ve ordularının güneyden saldırıya geçmesini tercih etmelerine neden olan diğer unsurdu. Bu yapı bütün Severnaya'nın aşağı yukarı dörtte birini kaplıyordu; masif taş ve tuğladan oluşan sekiz köşeli bir yıldız görünümündeydi ve güneydeki aceleye getirilmiş tahkimatlardan çok daha korkutucuydu. Karadan ve limandan görülüyor, kuzeyden veya denizden yaklaşmaya cesaret eden her türlü gücü yok etmekle tehdit ediyordu. Ama tehdit etmekten fazlasını yapamıyordu. Yapı neredeyse kırk yıllıktı, yeterli derecede korunmuyor, yeterince asker ve silah barındırmıyordu. Müttefikler saldırıya geçmeyi tercih etmiş olsalardı Severnaya'yı birkaç gün içinde işgal edebilirlerdi, ama çok şükür ki kalenin itibarı ve birazcık da halk arasında yayılan dezenformasyon, onları caydırmıştı.</p>
<p>Dimitriy saat yönünün aksi istikametinde surların etrafında yürürken, uzaktan bakıldığında heybetli görünen şeyin oldukça köhneleşmiş olduğunu gördü. Kapıya gelmişti. Nöbetçiye, "Binbaşı Danilov," dedi. "Yüzbaşı Şulgin'i görmek için geldim."</p>
<p>Şulgin'i bulmak biraz zaman aldı. Nihayet geldiğinde biraz telaşlı görünüyordu. Dimitriy onun ellerinin kirli olduğunu ve tırnaklarının altında çamur bulunduğunu gördü. Şulgin onu kalenin kuzey ucuna götürdü.</p>
<p>"Demek birkaç firar olayınız oldu," dedi Dimitriy, yürürlerken.</p>
<p>"Sanırım raporumda 'kayıp' sözcüğünü kullanmıştım."</p>
<p>"Aynı kapıya çıkar."</p>
<p>"Belki sizin adamlarınızın arasında, Binbaşı," dedi Şulgin pat diye, aralarındaki rütbe farkını unutur görünerek, "ama benim adamlarımın değil. Onlar mühendisti ve bazıları ordudaki en iyi eğitimli adamlardı. Barut kokusunu ilk aldıklarında ortadan kaybolacak insanlar değillerdir." Dimitriy yüzbaşının adamlarına güvenini ancak takdir edebilirdi, ama bunun yanlış olduğunu biliyordu. Korku herkesi etkileyebilirdi, yalnızca bazıları bunu diğerlerinden daha iyi saklamayı öğrenirdi.</p>
<p>Önlerinde yükselen kalın dış kale duvarının iç kısmında yer alan çürümeye başlamış kırık dökük ahşap bir kapı girişine gelmişlerdi. Onun içeri çöküp kendilerini ezebileceği düşüncesi pek hoş değildi. Şulgin kapıyı açtı ve Dimitriy'i önden buyur etti. İçeride duvarın aşağı kısımlarına inen dar bir ahşap merdiven vardı.</p>
<p>"Her neyse," diye devam etti yüzbaşı, inerlerken, "artık kayıp değiller."</p>
<p>"Ama sağlıkta ve afiyette olsalardı, sanırım burada olmazdım."</p>
<p>"Hayır," diye yanıtladı Şulgin kısaca.</p>
<p>Merdivenlerin dibinde Yıldız Kalesi'nden dışarı çıkan alçak bir tünel vardı. Şulgin'in bile sırtını hafif kamburlaştırması gerekti, Dimitriy ise iyice eğildi. Aniden kendini tuzağa düşmüş gibi hissetti. Etrafı şimdiki gibi sinir bozucu bir gömülmüş olma hissi verecek şekilde kapatılmadığı sürece kapalı ortamlardan korkmazdı. Tünel bir maden kuyusu gibi inşa edilmişti, duvarları gevşek topraktandı, yan duvarları ve tavanı az sayıda kalasla desteklenmişti. Dimitriy, tabyaların altında buna benzer yapılarda bulunmuştu.</p>
<p>"Bunu neden inşa ediyorsunuz?" diye sordu.</p>
<p>"Kısmen, düşmanın altını kazmayı ümit ettiğimiz için; daha çok da, bizim altımızı kazıp kazmadıklarını duyabilmek için."</p>
<p>Dimitriy bu kadarını akıl edebilmek için orduda yeterince zaman geçirmişti. Kızgınlığını belli etmemeye çalıştı. "Yani, neden burada? Yakında düşman yok ki."</p>
<p>"Ah, bunu Fransızların nereden saldıracaklarını öğrenmeden çok önce kazmıştık," diye açıkladı Şulgin. "Ve bir kez kazdığımızda, artık onları korumamız gerekir."</p>
<p>"Yoksa böyle mi olur?"</p>
<p>"Aynen."</p>
<p>Durmak zorunda kaldılar. Önlerinde tünel bir toprak ve kaya yığınıyla kapanmıştı. Diri diri gömülmeyle ilgili korkularının ne kadar gerçek olabileceğine ilişkin böylesi açık bir kanıt Dimitriy'i daha da rahatsız etmişti, ama aynı zamanda yüzeye ne kadar yakın olduklarını da gösteriyordu. O âna kadar yollarını aydınlatmış olan yağ lambaları artık gereksiz hale gelmişti, çünkü toprak çökmesi nedeniyle açılan delikten gün ışığı giriyordu. Dimitriy'in yüzüne temiz hava çarptı. Derin bir nefes aldı ve rahatladı, ama hâlâ kendi olduğu yerde sağlam kalmış olan ve onu öne eğilmeye zorlayan tünel tavanının yarattığı sıkıntıyı hissediyordu.</p>
<p>İki istihkâm eri -o dar alana ancak bu kadar insan sığabilirdi- yıkıntıyı kazmakla meşguldü ve Dimitriy onun altında ne olduğunu artık görebiliyordu. Koyu renkli toprak tabakasının altından bir insan eli ve kolu görünüyordu.</p>
<p>"Yani tünel çöktüğü zaman ölmüşler," dedi Dimitriy, en azından gövdesi dik durabilsin diye çömelerek.</p>
<p>"Sanırım öyle değil," dedi Şulgin. "Bu olduğunda onlar zaten iki gündür kayıptı."</p>
<p>"Onlar olduğuna emin misiniz?"</p>
<br/>
<p>Şulgin erlerden birine bağırdı, o da çalışmayı bırakıp yığının kenarına serilmiş olan brandayı geri çekti. Altında bir askerin bedeninin üst yarısı görünüyordu, gerisiyse hâlâ toprağın altındaydı. Brandanın altından çıkan cesedin üstünde çamur kabuklanmıştı, fakat yüzünü onu tanıyan herkesin kimliğini belirleyebileceği kadar temizlemişlerdi.</p>
<p>"Firar ettiler ve burada aşağıda saklandılar," diye öne sürdü Dimitriy, "ve sonra toprak çökmesi onları yakaladı." Bu, kendi arkadaşları tarafından vurulmaktan daha iyi bir sondu, çünkü Dimitriy böyle emretmek zorundaydı.</p>
<p>"Çöküntü meydana geldiğinde burada çalışmakta olan bir asker vardı, Tanrı'ya şükür o kurtuldu. Burada başka kimse olmadığına yemin ediyor."</p>
<p>Şulgin, tavandaki deliğe baktı. Dimitriy de bakıp yüzeye ne kadar mesafede olduğunu kestirmeye çalıştı.</p>
<p>"Aşağı mı düşmüşler?"</p>
<p>"O zaman üstte olurlardı."</p>
<p>Geriye yalnızca bir tek olasılık kalmış olmasına rağmen, Dimitriy bir an düşündü. "Demek ki cesetler tam tünelin üstüne gömülmüşler."</p>
<p>"Zannederim. Bunu yapan her kimse onların yıllarca bulunmayacağını tahmin etmiş, böylece savaş zayiatı olarak kabul edileceklerdi."</p>
<p>İki istihkâm eri aniden geri çekildi ve olabildiğince doğruldu. Bir kol daha ortaya çıkmıştı. Adamlar, her biri bir koldan tutarak kuvvetle çekmeye başladı. Onu önce yavaşça, etrafındaki toprak izin verdiği zaman da hızla dışarı çektiler. Dimitriy yeni bir çökme olabileceği kaygısıyla bir adım geri çekildi, ama her şey sağlam görünüyordu.</p>
<p>Ceset şimdi bir toprak kümesinin üzerinde sırtüstü yatıyordu ve ayakları hâlâ toprağın altındaydı. Kolları askerlerin çektiği gibi başının yan tarafında uzanıyor ve ona sanki teslim oluyormuş gibi bir görünüm veriyordu. Dimitriy, adamın çamurla kaplı darmadağın yüzüne ve berrak mavi gözlerine baktı.</p>
<p>Cesedin yüzüne su serpildi ve Şulgin'in eli, bir çocuğu çay içmeye hazırlayan hoyrat bir dadı gibi, adamın yüzündeki çamuru temizlemeye başladı. Bu yüz de diğeri kadar temizlendiğinde Şulgin durdu ve doğru dürüst görebilmek için başını çevirdi.</p>
<p>"Bu o," dedi. Sesinde bundan şüphe duymuş olduğuna dair en ufak bir belirti yoktu.</p>
<p>"Onları öldüren neydi?" diye sordu Dimitriy.</p>
<p>Şulgin omuz silkti.</p>
<p>Dimitriy uzandı ve Şulgin 'in adamın yüzünü temizlemek için kullandığı su kovasını aldı. Cesedin boynunu ve göğsünü ıslattıktan sonra Şulgin'den biraz daha fazla saygı göstererek geri kalan çamuru temizlemeye başladı, fakat koşulların ölü adama saygınlıkla ilgili fazla bir ümit veremeyeceğini biliyordu. Boğaz kısmında çamur özellikle sertleşmişti. Dimitriy, Şulgin'in ellerinin kirli olmasının nedenini sessizce fark ederek tırnaklarını çamurun altına geçirdi ve onu çekti. Çamur kolayca çıktı ama altında bir tabaka daha vardı.</p>
<p>Dimitriy önce önündeki şeye, sonra başını kaldırıp yüzü kendisinin de hissettiği kafa karışıklığının ifadesini taşıyan Şulgin'e baktı. Cesedin boynundaki, Dimitriy'in parmak uçlarıyla düzgünleşmiş olan çamurun yüzeyi artık içbükeydi ve cildin olması gereken düzeyin daha aşağısında olmasına rağmen hâlâ cilt görünmüyordu. Dimitriy tekrar öne doğru uzanıp tıpkı bir kayadaki oyuğu temizler gibi -toprakla kayayı ayırt etmek, toprakla eti ayırt etmekten daha kolaydı- parmaklarıyla daha çok toprağı kazıyıp çıkardı. Şulgin kovadaki geri kalan suyu döktü ve son toprak kalıntılarını da yıkadı.</p>
<p>Dimitriy ayağa kalktı. Başını hafifçe tavana çarptı, fakat dikkatini bakmakta olduğu şeyden uzaklaştırmak için bundan fazlası gerekiyordu.</p>
<p>"Tanrım!" diye tısladı Şulgin. Dimitriy ses çıkarmadı. "Daha önce böyle bir şey gördünüz mü?"</p>
<p>Dimitriy bu soruyu kendine daha önce sormuştu. Aklı otuz yıl öncesine, Moskova'da Malyi Tiyatrosu'nun yakınındaki bir caddeye gitti. Orada bir kan gölünün içinde ölü bir asker, Dimitriy'in geçmişte kaldığını umduğu bir yaratığın acınacak durumdaki kurbanı yatıyordu. Bugünse, yalnızca biraz önce yıkamış oldukları toprakla karışmış eser miktarda kan vardı görünürde. Dimitriy bu defa onun çoğunun ziyan olmasına izin verilmiş olduğundan şüphelendi. Yara aynı o zamanki gibi görünüyordu, fakat çok, çok daha derindi. Hâlâ toprak lekeleri olmasına rağmen, çenenin altındaki derin yırtıktan, kopmuş toplardamar ve kas kirişlerinin, hatta kemiğin bile görünüyor olması, ne Dimitriy'in ne de Şulgin'in olan biten konusunda kuşkusunun kalmamasını sağlamıştı.</p>
<p>Adamın boynunun yarısı koparılmıştı.</p>
</body>
</html>