<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/ey1.css" type="text/css" rel="stylesheet"/>
</head>
<body>
<h1>19</h1>
<p>Dimitriy uyandığında Raisa gitmişti. Bir not bırakmıştı, fakat pek ayrıntılı değildi, sadece yapması gereken işler olduğunu yazmıştı. Artık gün ışımıştı, yani tehlikede değildi; Dimitriy ona bunların hepsini anlatmıştı. Yan yana uzanmış yatarlarken Dimitriy ondan Tyeplov ve İgnatyev'in söylemiş olduğu her şeyi anlatmasını istemişti. Bunlar onun şüphelerine bütünüyle uyuyorlardı. Raisa'yı oradan çıkarıp şehirde saklandıkları deliğe götürmeyi planlamışlardı. Böylece Dimitriy'i oraya çağırabilecekler ve geldiğinde de -geldiği zaman Raisa'yı kurtarabilmek için kendi hayatını hiçe sayacağını da biliyorlardı- ikisini de öldüreceklerdi.</p>
<p>Dimitriy onların kendisini Moskova'ya kadar takip etmiş olduklarına gerçekten şaşırmıştı - Raisa'ya kendisine anlatmış oldukları hikâyenin aynısını anlatmış olmalarına da şaşırmıştı: Dimitriy'den, Cain'den intikam almalarına yardım etmesini istiyorlardı. Belki de doğruydu bu. Eğer sadece beslenmek istiyor olsalardı, güneyde kalmaları çok daha iyi olurdu. Dimitriy'i bütün ülkede takip etmeleri için özel bir nedenlerinin olması gerekiyordu ve onunla olan bütün karşılaşmalarında amaçlarının kanının tadına bakmak olmadığını göstermişlerdi. Bunda tabii ki, Dimitriy'in bir zamanlar <i>vurdalak</i>'ları harekete geçiren tek şey olduğunu düşündüğü basit bedensel zevklerin ötesine geçen belirli bir soyluluk da vardı. İntikam arayışı, haksızlığa uğramış olma düşüncesini ve doğruyla yanlış konusunda bir anlayışa sahip olmayı gerektirirdi. Peki, onların söylediği gibi, Dimitriy'in babasının -doğruyla yanlış arasında değil- ama iki kötüden daha az kötü olanını seçmeye zorlanıp, Tyeplov ve diğerlerinin Cain'den kaçmasına yardım etmeyi seçmiş olduğu doğru olabilir miydi?</p>
<p>Ama bunun için çok geçti. Tyeplov Moskova'ya gelip Dimitriy'den yardım etmesini istemiş olsaydı, işe yarayabilirdi. Fakat gelip Raisa'yı ve Dimitriy'le akraba olduğundan onlar kadar kendisi de habersiz olan Tamara'yı tehdit etmişlerdi. Bunu bilmemeleri Tamara'ya bir dereceye kadar güvenlik sağlardı. Tamara, Raisa'nın odasındaki olaya karışmıştı, ama <i>vurdalak</i>'ların onun peşine düşmesi için bir neden yoktu. Dimitriy'le bağlantı sağlayan kişi Raisa'ydı ve gece olduğunda takip edecekleri kişi de oydu, Dimitriy'in koruması gereken kişi de. Bunu tek başına başaramazdı, ama Moskova'da kendisine yardım edebilecek olan kişiyi tanıyordu.</p>
<p>Peki, ya Tamara'nın onun kız kardeşi olduğunu öğrenirlerse ne olurdu? Dimitriy aniden dehşete düştü. Kendisine ulaşmak için onu kullanacakları kesindi. Tamara'nın Dimitriy'in kız kardeşi olması, kaçınılmaz bir şekilde onun Aleksey'in -Üç Parmaklı Adam'ın- kızı olduğu gerçeğine bağlıydı. Dimitriy onların intikam planına nasıl yardım edecekse, kız kardeşinin de öyle yardım edebileceğini düşünmezler miydi? Ve Tamara onlara yardım etmeyi reddederse -ki Dimitriy'in bundan hiç şüphesi yoktu- ondan başka nasıl yararlanırlardı?</p>
<p>Dimitriy önceki gece Raisa ve Tamara'yla yaptığı konuşmayı hatırladı. Tamara'ya, Dominikiya'dan ya da en azından bir dadısı olduğundan bahsetmişti, ama babasının metresinin adını söylememişti. Bunu yapmak aptallık olurdu, fakat aralarındaki akrabalığı en hafif imayla bile olsa ifade etmeyi öyle çok istemişti ki; bu, insanın gerçeği bilmeyen arkadaşlarla konuştuğu sırada âşığının adından söz ettiği zaman duyduğu heyecanı andırıyordu.</p>
<p>Tamara kendisini evlat edinmiş olan Lavrovlara gidip soracak olursa gerçek ortaya çıkabilirdi. Ve Tamara'nın anne ve babası ortaya çıktığı zaman T^eplov'un bunu öğrenmesi ne kadar sürerdi? Dimitriy Lavrovları yıllardır görmemişti, fakat babasının bunu gizli tutmaları için onlara yemin ettirmiş olduğunu biliyordu. Şimdi babasının yerine kendisi gidip onlarla konuşmalı ve Tamara ne kadar yalvarırsa yalvarsın ona hiçbir şey söylememeleri gerektiği konusunda uyarmalıydı.</p>
<p>Ama önce Raisa'nın güvenliğini sağlama alması gerekiyordu.</p>
<p>Giyinmeye başladı.</p>
<p class="orta">***</p>
<p>Dimitriy, basamaklara her bastığında sağ ayak bileğine giren ince sızıyı göz ardı ederek Yudin'in bürosuna inen merdivenden paldır küldür indi. Oraya geldiğinde nefes nefeseydi. Yudin önündeki evraktan başını kaldırıp ona baktı.</p>
<p>"Mitka, bu ne kadar hoş bir sürpriz. Gribov'a bize birer çay getirmesini söyleyeyim mi?"</p>
<p>Dimitriy bu teklifi reddetmek üzere elini kaldırdı. Kendisini eski dostunun önünde duran koltuğa bıraktı.</p>
<p>"Belki de daha kuvvetli bir şey, ha?" diye sordu Yudin.</p>
<p>"Olur." Dimitriy'in anlatacaklarından sonra ikisinin de kuvvetli bir içkiye ihtiyacı olacaktı. Yudin vitrinli dolabına gitti ve bir bardak brendi doldurup getirdi. Kendisi içki almadı. Tekrar yerine oturduğunda Dimitriy konuşmaya başladı.</p>
<p>"Vasya," dedi. "Uzun yıllara dayanan bir dostluğumuz var.</p>
<p>Yudin başını salladı.</p>
<p>"Beni hep mantıklı, aklı başında biri olarak tanıdın."</p>
<p>"Bu açıdan babana çekmişsin."</p>
<p>Dimitriy kendi kendine gülümsedi. Yudin'in bu benzerlikten söz etmesi uygun olmuştu. Derin bir nefes alıp konuşmaya devam etti. "Vasya, bir <i>vurdalak</i>'ın ne olduğunu biliyor musun?"</p>
<p>Yudin şaşkınlıkla ona baktı. Dudaklarını sıktı, fakat kendine engel olamıyordu. Gürültülü bir kahkaha patlattı.</p>
<p>"Bu bir şaka değil, Vasiliy," dedi Dimitriy, kararlı bir ifadeyle. Ben yaşlı bir deli değilim. Bunlar gerçek şeyler. Biliyorum. Onlarla karşılaştım, babam da öyle."</p>
<p>Yudin kendisini sakinleştirdi. Elini uzatıp Dimitriy'in elinin üstüne koydu. "Özür dilerim." Kendisini tutamayıp tekrar güldü. "Senden kuşku duyduğumdan değil. Gülmemin sebebi, rahatlamış olmam."</p>
<p>"Rahatlamış olman mı?" Dimitriy donakalmıştı. "Mitka, biliyorum. Yıllardır biliyordum. Vampirlerden haberim var. Babanın onlarla mücadele etmiş ve onları yenmiş olduğunu biliyorum." Vitrinli dolaba doğru yürüdü, brendi şişesini getirip Dimitriy'in bardağını doldurdu, bu defa kendisi de bir bardak aldı.</p>
<p>"Ne zamandır biliyorsun?" diye sordu Dimitriy. "Savaştan, 1812'den beri."</p>
<p>"Sen de babamla birlikte mi mücadele ettin onlarla?" "Bunu pek söyleyemeyeceğim. Onlardan birini öldürmemiş olduğum kesin - bu daha çok Lyoşa'nın işiydi." Sesi daha da alçaldı. "Ama onların ne olduğunu ve neler yapabildiklerini gördüm."</p>
<p>"Niye hiç anlatmadın? Babam niye anlatmadı?"</p>
<p>"O zamanlar çok küçüktün, Mitka. Lyoşa bana söz verdirdi. Asla bizim yaşadığımız şeylere ortak olmak zorunda kalmamanı istediğini söyledi. O zaman tabii ki aramız bozuktu ve Senato Meydanı'nda barışmak için bize kalan birkaç dakika sırasında düşünmemiz gereken daha öncelikli şeyler vardı."</p>
<p>"Öyledir," dedi Dimitriy. Aleksey gibi konuşmuştu. "Peki, Lyoşa fikrini ne zaman değiştirdi?" Yudin gerçekten meraklanmış görünüyordu. "Bundan söz ederken hep çok kararlı görünürdü."</p>
<p>"Fikrini değiştirmedi - buna mecbur oluncaya kadar."</p>
<p>"Mecbur mu?"</p>
<p>"1825 yılında, isyandan yalnızca iki ay önce, burada Moskova'da onlardan biriyle karşılaştık."</p>
<p>"Tanrım. Ne oldu?"</p>
<p>"Babam sonunda halletti, ama bana bildiği her şeyi anlatmak zorunda kaldı."</p>
<p>"Peki, sana hiç benden söz etmedi mi?"</p>
<p>Dimitriy başını salladı.</p>
<p>"Bu tam onun davranışı," dedi Yudin, geçmişi anımsayıp gülerek. "Seni korumak istiyor. Beni de."</p>
<p>Dimitriy buna karşı gelemedi, fakat Aleksey'le ilgili anılar üzerinde kafa yoracak zaman yoktu. Yüzünde zalim bir ifade belirdi. Doğrudan Yudin'in gözlerine baktı. "Ama bu sadece tarih değil. Buradalar. Burada, Moskova'da."</p>
<p>"Tanrım!" Yudin öne eğilip elini ağzının üzerinde gezdirdi ve Dimitriy'in söylediği şeyin önemini düşündü. "Benim peşimden geldiler," diye açıkladı Dimitriy. "Senin peşinden mi?"</p>
<p>"Sivastopol'dan. Beni orada buldular. Beni arıyorlardı - Üç Parmaklı Adam'ın oğlunu."</p>
<p>"Niye?" diye sordu Yudin.</p>
<p>"Onlara yardım etmem için. 'Cain'adında bir vampirden intikam almak istiyorlar."</p>
<p>"Cain mi? Ha! Bir efsane."</p>
<p>"Ne?"</p>
<p>"O, Baba-Yaga'ya<a id="dipnot045" style="vertical-align: super;" href="../Text/dipnotlar.xhtml#sonnot045">[1]</a> eşdeğer bir vampirdir."</p>
<p>"Nereden biliyorsun?"</p>
<p>Yudin ayağa kalkıp masanın etrafından dolaştı. Bir elini masanın, diğerini koltuğun sırt kısmının üstüne koyup Dimitriy'e doğru eğildi. Birinin kulak misafiri olacağından korkar gibi usulca, hızlı hızlı konuştu. "Mitka, benim nasıl biri olduğumu bilirsin, eylemden ziyade düşünce adamıyımdır ben. Baban bu canavarları öldürdüğü için mutlu olmuştu, ama benim yaklaşım tarzım onları incelemek yönündeydi. İlk karşılaştığım günden beri onları inceledim. Güçlü oldukları noktaları bilirim. Zayıf yönlerini de. Alışkanlıklarını da."</p>
<p>"Yani vampirlerin bile bir folkloru mu var?" diye sordu Dimitriy. Bu hiç aklına gelmemişti ama mükemmel biçimde akla uygundu. "Ve Cain de bunun bir parçası mı?" Yudin başını salladı.</p>
<p>"Fakat bana niye söylediler?"</p>
<p>"Sana oyun etmek için. Kanını kolayca içebilmek için." Yudin ellerini arkasında kavuşturup, diğer yana döndü.</p>
<p>Dimitriy'in bir an bunu düşünmesi gerekti. "Hayır," dedi, emin bir sesle.</p>
<p>Yudin topuğunun üstünde döndü. "Ne?"</p>
<p>"İnan ki, istedikleri tek şey kanım olsaydı, onu tadabilmek için bolca fırsat geçmişti ellerine."</p>
<p>"Emin misin?"</p>
<p>Dimitriy aniden kendini kötü hissetti. Yudin kadar saygı duyduğu bir adama Tyeplov'la olan karşılaşmasını anlatma düşüncesi içini bulandırmıştı. Ne pahasına olursa olsun bundan kaçınmalıydı. "İnan bana," dedi sadece. "O zaman belki de daha kötüsü söz konusu."</p>
<p>"Nasıl daha kötü olabilir ki?"</p>
<p>Yudin eğilip Dimitriy'e yaklaştı. "Bir <i>vurdalak</i> sadece kan peşinde koşmaz. Onlar bazen... dostluğa da ihtiyaç duyarlar."</p>
<p>"Dostluk mu?"</p>
<p>"Bir insanı kendi türlerine çevirmeyi ve onunla sonsuza dek birlikte olmayı düşünerek. Eminim buna benzer efsaneler duymuşsundur."</p>
<p>"Bu tip bir efsane hiç duymamıştım."</p>
<p>"Nasıl aktarıldığının önemi yok, sonuçta iğrenç bir fikir," dedi Yudin, kendinden emin bir ifadeyle. "O yüzden yalnızca kurban da istiyorsa gerçekleşebilir."</p>
<p>"Eh, ben kesinlikle istemezdim."</p>
<p>"Hayır." Yudin doğrulup Dimitriy'in omzunu sıvazladı. "Sen böyle bir şey için fazla iyisin, Mitka. Belki de bunu hissettiler. Belki de yollarına devam ederler."</p>
<p>Dimitriy bir anda arkadaşının sözlerinin kaçınılmaz bir şekilde varacağı noktayı gördü. Kafası karıştı ve elindeki içkiyi bir dikişte bitirdi.</p>
<p>"Raisa," diye mırıldandı.</p>
<p>"Raisa?"</p>
<p>"Geçen gece onu ziyaret ettiler - Degtyarniy Yolu'nda. Onu sadece bana ulaşmak için kullanmak istediklerini düşünmüştüm ama..." Aklına Tyeplov'un sözleri geldi: "Bu seninle ilgili değil, Mitka."</p>
<p>"O? "</p>
<p>"O iyi. Onlardan birini öldürdüm, diğeri kaçtı. Ama Raisa'nın peşine yine düşeceklerdir. Bundan çok eminim."</p>
<p>"Onlar dedin?"</p>
<p>"Sağ kalan Tyeplov'du, babamla ilgili konuşurken ondan bahsetmiştim sana. Sanırım bir tane daha var, adı Mihaylov. İkisi de Sivastopol'daydı."</p>
<p>Yudin koltuğuna geri döndü. Derin bir nefes aldı. "Mitka, bu çok önemli. Lyoşa sana bir insanın vampire dönüşme süreciyle ilgili ne kadar bilgi verdi?"</p>
<p>"Pek fazla değil." Bu doğruydu, çok az zamanları vardı, Aleksey ona kendi kazandığı başarıların ötesinde pek bir şey anlatmamıştı.</p>
<p>"O zaman dinle. Bu süreç basittir. Önce vampir bir insanın kanını içer, tıpkı beslenirken olduğu gibi boyun bölgesinden. Kurbanını öldürecek kadar içer, ama hemen öldürecek kadar değil. Fark o noktada başlar. Vampir bilerek kendini yaralar - sıklıkla göğüs bölgesinden; ama aslında neresi olduğu fark etmez. Kurbanın kendisinden emilen kan karşılığında vampirden kan emmesine yetecek kadar zamana sahip olması için yaratığın yarasının iyileşmesine engel olması ve bunun için büyük çaba sarf etmesi gerekir. Kurban yine de ölür, fakat artık bir hortlak olur. Bir <i>vurdalak</i> olur."</p>
<p>Dimitriy dehşetle dinledi. "Bunu bana neden anlatıyorsun?" diye sordu, Yudin sözünü bitirince.</p>
<p>"Sana yapmak isteyecekleri şey buydu."</p>
<p>"Artık istemeyecekler mi?"</p>
<p>"Doğru yoldan ayrılman için aklını gelemeyeceklerini gösterdiysen, hayır. Ama Raisa'nın ne yapacağını kim bilebilir?"</p>
<p>"Asla," diye gürledi Dimitriy. "Böyle bir şeyi asla yapmaz, isteyerek yapmaz."</p>
<p>Yudin konuşmaya başlamadan önce düşünceli bir ifadeyle başını salladı. "Sanırım haklısın," dedi yavaşça, "ama bir sınavdan geçmek zorunda kalmazsa ikimiz de daha mutlu olacağız diye düşünüyorum."</p>
<p>Dimitriy dudağındaki yarım gülümsemeyle, inceliğini takdir ederek Yudin'e baktı. Dimitriy, Raisa'nın Tyeplov'a boyun eğebileceği ihtimaline teslim olma düşüncesinden nefret edecekti, fakat Yudin bu konuyu hiç açmadı. "Tabii," diye mırıldandı.</p>
<p>Yudin gözlerini odada gezdirerek bir süre düşündü, sonra Dimitriy'e döndü. "Mitka, ondan ayrı kalmaya dayanabilir misin?"</p>
<p>"Onu korumak için mi? Elbette."</p>
<p>"İyi. İyi. Bak, Klin'de bir dostum var. Ücret karşılığında Raisa'yı yanına alabilir. Moskova'dan yeterince uzak. Böylece güvende olabilir."</p>
<p>"Ne gerekiyorsa öderim."</p>
<p>Yudin başını salladı, düşünceliydi. "Şimdi bunu dert etme. Masrafları paylaşırız, ama her şey sona erince."</p>
<p>"Ne zaman sona erecek?"</p>
<p>"Bilmiyorum, ama Raisa'yı emniyete alır almaz sen ve ben bu işi temelli çözmenin bir yolunu bulacağız." "Onunla birlikte gidebilir miyim?"</p>
<p>"Hayır. İkiniz birlikte olursanız, sizi bulmaları çok daha kolay olur. Ayrıca bu canavarları bulup ortadan kaldırabilmemiz için senin burada, Moskova'da olman gerekiyor." Dimitriy'in aklına başka bir sorun geldi. "Sence Raisa gittiği için mutlu olur mu?"</p>
<p>"Onu ikna etmen gerekecek. Buna mecbursun." Dimitriy başını salladı.</p>
<p>"Klin'deki arkadaşım Madam Ziglova'ya yazıp Raisa'nın geleceğini bildireceğim. Sonra birlikte gidip Raisa'yla konuşuruz, Tanrı onu ikna etmemize yardım etsin." Bir kalem alıp yazmaya başladı.</p>
<p>Dimitriy oturmuş onu seyrederken planın başarısız olması durumunda ne olacağı düşüncesini zihninden kovalamaya çalıştı. Ama düşüncelerine engel olmayı başaramadı.</p>
<p>"Vasya," dedi, sonunda. "Onu tanıyorsun. Onun..."</p>
<p>"Onun ne?"</p>
<p>"Onun... vampir olmayı isteyebileceğini söyledin. O böyle biri değil, değil mi?"</p>
<p>"Hayır, sevgili dostum. Tabii ki değil. Sana sahip olduğu sürece değil."</p>
<p>Biraz durdu. "Ama onu bulurlarsa ve o da boyun eğmezse, aynı derecede berbat bir sonuçla karşı karşıya kalabiliriz."</p>
<p>Dimitriy ağzını açmadı. Yudin'in ne kastettiğini biliyordu, ama arkadaşı yine de bunu dile getirmeyi tercih etti.</p>
<p>"Her halükârda onun keyfini çıkaracaklardır. Eğer vampirlerin kanını içmezse onun kanını son damlasına kadar içeceklerinden hiç kuşkun olmasın."</p>
<br/>
<p>"Toma. Seni tekrar görmek ne güzel."</p>
<p>Tamara'nın Lavrovlara yaptığı son ziyaretin üzerinden sadece birkaç gün geçmişti. Yelena Vadimovna'nın sesinde şaşkınlık ve neşenin hoş bir karışımı seziliyordu. "Ne yazık ki baban şu anda evde yok, ama..."</p>
<p>"Sormak istediğim bir şey var, anne;" dedi Tamara, onun sözünü keserek, "çocukluğumla ilgili."</p>
<p>Annesinin yüzü asıldı. Tamara onlara diğer anne babasıyla ilgili konuyu açtığı zaman verdiği acıdan giderek daha fazla nefret ediyordu. Ama bu defaki sorusu onlarla ilgili değildi. Annesinin tepkisi, suçlu bir vicdanın işaretiydi. Fakat Tamara açıklamaya fırsat bulamadan sözü kesildi.</p>
<p>"Buraya beni görmek için geldiğini ümit etmiştim," dedi arkasından bir ses. Tamara onu sahibini hemen tanıdı. Arkasına dönüp ona doğru koştu.</p>
<p>"Rodyon," diye bağırarak kendisi ağabeyinin kollarına attı. O tabii ki ağabeyi değildi, ama gerçek bir kardeşi daha fazla sevebileceğini düşünemiyordu Tamara. Rodyon, anne ve babasından farklı olarak, bir role bürünerek kimseye zorla sahip olmaya çalışmazdı. Dünyada düzinelerce erkek kardeşe yer vardı, ama insanın yalnızca bir tek annesi ve bir tek babası olurdu.</p>
<p>Uzun bir kucaklaşmadan sonra Tamara biraz geri çekilip ona baktı. Ona göre Rodyon her zamanki gibi görünüyordu, son zamanlarda bıraktığı sakal dışında tabii. Onu üç yıl önce son gördüğünden beri belki biraz kilo almış olabilirdi, ama hep iriyarı ve güçlü görünür, bu da ona çok yakışırdı. Artık kırk üç yaşına gelmişti ve Tamara onun şakaklarının biraz kırlaştığını görebiliyordu. Yüzbaşı üniformasının içinde göz kamaştırıcı görünüyordu. Sonuçta komutanı, donanma komutanı Grandük Konstantin'di. Tamara yüzündeki gülümsemeyi saklayıp Çar'ın erkek kardeşiyle olan bağlantısını belli etmemeye karar verdi.</p>
<p>"Tıpkı büyükbabasına benziyor," dedi Yelena.</p>
<p>Vadim Fyodoroviç'ten bahsedilince Tamara'nın aklına önceki gece Dimitriy'in onun nasıl ölmüş olduğunu anlatması geldi. Gözünün önüne Rodyon'un aynı durumda, boynunda bir <i>vurdalak</i>'ın diş izleriyle, bir çiviye asılmış halde yavaş yavaş çürürkenki görüntüsü geldi. Bu görüntüyü aklından çıkarmaya çalıştı, fakat zihninin her tarafını kaplamaya başlamıştı; kardeşine baktığında, yeni bıraktığı sakalının kıllarının arasında oynaşan kurtları görüyordu. Aldırmamaya çalıştı, ama ancak tekrar su yüzüne çıkma fırsatını buluncaya kadar bastırmayı başarabildi.</p>
<p>Bir süre konuştular, çoğunlukla Tamara ve Rodyon; anneleri oturmuş mutlu mutlu gülümsüyordu. Vadim'in görüntüsü Tamara'yı tekrar tekrar ziyaret etti, Rodyon'un sözcükleri büyükbabasının ölü, kabuk bağlamış dudaklarından dökülüyor gibiydi. Önceki gece Dimitriy'den öğrendikleri arasında Tamara'yı kişisel olarak en çok etkileyen şey bu olmuştu. Bu ve diğer bir şey daha: Bütün konuşma boyunca ziyaretinin sebebini oluşturan soruyu sormak için yanıp tutuşmuştu. Öncelikleri kendisini de şaşırtıyordu. Geçen gece var olduklarını hayal bile edemediği mahluklarla yüz yüze gelmiş, doğru olduklarına inanması için hiçbir nedeninin olmadığı dehşet öyküleri duymuştu ve bütün bunlara rağmen takıntı haline getirdiği şey, Dimitriy'in vermiş olduğu, onu anne ve babasıyla ilgili gerçeğe yaklaştırabilecek olan o minicik ipucuydu.</p>
<p>Rodyon, Tamara'nın sabırsızlandığını hissetti.</p>
<p>"Anneme bir şey sormak üzereydin, değil mi?" dedi sonunda.</p>
<p>Yelena kaşlarını çattı ama Rodyon oradayken geri çekilemezdi. Tamara sorusunu sordu.</p>
<p>"Anne, ben küçükken dadım var mıydı?"</p>
<p>Yelena tepkisini saklamayı başardı, ama bu soru onun için Tam aranın beklediğinden daha fazla anlam ifade ediyordu. Annesinin gözleri sorunun arkasında ne saklandığını tartmak ister gibi küçüldü. Rodyon bile afallamış görünüyordu. Neler düşündüğünü anlamak ister gibi annesine baktı.</p>
<p>"Birkaç tane oldu," dedi Yelena sakin bir ifadeyle.</p>
<p>"Gerçekten mi? Hiç hatırlamıyorum."</p>
<p>"Ama çok küçükken. Biraz büyüdüğün zaman artık dadıya pek ihtiyacımız olmadı."</p>
<p>"Adlarını hatırlıyor musun?"</p>
<p>Yelena düşünüyormuş gibi yaptı, fakat Tamara onun cevap vermeyeceğini bir bakışta anladı. Bu dadının bir şeyler bildiği açıktı, Yelena'nın sır olarak kalmasını istediği bir şeyler.</p>
<p>"Üstünden çok zaman geçti," dedi Yelena, sonunda. "Aklıma hiçbir isim gelmedi. Valentin'e sorayım ama onun da hatırlayacağını sanmıyorum.</p>
<p>Bahse girerim öyledir, diye düşündü Tamara.</p>
<p>Kapı gürültüyle açıldı ve biri içeri seslendi. "Haydi baba, gecikiyoruz."</p>
<p>"Vadim!" dedi Yelena, sert bir sesle. "Bu kadar kaba olma. Tamara halana merhaba de."</p>
<p>Vadim eğilip Tamara'nın elini öptü. Tamara ona gülümsedi, fakat aklına yine onun büyük büyükbabası ve adaşının görüntüsü geldi. Vadim babasına döndü. "Artık gidebilir miyiz?" diye sordu.</p>
<p>"Gidip hazırlanayım," dedi Rodyon, ayağa kalkarak. Tamara ve Yelena'yla vedalaşıp oğlunun ardından salondan ayrıldı.</p>
<p>Birkaç saniye süren sessizliği bozan Tamara oldu. "Eski yatak odama gidip bakmamın sakıncası var mı?" diye sordu.</p>
<p>"Yatak odan mı?" Masum bir soru olmasına rağmen, Yelena hâlâ kuşkuluydu.</p>
<p>"Anıları tazelemek için."</p>
<p>"Burası hâlâ senin evin. Hep öyle kalacak."</p>
<p>Tamara salondan ayrılıp merdivenleri çıktı. Eski odası evin ön cephesindeydi. Kapıya dokunurken biraz tereddüt etti. On dokuz yaşına, Vitya onu Petersburg'a götürene kadar bu odada kalmıştı. Geçmişin hayaletleri hâlâ buralarda bir yerlerdeydi. Tamara onlardan birinin gizemli dadısıyla ilgili bir ipucu vermesini diledi.</p>
<p>Tamara itince kapı gıcırdayarak açıldı; hep gıcırdardı. Birçok gece yattığı iki kişilik büyük yatak hâlâ oradaydı, arkasında da bir pencere vardı. Tamara eve gelmek istediğinde hazır olsun diye yatak yapılmıştı, fakat o evlendiğinden beri hiç orada kalmamıştı. Sol tarafta merdiven sahanlığından doğrudan ulaşılabilen bir oda daha vardı. Tamara onun hep bir çalışma odası olduğunu düşünmüştü, ama bu amaçla kullanıldığını hiç hatırlamıyordu. İçeri girip baktı, fakat her zamanki gibi sadece kutular vardı. Valentin'in çalışma odası alt kattaydı, burayı neden kullansındı ki?</p>
<p>Tamara yatak odasına geri döndü. Sağ tarafta yatağa yakın, daha küçük başka bir oda vardı. Tamara oraya girdi. Burada bir yatak daha vardı, bir çocuk yatağı. Sığabilecek kadar ufakken kendisi de yatmıştı o yatakta; bunu neredeyse unutmuştu. O zamanlar dadısı da asıl yatak odasında uyuyordu.</p>
<p>Tamara ürperdiğini hissetti. Düşüncelerini, anılarını toparlamaya çalıştı. Emindi. Küçük bir kızken ve o ufak yatakta yatarken, diğer odada bir kadın, çok güzel bir kadın kalırdı. Bu sadece dadısı olabilirdi. Tamara yatağa yatırıldığını ve kendine ninniler söylendiğini anımsadı. O kadını gözünün önüne getirmeye çalıştı, ama yüzünü seçemedi. Sonra zihnini o tatlı, yumuşak ses doldurdu.</p>
<br/>
<p><i>Bayu, babuşki, boyu,</i></p>
<p><i>Jiıryot Myelrıik na krayu,</i></p>
<p><i>On ne beden, ne bogat,</i></p>
<p><i>Polna gomitsa ribyat.</i></p>
<p><i>Vsye po lavoçkam sidyat,</i></p>
<p><i>Kaşu masiliyenyu yedyat.</i></p>
<p><i>Kaşa maslenaya,</i></p>
<p><i>Lojka kraşenaya,</i></p>
<p><i>Lojka gnyetsa,</i></p>
<p><i>Rot smyeyetsaya,</i></p>
<p><i>Duşa, raduyetsa.</i></p>
<p><i>Bayu, babuşki, bayu.</i></p>
<p><i>Bayu, babuşki, bayu.</i></p>
<br/>
<p>Tamara büyük yatak odasına gitti ve başka bir şey gördü: Dadısı, pencerenin önünde durmuş dışarı bakıyordu. Onu sadece arkadan görebiliyordu, fakat büyükbabasının birkaç dakika önce görmüş olduğu bembeyaz, ölü yüzü kadar gerçekti. Koyu renkli saçları omuzlarına dökülmüştü. Orada durup dışarıyı seyreden bir kadının hayalini görmek tuhaf bir şeydi. Ama Tamara, dadısını en çok bu haliyle hatırlıyordu.</p>
<p>Sonra Tamara birdenbire kendisinin de aynı şeyi yapmış olduğunu hatırladı, o da aynı şekilde bazen dadısıyla birlikte, bazen de yalnız, pencerenin önünde durup bakmıştı. Oraya gidip elini pencerenin pervazına koydu. Bel yüksekliğinde bile değildi, ama bir zamanlar dışarıyı ancak pervazın üzerinden bakarak görebildiğini hatırladı. Dışarıda, karlar arasında duran ve bakan, hep bakan bir adam vardı. Uzun boyluydu -ve gençti- ama Tamara dadısınınki gibi onun yüzünü de hatırlayamıyordu. Yüz gibi, ismi de anımsayamadı. Aşağıdaki caddeye baktı.</p>
<p>"Dominikiya Semyonovna." Odada yankılanan ve düşüncelerini bıçak gibi kesen bu iki sözcük, hiç istemediği halde Tamara'nın zihnindeki bütün görüntüleri dağıtarak onu gerçek dünyaya çağırdı. Bakmak için dönmeye fırsat bulamadan kapı kapandı, ama konuşan kişiyi iyi tanıyordu.</p>
<p>Yıllar önce Tamara çocukken Rodyon da oradaydı ve o zamanlar onlu yaşlarındaydı. Her şeyi biliyor olması gerekirdi. Tamara'nın Lavrovlara ilk kez gerçek anne babasını soruşuna da tanık olmuştu. Onların o zaman verdikleri tepki, sadık bir oğul olarak, bildiklerini kendine saklaması için yeterli olmuş ve Tamara'yla bu konuyu hiç konuşmamıştı. Tamara'nın Rodyon'un ne bildiği konusunda hiçbir fikri yoktu, fakat şimdi ona bir şey vermişti işte, bir isim; düne kadar var olduğunu bile bilmediği bir dadının ismi. Ve bu isim Tamara'nın tanıdığı bir isimdi. 1812 yılında Degtyarniy Yolu'nda işlenen cinayete tanık olan kişilerin yer aldığı bir isim listesi vardı. Tanıklardan biri Aleksey'di. Bir diğeriyse Dominikiya Semyonovna Beketova'ydı.</p>
<p>Tamara, pencerenin önünde durmuş dışarı bakan ve bekleyen kadının görüntüsünü tekrar çağırdı. Ama Dominikiya Semyonovna neyi bekliyor olabilirdi? Tamara kendisinin de tam aynı yerde, dadısının yanında durup beklediğini hatırladı; anne ve babasını beklemişti, bundan emindi. Tekrar aşağıdaki caddeye baktı ve gördüğü şey karşısında donup kaldı. Anıları gerçek olmuştu. Orada, tıpkı Tamara'nın çocukluğunda olduğu gibi, aynı uzun boylu, dalgın erkek figürü sessizce nöbet tutar gibi bekliyordu. Tamara bir şeyi daha hatırladı. O adam Dominikiya'yı ağlatmıştı. Ona vurmuştu. Çocukken Tamara buna üzülmüştü, ama artık bunu yapan adama karşı yalnızca öfke duyuyordu. Şimdi orada duran kişi aynı adam olabilir miydi ya da bu sadece bir tesadüf müydü?</p>
<p>Tamara figürü inceledi. Arkası dönük olduğundan yüzünü göremiyordu. Alışılmadık derecede uzun boyluydu. Tyeplov olabilir miydi? Ama otuz yıl önce buraya gelmiş olması Tamara'ya mantıklı gelmedi. Ayrıca, vampirlerin doğasıyla ilgili bilgiler gerçekte sadece birer efsane değilse, bir <i>vurdalak</i> olarak gün ışığında dolaşması da mümkün değildi.</p>
<p>Adam dönüp caddeden aşağı yürümeye başladığı sırada Tamara bir an için onun yüzünü görebildi. Pencereden bir adım uzaklaştı ve eliyle ağzını kapatıp nefesini tuttu. Tyeplov değildi, ama Tamara'nın iyi tanıdığı bir yüzdü. Ve Tamara o anda bu kişinin, o zamanlar çok daha genç olmasına rağmen kendisi daha çocukken orada nöbet tutan adam olduğundan emin oldu.</p>
<p>Bu Dimitriy'di.</p>
<br/>
<p>Birlikte son bir tutkulu gece geçirmişlerdi. O da artık sona ermişti ve Dimitriy Raisa'nın Degtyarniy Yolu'nda bulunan genelevdeki odasında yatıyordu. Dimitriy kendisine yaslanmış sıcak bedeni hissedebiliyordu; genç kadının şakağını yasladığı göğsünden, birbirine nazikçe temas eden ayaklarına kadar vücutlarının birbirine dokunmadığı tek bir nokta bile yoktu sanki. Raisa sakin nefes alıyordu, fakat Dimitriy onun vücudunun hareket ettiğini hissedebiliyordu. Aynı anda, yavaş yavaş nefes alıp veriyorlardı.</p>
<p>Onunla aynı yatakta böyle yatabilmek ve bu kadar uzun süre sakin ve sessiz birlikte kalabilme lüksüne sahip olmak nadir bir olaydı. Bu, karşılaşmış oldukları tehlikenin mutluluk veren bir yan etkisiydi. Tyeplov'un geçen geceki ziyaretinden sonra birlikte kalabilmiş ve ardından bu geceyi de birlikte geçir ehilmişler di. Normal olarak Dimitriy'in, kapıların nihai olarak kapandığı sabahın erken saatlerinde bütün diğer müşteriler gibi kapı dışarı edilmiş olması gerekirdi, evin kuralları böyleydi.</p>
<p>Yudin'i ziyaret ettikten sonra Dimitriy Lavrovları görmeye gitmiş, fakat geç kalmıştı. Tamara çoktan oraya gelmişti. Dimitriy onun, tıpkı küçük bir kızken olduğu gibi yatak odasının penceresinin önünde durduğunu görmüştü. O zamanlar inanmasını istedikleri şeye,Tamara'nın Lavrovların kızı olduğuna ve Dominikiya'nın sadece onun dadısı olduğuna inanmıştı. Babasını annesinden ve daha da kötüsü kendisinden aldığı için ondan nefret ettiğini hatırlıyordu. Ama bunların hiçbirinin doğru olmadığını anlayacak kadar büyümüştü.</p>
<p>Tamara'nın onu görmüş ve tanımış olduğundan emindi. Hatta Tamara belki de onun yıllar önce gözleri annesine duyduğu nefretle parlayarak aynı noktada durup baktığını hatırlamıştı. Ama o akşam tekrar buluştuklarında, Tamara hiçbir şey söylememişti. Dimitriy, Lavrovlarla konuşmamıştı. Sırlarının açığa vurulmaması daha iyiydi.</p>
<p>Degtyarniy Yolu'na geri döndüğünde Raisa'yı Moskova'dan ayrılmaya ne kadar kolay ikna edebildiğine şaşırmıştı. Raisa belki de onun itirazlarına rağmen Dimitriy'in kafasına koyduğu şeyi yapacağını en başından görmüştü. Gerekirse onu sandığa kilitleyip bir eşya vagonuna bile atabilirdi. Neticede Raisa'ya karşı karşıya bulunduğu tehlikenin büyüklüğünü uzun uzadıya anlatması bile gerekmemişti. Bu meseleyi Yudin'le görüşmüş ve yapılacak en iyi şeyin o tehlikeyle karşılaşmaktan kaçınmak olduğuna karar vermişlerdi. Raisa bir vampirin kendisini öldürebileceğini pekâlâ anlamıştı; ona bir vampirin, onun ruhunu da ele geçirebileceğini söylemenin gereği yoktu.</p>
<p>Biri kapıyı çaldı. Dimitriy bunu bekliyordu, ama yanıt vermedi. Kapı hafifçe aralandı ve oda içeri giren mum ışığıyla aydınlandı.</p>
<p>"Vakit yaklaştı." Bu, beklediği gibi Tamara'nın sesiydi. "Birazdan burada olur."</p>
<p>"Hazırlanmaya başlıyoruz," dedi Dimitriy, başını ona çevirip. Tamara mumu ve içinde sıcak su olan bir sürahiyi masanın üstüne bırakıp odadan çıktı.</p>
<p>"Bunu yapmak zorunda mıyız?" Tamara gelince Raisa uyanmıştı, fakat sesi hâlâ uykulu geliyordu. Bir öksürük nöbetine tutuldu, fakat Dimitriy endişelenince eliyle işaret ederek uzaklaştırdı onu.</p>
<p>"Öyle olduğunu biliyorsun," dedi Dimitriy, Raisa biraz kendine gelince.</p>
<p>"O zaman sen de geliyorsun."</p>
<p>"Bunu yapamam, biliyorsun."</p>
<p>Raisa yatakta yuvarlanıp doğruldu ve Dimitriy'in üzerine ata biner gibi oturdu. Raisa'nın mum ışığında pırıl pırıl parlayan altın sarısı saçları alnına ve omuzlarına düşünce Dimitriy gıdıklandı.</p>
<p>"Beni özlemeyecek misin?" diye sordu Raisa, Dimitriy'in göbeğine sürünerek.</p>
<p>"Özlemez olur muyum?" Dimitriy, Raisa'yı kendisine çekip dudaklarıyla onun dudaklarına dokundu, ama devam ederlerse genç kadına direnemeyeceğini biliyordu. Bunun için zaman yoktu. Dimitriy onu sırtüstü geri yuvarlayıp üstüne çıktı, sonra son bir öpücük verip kalktı. Yüzünü yıkayıp hızla giyindi ve Raisa, parıltılı saçlarını tararken kapıya doğru yürüdü.</p>
<p>"Aşağıda bekliyorum," dedi ve dışarı çıktı.</p>
<p>Yudin salonda bekliyordu. Elinde bir bardak çay vardı. Tamara, Dimitriy'e de çay ikram etti. Dimitriy bir yudum aldı.</p>
<p>"Seninle gelmem iyi olurdu," dedi. "En azından istasyona kadar."</p>
<p>"İstasyona gitmiyoruz," dedi Yudin. "En azından Moskova'dakine."</p>
<p>"Ne?"</p>
<p>"Bu çok aleni olur. Bir faytonum var. Onu Kimki'ye götürürüm, trene oradan biner."</p>
<p>"Fayton sürücüsüne güveniyor musunuz?" diye sordu Tamara.</p>
<p>"Ah, sanırım güveniyorum," dedi Yudin, belli belirsiz gülümseyerek.</p>
<p>Sonra Yudin ve Tamara başlarını kaldırıp merdivenin tepesine baktılar. Raisa üstündeki ince mantosu, saçlarını gizleyen şapkası ve elindeki küçük valiziyle orada duruyordu. Çok ciddi görünüyordu, bedeni kucaklandığından beri yirmi dakika bile geçmemiş bir kadına hiç benzemiyordu. Dimitriy valizini almak için yukarı doğru seğirtti, ama bileği hızlı hareket etmesine engel oldu. Merdivenlerin tam ortasında karşılaştılar, fakat Raisa, Dimitriy'in yardım teklifini kabul etmedi.</p>
<p>Önce Tamara'nın yanına gidip onu iki yanağından öptü, sonra ellerini tuttu. "Hoşça kal, Toma," dedi. "Umarım burada bensiz de devam edebilirsin."</p>
<p>"Yerini doldurmak zor," dedi Tamara.</p>
<p>Raisa sonra Dimitriy'e döndü. Bir şey söylemedi, sadece başını kaldırıp baktı. Dimitriy onu kollarıyla sardı ve gitmesine engel olmak ister gibi olabildiğince sıkıca kucakladı. Raisa nefes bile alamadı, ama yüzünü onun boynuna gömüp kendisini bırakıncaya kadar sessizce bekledi. Sonra ona kendisi hakkında her şeyi anlatan en aşina gülümseyişini armağan etti. Dimitriy karşılık verdiğinde gülümseyişi bütün yüzüne yayıldı. Dimitriy ona doğru eğilip nazikçe dudaklarından öptü. Sonra ayrıldılar.</p>
<p>Tamara kapıdaki anahtarı çevirip iki büyük sürgüyü çekti, sonra kapıyı açıp dışarı çıktı. Dimitriy ve Yudin, Raisa'nın önceki gece toplanmış ve oraya indirilmiş olan büyük sandığını kaldırıp dışarı taşıdılar. Sonra onu faytona yerleştirip kayışlarla bağladılar. İşleri bitinceye kadar Raisa arabaya binmişti. Dimitriy yine onun öksürdüğünü duydu.</p>
<p>Faytonu çeken siyah atların arkasındaki sürücü koltuğu boştu. Yudin tırmanıp yularları eline aldı. Aşağıda bekleyen Dimitriy'e gülümsedi.</p>
<p>"Bu işi başkasına emanet etmemize gerek yok diye düşündüm," dedi.</p>
<p>Tamara ve Dimitriy eve doğru biraz geri çekildiler. Arkada oturan Raisa, sabah karanlığında yarım kapüşonunun altında güçlükle seçilebiliyordu. Kapkara giysileri içindeki Yudin öndeki yerine tünedi ve tecrübeli bir sürücü gibi, ki Dimitriy onun öyle olduğunu biliyordu, atlara doğru eğildi. Kırbacını şaklattığı anda atlar harekete geçtiler. Raisa faytonun siyah renkli gölgeliğinin altında hemen gözden kayboldu, ama önde oturan Yudin'i araba köşeyi dönünceye kadar takip edebildiler. Onlara neşeyle el salladı ve gözden kayboldu.</p>
<p>Dimitriy, Tamara'nın güven verici elini sırtında hissetti. Onu kucaklamak için dayanılmaz bir istek duydu, ama bunun bir anlam ifade edebilmesi için Tamara'nın onun kız kardeşi olduğunu bilmesi gerekiyordu ve bu bilgi onu, şu anda her zamankinden fazla tehlikeye atmaktan başka bir işe yaramazdı.</p>
<p>"İçeri gelecek misin?" diye sordu Tamara.</p>
<p>"Hayır," dedi Dimitriy. "Gitmem gerek."</p>
<p>Tamara hafifçe gülümsedi ve içeri girdi. Dimitriy sürgülerin çekildiğini duyuncaya dek bekledi, sonra Raisa'yı bir daha görüp göremeyeceğini düşünerek yürümeye başladı.</p>
</body>
</html>