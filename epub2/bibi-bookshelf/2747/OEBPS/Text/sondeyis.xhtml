<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/ey1.css" type="text/css" rel="stylesheet"/>
</head>
<body>
<h2>Sondeyiş</h2>
<p>Fyodor Kuzmiç, 20 Ocak 1864'te Tomsk, Sibirya'da mutlu bir adam olarak öldü. Ahşap bir barakadaki saman yatağında yatarken ölümün yaklaştığını biliyordu, ama yeterince uzun yaşamıştı. Gerçekten de kendisine gerekenden üç yıl daha uzun yaşamıştı, fakat Tanrı bu üç yılı ona yeğeninin başarısının meyvesini görüp tadını çıkarabilmesi için bahşetmişti.</p>
<p>Çar II. Aleksandr, 1861 yılında nihayet serfleri azat etmişti. Rusya'da artık herkes özgürdü. Altmış yıl önce I. Aleksandr olarak tahta çıktığı sırada Kuzmiç'in de en büyük dileği aynı şeyi yapmaktı, ama bu hiç gerçekleşmemişti. En azından başlangıçta bunun sorumlusu Bonaparte'tı, ardından Zimeyeviç, Cain ve "Romanov Hıyaneti"nin açtığı dertler gelmişti. O, Volkonskiy, Tarasov, Wylie ve Danilov bu işin içinden çıkmanın bir yolunu bulmuşlardı. Artık yalnız Tarasov hayattaydı, belki bir de Danilov. Kuzmiç, Dekabristler affedildiği zaman onun batıya geri döndüğünü biliyordu, ama o zamandan beri ondan bir haber almamıştı. Bunun önemi yoktu. Artık hepsi yaşlanmıştı ve yaşlı adamlar ölürlerdi. Ülkesini bulduğundan daha iyi durumda bırakarak öleceğini bilmek iyi bir şeydi, bunun itibarını kendisi değil, yeğeni taşıyacak olsa bile.</p>
<p>Bir ses duydu, fakat sözcükleri seçemedi. Muhtemelen son aylarında kendisine bakan arkadaşı Simeon Kromov'du bu. Adamın kendisine ne sorduğunu çok iyi biliyordu, her zaman aynı şey olurdu çünkü. Simeon'un Kuzmiç'le ilgili bir şüphesi vardı, fakat tahminleri asla gerçeğe yakın olmazdı. Arkadaşı hiç öğrenmeyecek olmasına rağmen, Kuzmiç onun bir yanıtı hak ettiğini biliyordu. 1825 yılında Taganrog'da ilk defa öldüğü zamanı hatırlayarak yavaşça elini kaldırdı. O zaman ölmekte olan bir adamı ne kadar iyi taklit etmiş olduğunu fark etti. Ama bu defa rol yapmıyordu. Kalbini işaret ederek olabildiğince yüksek sesle fısıldadı.</p>
<p>"Sırrım burada saklı."</p>
<p>Sonra kolu yana düştü ve öldü.</p>
<br/>
<p>Dört bin verst uzakta, Zimeyeviç'in gözleri aniden açıldı. Bağlantı kopmuştu. Aleksandr Pavloviç'in zihnini okumayı hiç başaramamıştı, ama Aleksandr zaman zaman onunkini hissedebilmiş, o yüzden de Aleksandr'ın varlığı Zimeyeviç için hep mevcut olmuştu.</p>
<p>Bu mevcudiyet artık yoktu ve Aleksandr sonunda ölmüştü. Zimeyeviç'in 1825'te fark etmiş olması gerekirdi, ama oyuna getirilmişti. O anlayıncaya kadar Nikolay tahta iyice yerleşmiş ve kardeşinin geri dönüşü artık anlamsız hale gelmişti. Ama Aleksandr Pavloviç'in devam eden mevcudiyeti, Zimeyeviç'in soy üzerinde gösterebileceği her türlü etkiyi kendi üzerine çekerek yeğeninin korunmasına hizmet etmişti. Onu bulabilseler öldürürlerdi, ama Danilov'un sessiz kalması bunu önlemişti. Yine de Zimeyeviç sadece beklemesi gerektiğini ve ölümün geleceğini biliyordu. Ve şimdi gelmişti işte.</p>
<p>Artık arayış yeniden başlayabilecek ve nihayet, beşinci kuşakta, "Romanov Hıyaneti"nin intikamı alınabilecekti.</p>
</body>
</html>