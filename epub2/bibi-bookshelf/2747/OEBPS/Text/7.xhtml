<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/ey1.css" type="text/css" rel="stylesheet"/>
</head>
<body>
<h1>7</h1>
<p>"Şimdi de," dedi Valentin Valentinoviç, "tercih gözetmeden sırasıyla herkes için kadeh kaldıralım. Sevgili kızımıza ve şehrimizin sevgili azizine. Bir ejderha avcısına ve bir erkek kalbi avcısına." Çok az şarap içmiş olmasına rağmen, biraz sarhoştu, ama Tamara bunu önemsemedi. O daha fazla içmiş, fakat yararlı bir etkisini görememişti. "Tamara'ya ve Aziz Georgiy'e!"</p>
<p>"Tamara'ya ve Aziz Georgiy'e!" Bu duygu, Yelena ve küçük Vadim'in sesinde yankılandı. Tamara yalnızca o üçüyle birlikte olmaktan mutluydu.</p>
<p>Aziz Georgiy Günü'ydü. O Moskova'nın koruyucu aziziydi ve bütün ülkede büyük saygı görürdü. Önlerindeki masada biraz önce keyfini çıkardıkları geleneksel kuzu kızartması yemeğinden geriye kalanlar duruyordu. Ama bugün eğer Aziz Georgiy Günü idiyse, aynı zamanda kaçınılmaz olarak Tamara'nın da doğum günüydü. İrina Karlovna öldürüleli beş gün olmuştu. Tamara artık otuz dört yaşındaydı. İrina'ysa yirmi bir.</p>
<p>Bunu onlara anlatamazdı. Kendisinin nerede çalıştığını ve ne yaptığını bilmiyorlardı. Ortalıkta dolaşan dedikodulardan, arkadaşlarından veya hizmetkârlarından cinayetle ilgili bir şeyler öğrenmiş olabilirlerdi, fakat İrina'nın cesedinin bulunmasını izleyen saatlerde Yudin olayların kontrolünü eline almıştı ve onun içgüdüsü ise gizlilikti. Normal polis gücünün bu suçu araştırmamasını sağlamak onun için basitti, onlar İçişleri Bakanlığı'na karşı sorumluydular. Onların yerine Jandarma Kuvvetleri'ne haber vermişti. Onların en üst düzeydeki komutanı, aynı zamanda Üçüncü Şube'nin de şefi olan Kont Orlov'du. Bu bir tesadüf değildi. Resmİ anlamda bu ikisi ayrı kurumlar olmasına rağmen, aynı kişi tarafından idare ediliyor olmaları gerçeği belli ediyordu. Jandarma Kuvvetleri Üçüncü Şube'nin üniformalı yüzüydü.</p>
<p>Yudin, Degtyarniy Yolu'na gelen jandarmalarla konuşurken, yüzbaşılarının mavi üniforması ve tüylü şapkasına rağmen, sorumlu kişinin kim olduğu belliydi. Yudin, İrina'nın intihar ettiğini öne sürmüştü. Tamara genç kızın motifini ve yöntemini sorgulamıştı, fakat Yudin bu fikre, İrina'nın anahtarlarını almak için ısrar ettiği kilitli bir odada tek başına ölü bulunması karşısında bunların müphem kuşkular olduğunu belirterek karşılık vermişti. Fakat Tamara odada hiçbir anahtar bulunmadığına işaret etmişti, ayrıca orada silah olarak kullanılabilecek bir şey de yoktu. Yudin olayın bir bilmece olduğunu kabul etmiş, fakat eğer İrina bir erkekle birlikte idiyse, neden kimsenin o adamın ayrıldığını görmemiş olduğunu sormuştu.</p>
<p>Sonunda Tamara, Yudin'in bu cinayeti soruşturulmadan bırakmak için kendine göre sebepleri olduğunu kabul etmişti. Bu, işleri olumsuz etkilerdi. Böyle bir cinayet müşterilerin geneleve gitmekten çekinmelerine yol açabilirdi. Böyle yüksek statülü müşterileri ve o yüzden de kaybedecek çok şeyi olan bir genelev için bu, bilgi akışının tamamen kesilmesi anlamına gelebilirdi. Eğer Yudin, bütün bu belirsizliğin ötesinde, İrina'yi kimin öldürdüğünü biliyor olsa bile, kimseyi kuşkulandırmamak için bunu gizli tutabilirdi. Böyle olması durumunda, Tamara bir ipucu bulup bulamayacağından kuşkuluydu.</p>
<p>Başını kaldırıp Valentin Valentinoviç'e baktı ve onun yerine masanın diğer tarafından şerefine kadeh kaldıran öz babasının görüntüsünü koymaya çalıştı. Oturdukları yemek odasında Tamara'ya ne gerçek babasını ne de annesini çağrıştıracak bir şey vardı; aynısı aşağıdaki diğer tüm odalar için de geçerliydi. Ve yine de bu mekânın verdiği sakin aşinalık hissi büyük bir lütuftu. Tamara konuşmalara pek katılmamış, sadece arkasına yaslanıp keyfini çıkarmıştı. Aklının bir köşesinde acilen bir sigara içme isteği vardı, ama bunu orada yapamayacağını biliyordu. Bu onun canını pek sıkmadı. Bu arada konu savaştan açılmıştı. Valentin torununa kuzeyde olup bitenlerden ve dolayısıyla da çocuğun babasından söz ediyordu.</p>
<p>"İngilizler tabii ki Baltık havzasına ikinci bir keşif kuvveti gönderdiler."</p>
<p>"Ama babam onları durdurur."</p>
<p>"Mutlaka. Petersburg'u almadan önce Helsinki'yi almaları gerekir. Ve Helsinki'yi almak için Sveaborg'u mağlup etmeleri gerekir ki orada da devreye Rodyon giriyor." "Tıpkı babam gibi konuşuyorsun," dedi Yelena sevecen bir ifadeyle gülerek. "Bonaparte Moskova'yı almadan önce, Smolensk'i ele geçirmek zorunda. Smolensk'ten önce ise Vitebsk'i alması gerekiyor. Vitebsk'ten önce de Vilna'yı."</p>
<p>Valentin'in yüzünde hoşnutsuz bir ifade belirdi. Torunu onun hatasını zaten fark etmişti. "Ama Bonaparte Vilna'yı almıştı," dedi ağırbaşlı bir tavırla, "ve sonra Vitebsk'i, Smolensk'i, sonra da Moskova'yı."</p>
<p>Tamara, "Sonra da Vadim Fyodoroviç onu sepetledi," dedi yeğenine gülerek, "tıpkı şimdi Rodyon Valentinoviç'in yapacağı gibi." Tamara bir şekilde hayalindeki babasına dönüşen centilmen erkek görüntüsünü belki de Vadim Rodyonoviç'in büyük büyükbabası Vadim Fyodoroviç'in anlattığı öykülerde buluyordu. O ailenin gerçek kahramanıydı; bu hem kızı Yelena, hem de Valentin için böyleydi.</p>
<p>"Sadece Vadim değil," diye ekledi Vadim Rodyonoviç. "Onlar dört kişiydi: Vadim, Maks, Dimitriy ve Aleksey. Hepsi birlikte yaptı." Tamara gibi onun da bu öyküleri bildiği belliydi, belki de daha iyi biliyordu. Tamara, Vadim Fyodoroviç'in kahramanlıklarıyla ilgili yeterince şey biliyordu, ama Maks'ın, Dimitriy'in ve Aleksey'in yaşamlarını anımsamak daha zordu. Onlar sadece Vadim ve arkadaşlarıydı - diğer üçünün serüvenleri Tamara'nın zihninde tek bir bütün halinde birleşiyordu.</p>
<p>Tuhaf bir sessizlik oldu. Valentin, Yelena'ya baktı, küçük Vadim'se mutluydu ve farkına varmadı. Sebep açıktı - yaşlı Vadim, Bonaparte'tan kurtulabilirdi, ama süreç içerisinde ölmüştü. Rodyon büyükbabasının ölümünden birkaç gün sonra doğmuştu, Tamara ise dokuz yıl sonra. Fakat hakkında duyduklarından sonra, Tamara'nın ailenin gerçekten bir parçası olmayı dilemesinin nedeni herkesten çok Vadim'di.</p>
<p>"Ve şimdi II. Napoleon daha fazlası için geri geliyor," dedi Valentin, endişeyle.</p>
<p>"Üçüncü," dedi Vadim.</p>
<p>"O kendisine 'üçüncü'diyor," dedi Valentin sinirlenerek, "fakat sadece Fransa imparatoru olduğunu iddia eden ikinci bir kişi."</p>
<p>"Ve de sonuncu," diye ekledi Tamara.</p>
<p>"Hah!" dedi Valentin, Tamara'dan beklemediği vatanseverlikten etkilenerek. "Evet." Ayağa kalkıp bardağını kaldırdı. "Yine kadeh kaldıralım.Toma'ya, Aziz Georgiy'e ve Son Napoleon'a.''</p>
<p>Diğerleri hep bir ağızdan katıldı. "Son Napoleon'a."</p>
<br/>
<p>Sivastopol'da Aziz Georgiy Günü yaygın bir şekilde idrak edilmedi. Moskova'dan gelen subaylar ellerinden geldiğince iyi bir kutlama yapmak için bir araya geldiler, ama eğlenceli bir akşam geçirileceği yönündeki her türlü beklenti kentin dışında kendilerini yok etmeyi bekleyen binlerce Fransız ve İngiliz'in bulunduğu gerçeğiyle birlikte yok oldu. İngilizlerin Aziz Georgiy'e Moskovalılar kadar saygı gösterdiği doğruydu, ama bu onların kararlılığını azaltmıyordu. Ve Dimitriy'in subay arkadaşlarına birden fazla kez belirttiği gibi, bunun asıl nedeni İngilizlerin takvimlerindeki saçmalıklardan dolayı Aziz Georgiy Yortusu'nu on iki gün önce kutlamalarıydı.</p>
<p>Koşullar hiç de keyifli olmamasına rağmen, Dimitriy o akşam Tyeplov kendisine arkadaşlık ettiği için memnundu. Dimitriy'e tekrar, bu defa dördüncü tabyada, Totleben'in savunması ve adamlarının moralini, inceleme görevi verilmişti ve bu, dağıtılan görevler arasında en zoru olarak kabul ediliyordu. Kışlada konuşurlarken Tyeplov onunla birlikte gelmek istediğini söylemişti. O akşam herhangi birinin eşlik etmesi bile Dimitriy'i sevindirirdi ve bu kişinin Tyeplov olması ise çok daha farklı bir şeydi.</p>
<p>Kış tamamen çekilmişti ve bir süre önce donla buzlanan caddeler artık çamur içindeydi. Ara sıra zemine gömülmüş top gülleleri görülüyordu. Top güllelerinin kent merkezine kadar ulaşabilmesi pek alışıldık bir durum olmamakla birlikte, hiç duyulmamış bir şey de değildi, ama çoğu buraya ancak kazara düşerdi. Müttefikler Sivastopol'ü ele geçirmelerini önleyen şeyin Totleben'in surları (içindeki yapılar ve insanlar değil) olduğunu biliyorlar ve o yüzden ateşi onlara yoğunlaştırıyorlardı. Dimitriy ve Tyeplov Askerİ Liman'ın kıyısında yürür ve tabyaya doğru yaklaşırlarken, yerdeki fırlatılmış demir güllelerin sayısı da arttı. Ruslar bu gülleleri toplayıp yeniden kullanıyorlardı ve her bombardımanda yerlerine yenileri geliyordu. Bugün ateş açmamışlardı, en azından henüz durum böyleydi.</p>
<p>Şehirden çıkarken dar bir hendeğe dönüşerek alçalan yolun her iki tarafına, kazıp çıkardıkları toprağın yeniden aşağıya dökülmemesi için aralıklı olarak kalaslar dikmişlerdi. Burası yapı olarak Yıldız Kalesi'nin altındaki, Dimitriy ve Şulgin'in o korkunç keşfi yaptıkları tünele çok benziyordu - tek farkı bir tavanının olmamasıydı. Dimitriy serbestçe ayağa kalkabildiği için o gömülmüş olma korkusunu hissetmedi, yoksa mutlaka üstüne çökerdi.</p>
<p>Tabyaya yaklaştıkça hendeğin kenarlarının toprak dolu sepetlerle güçlendirilmiş olduğu görülüyordu. Bunlar bir bomba patlamasının bir kısmını, bazen de doğrudan çarpan bir güllenin etkisini emebiliyorlardı. Onların kendilerinin de aşağı devrilip savunma yapan askerleri ezme tehlikesi yarattığı zamanlar olmuştu, fakat çoğunlukla güvenli bir şekilde bağlı olarak yerlerinde dururlardı.</p>
<p>Hendek yokuş yukarı devam ediyor ve dördüncü tabyanın iç duvarına ulaşarak sona eriyordu. Onu diğerlerinden ayırt ettiren pek fazla özellik yoktu. Daha cesur görünen birkaç adam üst kısmından düşman hatlarını gözetliyordu. Çoğu oturmuş, soğuktan kollarını kendi vücutlarına sarmış durumdaydı. En azından bugün yağmur yoktu ve rüzgâr da pek şiddetli değildi. Dimitriy gördüğü ilk askerle konuştu.</p>
<p>"Komuta subayınız nerede?"</p>
<p>Asker -neredeyse çocuk yaştaydı- başını kaldırıp baktı, ama Dimitriy'in rütbesinden etkilenmiş görünmedi. "Deniz kazamatında<span style="font-size: 13px;">.</span><a id="dipnot014" style="vertical-align: super;" href="../Text/dipnotlar.xhtml#sonnot014">[1]</a>" Parmağıyla tabya duvarına paralel giden başka bir hendeğe işaret etti. Dimitriy onu azarlamak istemedi, Tyeplov'la birlikte hendeği takip ettiler. Sonuna geldiklerinde karşılarına ahşap bir kapı çıktı. Hemen yanında, oturmuş pipo içen bir denizci vardı.</p>
<p>"İçeri girebilir miyiz?" diye sordu Dimitriy.</p>
<p>"Bir saniye, efendim." Önceki arkadaşına göre rütbe algısı daha gelişmiş olan denizci bir anda iki ayağının üzerine dikili vermişti. "Geldiğinizi haber vereyim." Kapıyı açtı ve başını içeri soktu. Hemen sonra hazırola geçerek kapıyı ardına kadar açtı ve iki subaya girmelerini işaret etti.</p>
<p>Dimitriy daha önce bu kazamata hiç girmemişti. Her tabyada bir tane, hatta bazılarında birkaç tane olurdu. Dışarıdan bakıldığında, kapısı dışında, toprak tabyasının bu kısmının geri kalanı kadar sağlam inşa edilmiş olduğuna ilişkin bir ipucu yoktu, fakat içerisi hem hava koşullarına karşı koruyan hem de görece emniyetli bir sığınak teşkil eden kocaman bir odaydı.</p>
<p>Daha önce ziyaret etmiş olduğu diğerleriyle kıyasladığında, orada gördüğü dekorasyonun ihtişamı Dimitriy'i etkiledi. Yerler parkeyle kaplıydı, aşağısı kurtarmıyordu; bazı yerleri biraz bombe yapmıştı, fakat başka yerlerde gördüğü toprak veya kalas döşenmiş zeminlerin fersah fersah ötesindeydi. Her iki tarafındaki duvarların önünde, bir miktar mahremiyet sağlayan perdeli birer yatak vardı. Yataklardan birinin olduğu köşede bir Meryem Ana ikonu asılıydı ve önündeki sandalyenin üstünde pembe bir lamba yanıyordu. Yataklardan birinde, üstündeki <i>miçman</i><a id="dipnot015" href="../Text/dipnotlar.xhtml#sonnot015" style="vertical-align: super;">[2]</a>&nbsp;üniformasını çıkarmadan uzanmış bir deniz subayı uyuyordu. Kazamatın ortasındaki masanın yanında biri oturmuş, diğeri ayakta, her ikisi de Dimitriy'den en az on yaş genç iki piyade subayı vardı.</p>
<p>Ayakta duran subay, Tyeplov'u eski bir arkadaşı gibi kucaklayarak, "Anatoliy!" diye haykırdı. Sonra Dimitriy'e dönüp elini uzattı. "Sanırım tanışmıyoruz."</p>
<p>Önceki haftalardan birinde tanışmışlardı ve Dimitriy'in Tyeplov'la olan konuşması yarıda kesilmişti. Dimitriy bundan söz etmemeyi uygun buldu. Onun yerine sırt çantasını kapının yanına koyup diğer subayın elini sıkmaya gitti.</p>
<p>"Ben, <i>Ştabs</i> Yüzbaşı Mihaylov," dedi adam, "ve bu da Teğmen Wieczorek." Dimitriy Rusya için savaşan Polonyalılara karşı hep kuşku duymuştu. Birden fazla üst rütbeli Polonyalı subay Türklerin tarafına geçmiş ve ihanetini gizlemek için Türk ismi almıştı. Dimitriy, "Sultan'ın KazaklarTnın önde gelenlerinden biri olan ve Sadık Paşa adıyla bilinen kişinin Micha Czaykowski adlı Polonyalı bir dönek olduğunu adı gibi biliyordu. Ama Wieczorek'i vatandaşlarının standartlarıyla yargılamak adil değildi; ne de olsa o hâlâ buradaydı. "Ve şu ahlaksız da," diye devam etti Mihaylov, masadan bir somun ekmek alıp yataktaki denizciye fırlatarak, "<i>Miçman</i> İgnatyev," dedi. Ekmek parçası göğsünden seken İgnatyev tepki vermedi. "Bir bardak Bordeaux'ya ne dersiniz?" diye sordu Mihaylov, masadan kaldırdığı şişeyi onlara doğru sallayarak.</p>
<p>Dimitriy çok kısa bir an için bile olsa Mihaylov'un gerçekten Bordeaux'yu kastettiğini ümit etmek istedi; fakat içinde sadece yöresel Kırım mahsulünün bulunduğunu görebilmek için şişeye yalnızca kısaca bakması yeterli oldu. Bu, o kadar sık duyduğu bir espriydi ki, artık mizahi bir tarafı kalmamıştı. Yine de, o da Tyeplov gibi bir bardak içmeyi kabul etti.</p>
<p>"Sanırım daha önce cephede bunun gibi bir şey görmedim," dedi Dimitriy, etrafına bakıp odayı tekrar dikkatlice inceleyerek.</p>
<p>"İnsanın standartlarını koruması gerek," diye cevap verdi Mihaylov.</p>
<p>"Sanki bir taşra centilmeni evini bir mağaraya taşımak istemiş gibi duruyor. Değil mi, Tolya?"</p>
<p>"Tamamen benzersiz," dedi Tyeplov, yüzündeki gizemli gülümsemeyle bir an durduktan sonra.</p>
<p>"Buralar hareketli mi?" diye sordu Dimitriy.</p>
<p>Mihaylov, Wieczorek'e baktı ve soruyu o yanıtladı, "İki gündür bir şey yok." Dimitriy onun konuşmasında Polonya aksam sezemedi.</p>
<p>"Sanırım bu bir lütuf," dedi Tyeplov.</p>
<p>"Vadesi dolmak üzeredir,!'diye seslendi İgnatyev yataktan.</p>
<p>"Kış boyunca ortalık sessizdi," dedi Dimitriy.</p>
<p>"Artık bahar geldi," dedi İgnatyev ve doğrulurken bıyığını düzeltti. "Vazgeçmeyecekler."</p>
<p>Mihaylov öne doğru uzanıp Dimitriy'in bardağını tekrar doldurdu. Dimitriy bardağını ne kadar hızlı boşalttığını hiç fark etmemişti. Eğer Bordeaux idiyse, o zaman yolculuğu iyi geçmemişti. Bahçesaray'daki üzüm bağlarıyla burası arasındaki kısa seyahat de iyi gelmemişti. Buna rağmen Dimitriy, tadının olmasa da, boğazından geçerken verdiği hissin keyfini çıkardı.</p>
<p>"Dinleyin!" dedi İgnatyev aniden. Hepsi sustu. Çıt çıkmıyordu. Dimitriy konuşmak için nefes aldı, fakat İgnatyev parmağını dudaklarına götürerek susmasını işaret etti. Sonra tepelerindeki tavana düşen bir şeyin sesi duyuldu.</p>
<p>"Top güllesi," dedi Mihaylov, Dimitriy'in tahminini doğrulayarak.</p>
<p>"Geldiğini duydun mu?" diye sordu Dimitriy kuşkulu bir sesle.</p>
<p>"Buna alışıyorsun."</p>
<p>Kazamatın üstündeki zemini sallayan ikinci bir darbenin sesini duydular. Ignatyev yataktan fırladı, Mihaylov ile Wieczorek ise kalın paltolarını giymiş ve kapıya yönelmişlerdi bile. Ignatyev çok geride kalmadı. Dimitriy savaşa katılmak için dışarı koşmaya bu kadar hevesli çok subay tanımıyordu. O da onlar kadar şevkle eyleme geçti. Tyeplov hemen peşindeydi.</p>
<p>Dışarıda, oraya ilk geldikleri zaman gördükleri bariz uyuşukluk havası tamamen dağılmıştı. Kapıda oturan denizci daha yiğitçe görev yapabileceği bir yer aramaya gitmişti. Soğuktan korunmak için bir araya toplanmış olan topçuların hepsi yerlerine geçmiş, düşmanın ilerlemesi durumunda şanslı bir atış yapmanın veya bir ya da daha fazla düşman topçusunu etkisiz hale getirmenin hesabını yapıyordu. Dimitriy düşmanın ilerleme girişiminde bulunup bulunmadığını kontrol etmek için duvardaki en yakın yarığa doğru gitti. Arkalarından ve yan taraflarından şiddetli ve düzenli patlama sesleri geliyordu, Dimitriy bunların birleşik Fransız ve İngiliz saldırısına yanıt veren kendi topları olduğunu biliyordu.</p>
<p>Yaklaşık olarak dakikada iki kez yakınlarında bir yerde bir ıslık sesi, ardından da hendeklere atılan bir top güllesinin düşme sesini duyuyordu. Bunlar ziyan olan atışlardı. En iyi ihtimalle bir-iki askeri öldürür veya sakat bırakırdı - bu kadarcık bir kazanç için bir sürü gülle ve barut harcıyorlar, ama setlere hiçbir zarar veremiyorlardı. Biraz sonra Dimitriy bir top güllesinin bir insan üstündeki etkisini gözleriyle gördü. Bir <i>ryadov</i><a id="dipnot016" style="vertical-align: super;" href="../Text/dipnotlar.xhtml#sonnot016">[3]</a> ön saflardaki tüfeklilerin silahlarını yeniden doldurmalarına yardım etmek için elinde barut torbaları ve saçma ile hendeklerin içinden tabyanın kenarına doğru koşuyordu. Dimitriy neredeyse atıldığı topun ağzından çıktığı sıradaki hızıyla havadan hızla inen gülleyi göremedi bile.</p>
<p>Gülle, <i>ryadovoy</i>'un tam alnına isabet etti ve pek bir dirençle karşılaşmadı. Adamın kafatası yüzlerce parçaya ayrılarak dağıldı ve gülle arkasındaki çamura saplandı. Bedeni öne doğru düşerken ellerinde hâlâ taşımakta olduğu cephane vardı. Dimitriy yanağına ılık ve nemli bir şeyin sıçradığını hissetti. Onu sildi ve hiç bakmadan parmaklarını toprağa silkeledi. Tam o sırada başka bir atışın vızıltısının yaklaştığını, sonra da seğirmekte olan o başsız bedeni görmesini imkânsız kılan bir duman ve çamur bulutunu kaldıran patlamayı duydu. Dimitriy başkalarının da yaralandığını, fakat bazılarının hayatta kalma ümidinin olduğunu bilerek hendeğe geri koştu. Zemin diğer bir patlamayla sarsılınca Dimitriy sabit kalabilmek için duvara yapışıp tırnaklarını toprağa geçirirken tuhaf bir rahatlama hissi duydu.</p>
<p>Patlamanın kaldırdığı toz bulutu hızla kaybolmaya başlarken hendek boyunca yarattığı hasar gözler önüne serildi. Dimitriy, Tyeplov'un yüzünde bir acı ifadesiyle öne doğru eğildiğini görünce bir an kaskatı kesildi, fakat arkadaşı çok geçmeden doğrulduğunda onun yaralanmamış olduğunu anladı. Tyeplov'un kaygıyla izlediği yere düşmüş beden için aynısı söylenemezdi. Dimitriy onun Polonyalı Wieczorek olduğunu fark etti. Sol kolu yoktu. Dimitriy güllenin isabet etmiş olduğu yerde, dirseğin hemen üstünde, darmadağın olmuş kanlı bir güdük gördü. Wieczorek'in yüzünde böyle bir yaralanmanın neredeyse kesin olarak ölüm anlamına geldiğini bilen bir adamın kararlı metaneti vardı. Tyeplov başını çevirip Dimitriy'in gözlerine baktı.</p>
<p>Artık Rus toplarının sesi artmış ve Müttefik top ateşinin sesini bastıracak düzeye gelmişti, fakat hemen yakınlarına isabet eden atışların sesi hâlâ duyuluyordu. Dimitriy başını kaldırıp gökyüzüne baktı. Bir an bir yıldız yağmuru gördüğünü sandı, ama bunlar sadece erken patlayan ve gökyüzüne ateşten izler çizen bombalardı. Sonra yeni bir ses, aşağı doğru düşen büyük bir şeyin ıslığı duyuldu ve Dimitriy'e onun bahtsız hedefinin kendisi olduğunu düşündürecek kadar yakına düştü. Dimitriy yüzüstü yere kapaklandı ve bir şeyin toprağa saplanırken çıkardığı sesi duydu.</p>
<p>Ayaklarının üzerinde doğrulup etrafına baktı. Hendeğin biraz aşağısına bir bomba düşmüştü ve yavaş yavaş, fakat gayretle sahibine koşan bir köpek yavrusu gibi kendisine doğru yuvarlanıyordu. Dimitriy onun kor haline gelmiş fitilini görebildi, fakat patlayıncaya kadar ne kadar zamanı kalmış olduğunu kestiremedi. Bunun olması durumunda bir demir gülleden çok daha büyük hasara yol açacağı kesindi.</p>
<p>Dimitriy o anda hiç ölmek istemediğini, fakat hareket etme gücünü tamamen kaybettiğini fark etti. Daha önce hiç yaşamamış olduğu bir dehşet duygusu kapladı bedenini. Yarı ayakta yarı emekler durumda hareketsiz kaldı ve saniyeleri sayarak kıvılcımlar saçan fitile baktı. Sonra bir şey göremez oldu ve bedeninin yalnızca patlayan bir bombanın neden olabileceği ani bir darbeyle sarsıldığını hissetti. Dimitriy patlamanın etkisiyle hendeğe yuvarlandı, sonra da şaşırtıcı bir şekilde kazamata doğru dönen köşenin arkasına ulaştı. Oraya savrulmamıştı, taşınmıştı.</p>
<p>Kazamatta onu parke zeminin üstüne yatırdılar ve Dimitriy hemen başının üstünde birinin hareket ettiğini hissetti. Göremiyordu, fakat kokusundan -bu, önceki haftalarda bilinçaltıyla algılamış olduğu bir kokuydu- onun Tyeplov olduğunu anladı. Bir an sonra bir patlamayla sarsıldılar. Dimitriy kapıdan içeri yağan ve sert ahşap zemine çarpan molozların sesini duydu, fakat bomba onlara ciddi bir hasar veremeyecek kadar uzakta patlamıştı.</p>
<p>Tyeplov hemen ayağa kalktı. "Gidip bir bakacağım," dedi, Dimitriy'in onun kim olduğu konusunda bir kuşkusu varsa gidermek ister gibi. Dimitriy sırtının üstünde yuvarlandı ve ellerini kullanarak kapı girişinden uzaklaşmaya çalıştı. Sonra arkasındaki duvarı hissetti ve durup, dizlerini göğsüne çekip elleriyle kavradı. Bütün vücudu sarsılıyordu, ama bunun nedeni dışarıdaki bir patlama değil, kendi bedeniydi.</p>
<p>Dimitriy derin derin nefes aldı ve müziği, çocukluğundan beri bildiği gizli arkadaşını ve avutucusunu, hissetmeye çalıştı. Onun parçalarını duyabildi, fakat her bir parçası ya bir Rus topu ya da bir Fransız bombasının neden olduğu bir patlamayla kesintiye uğruyordu. Müziğini dinlemek için uğraştıkça dışarıdaki patlamalar daha şiddetli hale geldi. Başını dizlerine dayamıştı, fakat ağlayamıyordu bile. Ne korkusunun kaynağını ne de niçin bu kadar ani geldiğini bilebildi.</p>
<p>"Dışarısı cehennem gibi," dedi Tyeplov içeri girerken. Dimitriy başını kaldırmadı. "Çok ölü var ve toprak setler hep hendeğe kaymış. Neredeyse gömülmüş durumdayız. Bize ancak saatler sonra ulaşabilirler."</p>
<p>Devam eden top ateşinin arasında Dimitriy yaklaşan adım sesleri duydu ve Tyeplov'un yanına oturduğunu algıladı. Onun varlığı çok rahatlatıcıydı. Dimitriy omuzlarında bir kolun dokunduğunu ve kendisini çektiğini hissetti, başını Tyeplov'un göğsüne dayadığında onun kalp atışlarını duydu. Kafasının içinde hâlâ müzik yoktu, fakat Tyeplov'un kolları onu sıkıca tutarken müziksiz de başarabileceğini biliyordu.</p>
<p class="orta">***</p>
<p>Tamara, Degtyarniy Yolu'na döndüğü zaman vakit gece yarışma yaklaşıyordu. Vadim bu saatlere kadar uyanık kalmak için çok küçük, Tamara'nın anne babası ise çok yaşlıydı. Akşam yemeğinden sonra uzun uzun sohbet etmişlerdi fakat Valentin uyuklamaya başladığı zaman Tamara gitme vaktinin geldiğine karar vermişti. Evin kapısı arkasından kapanır kapanmaz bir sigara yakmıştı ve şu anda ikincisini içmekle meşguldü.</p>
<p>Onlarla birlikteyken ebeveynlik konusunu açmamıştı ve bir daha açacağından da şüpheliydi. Yelena'nın da dediği gibi, eğer şimdiye kadar ona bir şey söylememişlerse gelecekte de söylemeleri olasılığı düşüktü. Yine de Tamara bu konuyu konuşmaktan hoşlanabilirdi. Son aylarda bu, iş dışında onu meşgul eden başlıca konu olmuştu. Gribov'dan erişim iznini aldıktan sonra arşivde uzun saatler geçirmişti, fakat bunun fazla bir yararı olmamıştı. Volkonskiy'le ilgili, hatta kendisi tarafından yazılmış mektuplar ve belgeler vardı, fakat Tamara'ya zaten bildiği şeylerden fazlasını kazandırmamışlardı. Ama henüz yeterince yol almamıştı. Kabaca 1820 yılına, onun doğumundan bir önceki yıla ait belgelerle işe başlamış ve henüz ancak 1825 sonbaharına kadar gelebilmişti. Volkonskiy o zamanlar daha ödemelere bile başlamamıştı. Aramaya devam edecekti.</p>
<p>Kapıya yaklaştı ve zili çalmak üzere elini kaldırmadan önce sigarasını bir çukura attı. Daha hâlâ iş saatlerindeydiler ve cumartesi akşamı her zaman popülerdi, o yüzden henüz herkesin uyanık olmasını bekliyordu. İrina öldürüldüğünden beri hepsi biraz daha dikkatli davranır olmuştu. Hatta İsak adında bir kapı görevlisi bile almışlardı - onu Yudin bir yerlerden bulmuştu. Tamara neden belki de onun İrina'nın ölümünü önleyebilecek olduğunu düşündüklerini anlayamıyordu, ama görüntüsünün katili eve girmeden önce bile korkutabileceğini tahmin ediyordu.</p>
<p>Bir ses duydu. Eli kapıya birkaç santim kala dondu. Arkasından ayak sesleri geliyor ve onlara kaba, hırıltılı bir soluma sesi eşlik ediyordu. Kolunu yana düşürüp İrina'nın ölümünden beri çizmesinde taşıdığı bıçağa uzanmaya hazır bir şekilde bekledi. Arkasına dönemeden bir kolun omzuna dokunduğunu hissetti.</p>
<p>"Ben içeri girmezdim, canım."</p>
<p>Tamara o eli yakalayıp kendisinden uzaklaştırdı ve arkasına döndü. Yaşlı bir kadındı, Tamara'nın annesinin -üvey annesinin- yaşlarında olmalıydı, ama yaşını onun kadar iyi taşıyamıyor gibi görünüyordu. Atkuyruğu yaptığı uzun saçları ağarmıştı ve büyük kısmı paltosunun altına saklanmıştı. Kamburu vardı ve Tamara'nın yüzüne bakabilmek için başını kaldırması gerekiyordu. Çar Aleksandr'ın, babasının uygulamış olduğu kontrolü yitirdiğini hissediyorlarmış gibi, caddelerde artık böyle dilenciler giderek artıyordu.</p>
<p>"Defol git!" diye çıkıştı Tamara.</p>
<p>Kadın başını kaldırıp sakin bir ifadeyle ona baktı. Tamara onun, kendisine sarf edilen sözcükler karşısında hafifçe irkilmiş olduğunu gördü, fakat buna, hatta çok daha kötüsüne, alışkın olmalıydı.</p>
<p>"Burası sana göre bir yer değil," dedi kadın. Elini kaldırıp Tamara'nın koluna koydu fakat Tamara onu yine sertçe itti.</p>
<p>"Buna ben karar veririm."</p>
<p>"Böyle bir yerde çalıştığını duysaydı annen ne derdi?"</p>
<p>Tamara burnundan derin bir nefes aldı ve yaşların gözlerine hücum ettiğini hissetti, fakat onlara izin vermedi. Bu soru onun için yeni değildi. Onu ilk kez Laryonov, üçüncü defa birlikte olduklarında -tam ortasında- sormuştu ve Tamara kendisini asla daha fazla aşağılanmış hissedemeyeceğine inanmıştı. O günden beri bu soruyu kendisine hiç sormamıştı. Bu soru yapmakta olduğu her şeyi yalanlıyordu. Anne ve babasını arıyordu, ama onları bulunca ne yapacaktı? Onların kendisinden vazgeçip Lavrovlara vermeleri için zaten yeterince nedeni varken, bir de geçimini nasıl sağladığını öğrenirlerse ne düşünürlerdi? Tamara bahaneler bulabilirdi, ama anne ve babasını tekrar tekrar hayalinde canlandırdığı zaman tepkilerini tahmin edebiliyordu; babası öfke, annesi utanç hissedecekti.</p>
<p>"Cehenneme kadar yolun var!" diye bağırdı ve kapıya döndü.</p>
<p>Bir anda söylediği şeye pişman oldu. Gereksiz yere bu kadar kaba davranmak onun tabiatında yoktu. Omzunun üzerinden, gözlerini kendisinden ayırmamış olan kadına baktı. Yüzü çok sakindi - tıpkı Yelena Vadimovna'nın Tamara'yı yalan söylerken yakaladığı zaman yüzünde belirenlere benzeyen, bilen bakışlardı bunlar.</p>
<p>"Onun ölen ilk kişi olmadığını biliyorsun," dedi kadın. Hâlâ kızgın olan Tamara yavaşça arkasına döndü, ama merakı uyanmıştı.</p>
<p>"Ne demek istiyorsun?"</p>
<p>"Pazartesi günü öldürülen kız... Daha önce de olmuştu." "Ne zaman?"</p>
<p>Kadın başıyla caddenin karşı tarafındaki bankı işaret etti. Orası oturup konuşmak için uygun görünüyordu. Karşıya geçerlerken Tamara yaşlı kadının kendisine ayak uydurabilmesi için adımlarını yavaşlattı.</p>
<p>"Ne zaman?" diye tekrarladı Tamara, oturdukları zaman.</p>
<p>"Adın ne?" diye karşılık verdi kadın.</p>
<p>Tamara dişlerini sıktı ve sakin kalmaya çalıştı. Yaşlı şey muhtemelen sadece gevezelik etmek istiyordu veya sonunda para isteyecekti. Ama pekâlâ İrina'nın ölümüyle ilgili bilgi de verebilirdi. Tamara bu şansı göz ardı edemezdi. "Tamara Valentinovna Komarova."</p>
<p>"Tamara mı? Yakında isim günün geliyor."</p>
<p>Bu doğruydu; 1 Mayıs'ta Azize Tamara'nın yortusu vardı - Gürcistan'ın ilk kraliçesi. Tamara gençken onu kutlarlardı, artık o kadar büyük çaplı bir kutlama yapılmıyordu. "Bugün benim doğum günüm," dedi kendi isteğiyle, bunu bir yabancıya açıklamak istediğine kendisi de şaşırarak.</p>
<p>Yaşlı kadın konuşmaya başlamadan önce onu incelemek için durdu. "Eğer bir oğlan olsaydın sana o azizin, Georgiy'in ismini verirlerdi."</p>
<p>"Sanırım öyle olurdu," dedi Tamara. Bir önemi olduğundan değil, ama sormak Tamara'nın hiç aklına gelmemişti. Valentin ve Yelena onun anne ve babasının neyi yapıp neyi yapmayacağıyla ilgili bir soruya nasıl cevap verebilirlerdi ki? Bu konuyu açmak bile sadece başka bir tartışmaya yol açardı. Tamara önceki konuya geri döndü. "Cinayet hakkında ne biliyorsun?.." diye sordu kadına, adıyla hitap edemediği için sesini alçaltarak.</p>
<p>"Natalya."</p>
<p>"Natalya."</p>
<p>"Natalya Borisovna Papanova," diye açıkladı kadın. "Hayatım boyunca Moskova'da yaşadım. Evli misin? Çocukların var mı?"</p>
<p>Tamara bu soru karşısında tedirginliğini gizleyemedi. "Lütfen," dedi. "Cinayetten söz et."</p>
<p>Natalya, Tamara'nın kendisine.sorulan sorulara karşılık vermeyerek sakladığı sırları keşfetmek ister gibi süzdü onu. Sonra hemen bundan vazgeçti. "Bütün hayatım boyunca burada yaşadım," diye tekrarladı. "Ve şurası," diye işaret etti eliyle," her zaman bir fuhuş yuvasıydı."</p>
<p>"Peki, orada başka cinayetler de mi işlendi?"</p>
<p>"Sadece bir tane. Burada bir tane. Benim bildiğim." İlerideki Tverskaya Caddesi'ne doğru, belki de geçmişe doğru bakıyordu. "Margarita Kirilovna - adı buydu." Başını kaldırıp bir pencereye baktı. "Boğazı kesilmişti; yırtılmış olduğunu söylediler."</p>
<p>Tamaranın aklına İrina'nın aynalardan tekrar tekrar yansıyan görüntüsü geldi ve garip bir şekilde Natalya'nın asla böyle bir şeye tanık olmamış olduğunu ümit etti. "Pazartesi günü aynısı olmuştu," diye fısıldadı.</p>
<p>"Ben de öyle duydum."</p>
<p>"Bu ne zamandı?" Tamara ilk cinayetle ilgili hiçbir şey duymamış olduğuna hayret etti.</p>
<p>"Fransızlar gittikten hemen sonraydı."</p>
<p>"Ne?"</p>
<p>"İşgalin tam ortasında kalmıştık, babam ve ben."</p>
<p>"İşgal mi?" Tamara onun ne kastettiğini tahmin edebiliyordu, ama bu fikir ona saçma geliyordu.</p>
<p>"Fransızlar. Bonaparte."</p>
<p>Tamara ayağa kalkmıştı. "Yani 1812'de mi? Lanet olsun, bununla ne ilgisi olabilir ki?"</p>
<p>"Bu aynısı. Tam aynısı - o zamanki ve şimdiki."</p>
<p>Bu kadın kesinlikle deliydi, umutsuzca geçmişini yeniden yaşamaya çalışan bir deli. Yıllar önce -kırk yıldan uzun bir zaman önce- belki de bir cinayet işlenmişti. Bunun İrina'nın ölümüyle bir ilgisi yoktu.</p>
<p>"Seni yaşlı, aptal inek," diye bağırdı Tamara, tongaya düsürüldüğü için kendisine kızarak. "Bunu kim umursar ki?"</p>
<p>"Sıra sana gelecek," dedi Natalya. "Lütfen bana kulak ver, Toma."</p>
<p>Kadının yalnız olduğu açıktı, fakat Tamara'nın ona ayıracak vakti yoktu. Elini çantasına uzatıp bir gümüş ruble çıkardı. Onu Natalya'ya uzatırken, "Seninle konuşamam," dedi. "Üzgünüm. Al bunu."</p>
<p>Yaşlı kadın, bilinçli olmaktan çok reflekse benzeyen bir hareketle elini uzatıp parayı aldı. Tamara arkasını dönüp eve doğru yürüdü. Kapıyı yumrukladı ve içeri girmesine izin verilmeden önce kapının ön yüzündeki kafesin arkasından İsak'ın basık, geniş, ifadesiz yüzünün kendisini gözetlediğini gördü. Tam kapı arkasından kapanırken Tamara, caddede yankılanan o tek sözcüğü duydu.</p>
<p>"Toma!"</p>
<p>Bürosuna gitti, ama mum yakmadı. Karanlıkta pencerenin yanında durup banka baktı. Natalya sessizce orada oturmuş genelevin pencerelerini inceliyordu birer birer. Biraz sonra mavi üniformalı bir jandarma yavaş yavaş yürüyerek önlerinden geçti. Yudin'in soruşturmayla ilgili yasağına rağmen, en azından göz kulak olması için arada sırada bir devriye gönderiyorlardı. Adam yaşlı kadını pek dikkate almadı ama o adamı fark etti. Ayağa kalkıp yaşlı bacaklarının izin verdiği ölçüde hızla uzaklaşmaya başladı ve caddeden ayrılırken yere bir şey, lamba ışığı altında gümüş gibi parıldayan bir şey fırlattı.</p>
<br/>
<p>Dimitriy bombardımana rağmen dik kalmayı başarmış olan yağ lambasının zayıf ışığıyla aydınlattığı tavana baktı. Tyeplov, bir eli Dimitriy'in karnında, yüzü onun çıplak göğsüne yaslanmış uyuyordu. Dimitriy onun kurumuş dudaklarının cildine dokunduğunu hissedebiliyordu. Dışarıda silahlar susmuş ve müzik geri dönmüştü; bu, Dimitriy'in daha önce kafasında hiç duymamış olduğu tuhaf bir müzikti. Neşeli - onu tarif eden uygun sözcük buydu.</p>
<p>Gözlerini indirdi, ama yattığı pozisyonda diğer adamı görebilmesine imkân yoktu. Onu uyandırma korkusuyla hareket etmeye cesaret edemedi. Dimitriy'in eli Tyeplov'un onun karnının üstüne uzatmış olduğu uyluğunun dış kısmının üstündeydi, Tyeplov'un'diğer bacağıysa Dimitriy'in altında geriye doğru kıvrılmıştı. Tyeplov'un vücudu Dimitriy'in düşündüğü kadar biçimliydi. Uyluk kaslarının gerginliği o uyurken bile hissedilebiliyordu. Ve yine de Dimitriy'e çok nazik davranmış, tatlı sözlerle ayartırken gözlerini onun gözlerinden hiç ayırmamıştı. Bu, kesinlikle daha önce yapmış olduğu ve iyi anladığı bir şeydi. Roller kabul edilebilir bir şekilde tersine dönmüştü. Müzik hakkındaki sohbetlerinde Dimitriy, Tyeplov'u kendisinin uzundur bildiği deneyimlerle tanıştırma ve bir başkasının da başlangıç yaptığını görerek onların keyfini tekrar çıkarma zevkini tatmıştı. Şimdi de Dimitriy, tamamen aşina olduğu hislerin tadını çıkarması için kendisine yardım eden Tyeplov'un da aynı zevki almış olduğunu ümit ediyordu.</p>
<p>Bu karşılaştırma -müzik ve seks- Dimitriy'i gülümsetti. Bu ikincisi, çoğu insan için kolaylıkla anlaşılabilir bir şeydi ve asıl açıklama ve analoji gerektiren şey müzik olurdu. Dimitriy seksi de yeterince anlıyordu veya anladığını düşünüyordu ve o zamana kadar ondan sıkılmıştı, ta ki bugün, görünüşe göre, yeniden keşfedinceye kadar, İlk defasını hatırlıyordu: 16 Aralık 1825 - babası tutuklandıktan ve Yudin kaybolduktan, boğulmuş olduğu kabul edildikten iki gün sonraydı; Dimitriy'in buz tutmuş nehir üzerinde kaçıp onlarla aynı kaderi paylaşmaktan korkarak saklanmaya başladığı günden iki gün sonra. Petersburg'da, Kriyukov Kanalı'na bakan bir genelevde bir fahişeyle birlikte olmuştu. Kadın pahalıydı, fakat Dimitriy'in o zamanlar gelecekten yana pek bir ümidi ve parasını saklamak için pek bir nedeni yoktu. Her an tutuklanmayı bekliyordu ve serbest kalsa bile, olmasına izin vermiş olduğu ve kaçmak zorunda kaldığı şeyden dolayı duyduğu utanç yaşamını değersiz hale getiriyordu. Ama kadına verdiği paraya değmişti. Bu ilk ve en iyi deneyimiydi. İronik olan şuydu ki, bu deneyim sonraki bütün deneyimlerini karşılaştıracağı bir mihenk taşı oluşturmuş ve onlar hep eksik kalmıştı - bugüne kadar.</p>
<p>Buna biraz yaklaşabilen tek diğer deneyimini, karısı Svetlana ile yattığı zaman yaşamıştı. Evlenmelerine sadece iki ay kalmışken, yasağın -sona ermesine on dört gün kalmış olmasına rağmen- cazibesi onlara büyük bir heyecan vermişti. O zaman Dimitriy bir öğretmen, Svetlana ise her şeyi öğrenmeye hevesli bir bakireydi. Svetlana o zamanlar, Chopin'i keşfeden Tyeplov, birkaç dakika önceki Dimitriy gibiydi. Ama evlilikleri devam ederken seks giderek sıradanlaşmış, her ikisi için de giderek sadece bir tatmin meselesi haline gelmişti. Diğer erkeklere gelince, Tyeplov, Dimitriy'in bir miktar cazibesine kapıldığını düşündüğü ilk subay arkadaşı değildi, fakat daha önce hiç böyle davranmaya zorlandığını hissetmemiş ya da bunun eyleme geçmeyi gerektiren bir şey olduğunu düşünmemişti. Bugün bile eyleme geçen Tyeplov olmuştu, Dimitriy değil.</p>
<p>Sessizlik menteşelerin gıcırtısıyla bozuldu. Dimitriy hayatında hiç bu kadar hızlı hareket etmemişti. Daha kapı açılmadan yataktan fırlayıp kazamatın diğer tarafına koştu. Ne kadar zamandır Tyeplov'la birlikte orada olduklarını bilmiyordu, ama insanların çöken hendekteki kalıntıları kazıp çıkabilmelerine yetecek kadar uzun zaman geçmiş olması onu şaşırttı. Dimitriy, Tyeplov'la birlikte bulunmalarının sonucunu tam olarak kestiremiyordu, ama iyi olmayacağı kesindi. Şimdi bile, Tyeplov karşıdaki yatakta uyurken ve giysiler ortalığa saçılmış haldeyken kendisinin masum görünmeye çalışarak öylesine karşıdaki duvara yaslanmış durması bile onları kurtaramazdı. Ama yapabileceği pek bir şey yoktu.</p>
<p>Kapı Dimitriy'in onu açan kişiyi görmesini engelledi, fakat arkasında bir ses tısladı: "Kimse var mı?"</p>
<p>Dimitriy hiç ses çıkarmadı,. Tyeplov'unsa dünyadan haberi yoktu. Kapının arkasından bir gölge çıktı. Loş ışıkta bile Dimitriy onun <i>Ştabs</i>Yüzbaşı Mihaylov olduğunu fark edebildi. Dimitriy'in bulunduğu tarafa bakmadı, ama yatağa doğru yaklaştı. Arkasından başka birisi, Teğmen Wieczorek, girdi ve kapıyı sessizce kapattı.</p>
<p>Bu iki adamın yatağa yaklaşma şeklinde, sanki gizlice sokuluyorlarmış gibi tüyler ürpertici, neredeyse hayvani bir şey vardı. Sonra Dimitriy, Wieczorek'in kolunu hatırladı. Dimitriy onu son gördüğünde sol kolu tamamen kopmuş ve geriye sadece parçalanmış bir kalıntısı kalmıştı. Ve şimdi ise, biraz önce kapıyı kapatırken olduğu gibi, onu gayet güzel kullanabiliyor gibi duruyordu. Dimitriy'in babası bir zamanlar kolu bir kılıç tarafından uçurulan Andrey isimli bir <i>vurdalak</i>'ın o kolunun yeniden büyümüş olduğunu anlatmıştı. Dimitriy de bir vampirin paramparça olmuş elinin parmaklarının santim santim kendilerini onardıklarını gözleriyle görmüştü. Öyle görünüyordu ki, önceki kurbanlarını Yıldız Kalesi'nin yanına gömen yaratıklar yola devam etmemişlerdi. Wieczorek onlardan biriydi. Mihaylov'un da diğeri olduğundan kuşku duymak için bir neden yoktu.</p>
<p>Dimitriy sessizce kapının yanına bırakmış olduğu sırt çantasına yaklaştı. İki vampir hâlâ yatağa yaklaşıyorlardı. Bu yaratıkların duyularının çok güçlü olduğu söylenirdi, yoksa bu bir efsane miydi? Kesinlikle Dimitriy'i fark etmiş görünmüyorlardı. Belki de sürekli devam eden top sesleri kulaklarını sağır etmişti. Dimitriy çantasını yakalayıp elini içine soktu. Tam o anda Mihaylov yatağı yarım örten perdeyi yana çekti. Tyeplov, Dimitriy'in çok kısa bir süre önce tutkulu öpücükler kondurduğu ve iki canavarın kokuşmuş açlığı karşısında tamamen savunmasız kalan boynu ve çıplak sırtıyla arkası dönük olarak uyuyordu.</p>
<p>"Ondan uzak durun," diye gürledi Dimitriy.</p>
<p>Vampirler onun cümlesi neredeyse bitmeden arkalarına döndüler. Wieczorek, çırılçıplak duran Dimitriy'i tepeden tırnağa süzdü. Dudaklarında bir gülümseme belirdi. "Binbaşı Danilov, beni şaşırtıyorsunuz."</p>
<p>"Sizin ne olduğunuzu biliyorum."</p>
<p>"İyi," dedi Mihaylov. "Bu bizi bazı açıklamalardan kurtarır."</p>
<p>"İnkâr etmeyecek misiniz?"</p>
<p>"Neyi?"</p>
<p>"Birer..."</p>
<p>"Söyle şunu..." diye ısrar etti Mihaylov.</p>
<p>"<i>Vurdalak</i> olduğunuzu! "</p>
<p>Dimitriy sırt çantasını göğsüne yapıştırmıştı, fakat konuşurken onu kavramış olduğu sol elini aşağı indirip sağ elinde tuttuğu şeyi gösterdi: tıpkı babasının ona oyuncak olsun diye yonttuğuna benzeyen küçük, keskin bir tahta kılıçtı bu. Yıldız Kalesi'nin altındaki tünelde o iki boğazı parçalanmış kurbanı gördükten sonraki birkaç saat içinde Dimitriy hemen kendisine yeni bir tane yontmuş ve nereye giderse gitsin yanında taşımıştı.</p>
<p>Mihaylov ve Wieczorek aniden donakalıp Dimitriy'in elinde salladığı silaha baktılar.</p>
<p>"İnkâr etmiyoruz," dedi Mihaylov. "Ve bizim hakkımızda nasıl bu kadar çok şey bildiğini sormama gerek yok."</p>
<p>"Bir askere göre pek bilgili değil," diye ekledi Wieczorek.</p>
<p>Mihaylov gülümsedi ve Dimitriy sorar gibi Wieczorek'e baktı.</p>
<p>"Sayıca üstün durumda değilsin, Danilov," diye açıkladı Polonyalı. "O küçük çubuğu sallayıp durman bunu değiştiremez."</p>
<p>"Belki öyle," dedi Dimitriy, "ama..."</p>
<p>Başka bir şey söylemeye zamanı olmadı. Tam o anda Wieczorek, Dimitriy'in kendisini savunacak kılıcını tuttuğu sağ tarafından bir hamle yaptı. Dimitriy bir adım geriye çekilirken bir şeye takılıp yere düştü ve elindeki çantayı bıraktı. Çantanın içindeki her şey yere saçıldı, onların arasında çok yakınına düşen tabancası da vardı. Dimitriy hemen tabancasını yakaladı ve sol eli sağ elinden daha da fazla titremesine rağmen Mihaylov'a doğrulttu.</p>
<p>İki vampir hareketsiz kalıp ne yapacaklarını düşünerek birbirlerine baktı. Dimitriy onların kendisini mağlup etmekte pek fazla zorlanmayacaklarım düşünüyordu. Şimdi, bu canavarların sadece bir tanesinin bile şehirde bulunabileceği ihtimaline karşı ne kadar hazırlıksız olduğunu fark ediyordu. Titreyen ellerinde korkuyu hissediyor ve kendisini o tahta kılıçla savunmanın ne kadar zor olduğunu anlıyordu. Yine de, bacaklarını toplayıp ayağa kalkmaya çalıştı. Mihaylov onun en fazla bir kol boyu uzağındaydı ve silahın namlusu neredeyse burnuna dayanmıştı.</p>
<p>Dimitriy birinin, "Mitka," diye bağırdığını duydu ve Tyeplov'un uyanmış olduğunu fark etti. Arkadaşını kurtarma arzusu kendisiyle ilgili kaygılarına üstün geldi. Kaçması için yalvarmak üzere başını Tyeplov'a çevirdiği anda Mihaylov harekete geçti. Dimitriy tetiği çekmek için bilinçli bir hareket yapmadı, ama silah yine de ateş aldı. Patlama sesi Dimitriy'in ağzından yükselen korku çığlığını boğdu. Mihaylov'un yüzü o patlamanın içinde kayboldu. Arkaya, Tyeplov'a doğru düştü ve Dimitriy, VVieczorek'in gözleriyle onu takip ettiğini gördü.</p>
<p>Dimitriy'in içi dehşet ve nefretle doldu, ama kendisini hangisinin daha çok yönettiğini tahmin edemedi. İleri doğru atılıp Wieczorek'i omzundan yakalarken tabancası elinden düştü. Sol eliyle kendisine doğru çektiği Wieczorek'e savurduğu tahta kılıcı hedefini bularak ilerledi ve ancak kabzasına kadar Wieczorek'in karnına gömüldüğünde durabildi. Dimitriy parmaklarının sıcak kanla ıslandığını hissetti ve gözleri vampirinkilerle buluştu. Kılıç kalbin yakınına isabet etmemişti ve bu yara ona, Dimitriy'e bir sıyrığın verebileceği kadar zarar vermişti.</p>
<p>Dimitriy kılıcı geri çekti ve hamlesinin ne derece ölümcül olacağını kestiremeden bu defa yukarı doğru açı vererek tekrar sapladı. Dudaklarından yükselen, "Geber, lanet olasıca!" nidası canavara olduğu kadar kendisine de çok cılız geldi. Wieczorek bir eliyle Dimitriy'in kolunu kavradı, diğerinin tırnaklarını da göğsüne geçirdi. Dudakları geri çekilince keskin dişleri göründü ve başı Dimitriy'in boğazına doğru uzandı.</p>
<p>Dimitriy paniğe kapıldı ve kaçmak vampirin aklına en son gelecek şey olmasına rağmen, kaçmaması için hâlâ bırakmamış olduğu omzundan tutarak kılıcını vahşi bir şekilde yaratığa saplamaya başladı. Kılıç bazen yaratığa hiç isabet etmiyor veya bir kaburgasından sekiyordu. Bazen de Dimitriy onun etini deldiğini hissediyordu, fakat yaratığın kalbine nişan alma amacını tamamen bir yana bırakmıştı ve hareketleri sonunun yaklaşmakta olduğunu hisseden birinin son çırpınışlarını andırıyordu. Rakibinin karnına tekrar tekrar sayısız darbe indirdi, fakat bunların bir etkisi olmadı. Wieczorek'in dişleri hâlâ yaklaşıyordu.</p>
<p>Sonra bir anda ortalık sakinleşti. Dimitriy, vampirin gövdesine isabet etmelerine rağmen, kılıcının son iki darbesinin hiçbir dirençle karşılaşmadığını fark etti. Kılıcı olduğu yerde, yaratığın bedeninde bıraktı; silahın kabzasını sıkıca tutan parmakları artık hissizleşmişti. Wieczorek'in kolları yana düştü ve Dimitriy'in hâlâ onun omzunu tutmakta olan eli, rakibi yere yığılırken yavaşça kapandı. Sanki küçük bir çocuk, gücünü göstermek istercesine elinde tuttuğu kuru yaprakları parmaklarıyla eziyor gibiydi. Aşağı düşmeye başlayan kollar bir daha eski yerlerine dönmedi. Dimitriy'in parçalamış olduğu omza bağlanan sağ kol, Wieczorek'in giysisinin kolundan kayarak yere düştü ve sessizce darmadağın oldu. Sol kol yere daha yavaş düştü, önce el dağıldı ve beden çürümeye devam ederken giysinin kolundan birkaç saniye boyunca gri bir toz döküldü.</p>
<p>En olağanüstü olan, Wieczorek'in yüzüydü. Birkaç dakika önce Dimitriy'i tehdit eden hayvani hırıltı, başın yan kısımları dökülmeye başlarken katıksız bir ıstırap ifadesine dönüşerek yok olup gitti. Komedi maskesi, trajedi maskesine dönüştü. O büyük dişler ağzın arka tarafına düşüp dağılmakta olan dilin yanından aşağı döküldüler. Wieczorek'in yüzünün kurumuş kalıntıları da fırtınaya tutulmuş yağmur damlaları gibi omuzlarından aşağı döküldü. Süreç yavaş işliyordu ve seyretmesi çok keyifliydi, ama bir Fransız güllesine hedef olan o genç    <i>ryadovoy</i>'un bedenindeki yıkımdan daha az ölümcül değildi.</p>
<p>Bir süre sonra Dimitriy'in elinde sadece koyu yeşil renkli bir tunik ve kılıcının ucunda da saplanmış olduğu beyaz pamuklu gömleğin bir parçası kaldı. Wiezcorek'in geri kalan giysileri yerde küçük bir yığın oluşturmuş, parke zeminin üzerine de ince, gri bir toz tabakası yayılmıştı.</p>
<p>Dimitriy nefes almaya çalıştı, ama ağzından ancak hüzünlü bir inilti çıkabildi. Kolları tıpkı Wieczorek'inkiler gibi yanlara düştü ve elinden bıraktığı tahta kılıcın yere düşerken çıkardığı takırtı duyuldu. Dimitriy, Tyeplov'un, onun neden bu kadar acımasız bir şekilde saldırdığını ve Mihaylov'un nasıl sağ kalmış olduğunu anlayamayacağını düşündü. Sonunda Dimitriy'in akciğerleri çalışmaya başlayıp derin bir nefes almasına izin verdiler. Daha normal nefes almaya başladı ve Mihaylov'un yüzünü incelemek için onun yanına gitti.</p>
<p>Yüz yoktu. Altdudak yerindeydi, ama üstünde bir zamanlar kafatasının durduğu yere kadar genişletilmiş kocaman bir ağız olduğu sanılabilecek, alın bölgesinde sona eren ve kısa saçların bir bıyık gibi üstüne düştüğü bir delik vardı. Burundan ve gözlerden eser yoktu. O boşlukta Dimitriy'in yorumlamaya çalışmadığı kanlı bir felaket duruyordu. Dimitry'i daha çok endişelendiren şey, ilk baktığı andan itibaren geçen süre içinde bile kaşların yeniden şekillenmeye başlamış oldukları oldu. Tıpkı yıllar önce görmüş olduğu gibi, yaratık kendi kendisini iyileştiriyordu.</p>
<p>Dimitriy her iki tarafına bakınarak umutsuzca yere düşürmüş olduğu kılıcını aradı, ama çok geçti. Mihaylov önünü görmeksizin el yordamıyla Dimitriy'in vücudunda tutabileceği bir şey bulmak için ileri hamletti, fakat yalnızca ona dokunabildi. Bomboş yüzü Dimitriy'e doğru yaklaşırken Dimitriy görmek istemediği şeyden kaçmak için başını çevirip gözlerini kapattı, fakat burnuna onun çürük, tuhaf kokusu geldi. Dikkatinin dağılması Mihaylov'un kaçmasına yetti. Kazamatın iç düzenlemesiyle ilgili hatırladıkları sayesinde kapıya giden yolu buldu. Kapıyı elleriyle yoklayıp kolunu aradı. Hâlâ biraz zaman vardı. Dimitriy kılıcını aldı.</p>
<p>"Hayır, Mitka! Hayır!"Tyeplov konuşurken eliyle onu engellemek ister gibiydi. Dimitriy tereddüt etti ve Tyeplov'un yüzüne baktı, beklendiği gibi gözlerinin, burnunun ve ağzının olduğunu görünce rahatladı.</p>
<p>Bu kadar süre Mihaylov için yeterliydi. Kapının çarptığı duyuldu ve Dimitriy ile Tyeplov yalnız kaldı.</p>
</body>
</html>