<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/ey1.css" type="text/css" rel="stylesheet"/>
</head>
<body>
<h1>8</h1>
<p>Birbirlerine sarılmışlardı. Dimitriy titriyordu, Tyeplov'un vücudunun sıcaklığı bunu hafifletemiyordu.</p>
<p>"Mitka, ne yaptın?" diye tısladı Tyeplov.</p>
<p>"Ne gördün, Tolya?" diye sordu Dimitriy. Bu önemli bir soruydu. Tyeplov makul bir açıklaması olmayan ne kadar çok şey görmüşse, Dimitriy'in de neler olup bittiğiyle ilgili kendi delice açıklamasını yapması o kadar kolay olacaktı.</p>
<p>"Mihaylov'u vurduğunu gördüm," diye kekeledi Tyeplov. "Wieczorek'i bıçakladığını gördüm. Ve... Wieczorek nerede?"</p>
<p>Dimitriy ayağa kalkıp elini Tyeplov'a uzattı. Aniden çıplak olduklarını fark etti. Tyeplov ayaklarının üzerinde doğruldu ve Dimitriy onu Wieczorek'in giysilerinin olduğu yere götürdü. Dimitriy kendi pantolonunun çıkarmış olduğu yerde durduğunu, o giysi yığınının altından göründüğünü fark etti. Giysileri kaldırıp tozlarını olabildiğince silkeledi.</p>
<p>"Bu Wieczorek mi?" diye sordu Tyeplov, yüzünden derin bir dehşet ifadesi geçerken.</p>
<p>"Ne olup bittiğini gördün, Tolya. Sadece bir tanesi kaçabildi."</p>
<p>Tyeplov başını salladı ve birkaç saniye düşündü. Sonra daha sakin bir ifadeyle Dimitriy'e döndü. "Nasıl oldu bu?"</p>
<p>"<i>Vurdalak</i>'lar," dedi Dimitriy kısaca. Dimitriy, Tyeplov'un çocukken duymuş olduğu bütün hikâyelerin tekrar su yüzüne çıkmasını sağlaması için bu sözcüğün tam olarak etki etmesini bekledi ki onların üstüne atlasın ve Tyeplov'u Fransızların Borodino'da yol açtığı dehşetle ilgili efsanelerin birer masal olmadığına inandırabilsin. Bu Dimitriy'in daha önce de yapmış olduğu bir konuşmaydı ve o sırada babasıyla konuşuyordu, fakat o defasında kuşkularla dolu saf kişi kendisi, maharetli ve deneyimli canavar avcısı ise babasıydı. Yeni bir rol değişimi olmuştu, ama bu defa söz konusu olan şey, arkadaşını sevindirmek ve ilgisini çekmek için yararlandığı Chopin değildi. Bu konum Dimitriy'i heveslendirmiyordu, çünkü en azından o babası gibi deneyimli bir vampir avcısı değildi. Bütün yaşamı boyunca sadece bir tek <i>vurdalak</i> -kalıntılarının üzerinde şu anda durduğu yaratık- ortadan kaldırmıştı.</p>
<p>"Sen delisin," dedi Tyeplov nefes nefese.</p>
<p>Dimitriy etrafına bakınarak giysilerini aradı ve giyinmeye başladı. Eğer bu vampirler hendekten geçip gelebilmişlerse o zaman, normal ölümlülerin de çok geçmeden bunu başarabileceği gelmişti aklına. Onlar, Tyeplov'un ve kendisinin hayatı için o kadar büyük bir tehdit oluşturmazlardı, ama iki erkeği bu durumda bulunca mutlaka tepki verirlerdi. Tyeplov, Dimitriy'i izledi.</p>
<p>"Peki, sen nasıl açıklıyorsun?" diye sordu Dimitriy, gömleğini düzeltirken.</p>
<p>"Benim... benim bir açıklamam yok."</p>
<p>"Ama benimki delice?"</p>
<p>"Öyle olmalı," diye bağırdı Tyeplov, Dimitriy'den çok kendisini ikna etmeye çalışır gibi.</p>
<p>"Sence buraya neden geldiler?"</p>
<p>"Buraya komuta ediyorlar. Bu onların kazamatı."</p>
<p>"Onlar buraya beslenmeye geldiler," dedi Dimitriy.</p>
<p>"Beslenmeye mi?"</p>
<p>"Dinle beni, Tolya." Dimitriy, çoraplarını giymekte olan Tyeplov'un yanına oturdu. "Bu ayın başında bana Severnaya'da iki ceset gösterdiler. Boğazları parçalanmıştı. Bunu yapanlar o ikisi olmalı. Bize de aynı şeyi yapmayı düşünüyorlardı."</p>
<p>"Bundan emin olamazsın."</p>
<p>"Sence beklemeli miydim?"</p>
<p>"Hayır, ama..."</p>
<p>"Wieczorek'in nasıl öldüğünü gördün. Mihaylov'un ise nasıl <i>ölemediğini</i> gördün, Tanrı aşkına. Daha ne yapacaklardı?"</p>
<p>Tyeplov, Dimitriy'in savını kabul etmiş gibi görünüyordu. Sonraki sorusu farklı bir yöne doğru kaydı. "Sen nasıl bilebiliyorsun? Yani, sorguluyor değilim, ama sen nasıl bu kadar şey bilebiliyorsun?"</p>
<p>"Onlarla daha önce karşılaştım," dedi Dimitriy. "Otuz yıl önce. Babam da ondan on yıl önce onlarla mücadele etmişti." Dimitriy, "babam" sözcüğünü telaffuz ederken birden yeniden gurur duydu.</p>
<p>"O yaratıklarla mı?"</p>
<p>"Wieczorek ve Mihaylov değil, ama onlara benzeyen yaratıklarla." Dimitriy'in karşılaşmasında onlar gibi sadece tek yaratık vardı, ama bunu kabul etmek yarar sağlamazdı.</p>
<p>"Peki, ne yapacağız?" diye sordu Tyeplov.</p>
<p>"Mihaylov'u bulacağız ve onu öldüreceğiz." Dimitriy kendisine yine babasını hatırlattı. Yudin asla her şeyi böyle basitçe siyah ve beyaz olarak görmezdi. Çoğu durumda bu onu daha iyi olan adam yapardı, ama burada değil.</p>
<p>"Ama ölümcül bir şekilde yaralandı. Zaten çok geçmeden ölür."</p>
<p>"iyileşecektir," dedi Dimitriy.</p>
<p>"Ve sen de onu aynı Wieczorek'i öldürdüğün gibi mi öldüreceksin?" Tyeplov'un sesi hissettiği panikle titriyordu.</p>
<p>"Başka yolları da var." Tyeplov, Dimitriy'e öyle safça sorar gibi baktı ki, Dimitriy açık konuşmadığı için kendisini rahatsız hissetti. "Halk masallarını anımsa," dedi. Tyeplov'un yüzüne bakarken o güne kadar ilgili duymuş olduğu bütün efsaneler birer birer aklından geçti. Dimitriy'in tahmin edebildiği kadarıyla korku, bu yaratıkları ortadan kaldırma yolları akla geldiği zaman dehşete dönüşüyordu: kalbi tahtadan bir bıçakla deşmek, kafasını kesmek, güneş ışığına maruz bırakmak.</p>
<p>"Hayır!" diye bağırdı Tyeplov, ani bir heyecanla.</p>
<p>Dimitriy bir an onu küçümsedi, fakat duygudaşlık hissi Tyeplov'un -herkesin- doğasında vardı. Yalnızca Dimitriy -ve babası- gibi insanlar bu tür kuşkuları silmeyi başarmalarına yetecek kadar şey bilirlerdi. Ama Tyeplov'u ikna etmeye çalışmak şu anda bir fayda sağlamayacaktı. Dimitriy topuğunun üzerinde dönüp kazamattan dışarı doğru yürürken Mihaylov'un çok avantajlı bir duruma gelmemiş olmasını ümit etti.</p>
<p>Yakında şafak sökecekti. Doğuda lacivert bir renk almış olan gökyüzünün diğer tarafları hâlâ simsiyahtı. Ama ortalık etrafı biraz görebilecek kadar aydınlanmıştı. Tabyanın yarısı yok olmuştu. Dimitriy'in düşman toplarını izlemek için çıktığı tahkimatın tam ortasında dev bir yarık vardı. Ortalığa dağılmış toprak sepetlerinin arasında şaşkın bakışlarla etrafı izleyen bir piyade yüzbaşısı duruyordu. Onun etrafında bazı askerler setleri onarıyor, bazıları da ölü ve yaralı arkadaşlarının arasında dolaşıyorlardı.</p>
<p>Dimitriy, Mihaylov'un peşine düşmeyi ne kadar isterse istesin, buradaki işler daha acildi. Aniden insani bir mücadele beklentisiyle canlandığını hissetti.</p>
<p>"Yüzbaşı," diye bağırdı. Subay hazırola geçti. "Durum nedir?"</p>
<p>"Ne kadar can kaybımız olduğunu Tanrı bilir, efendim. Duvarlarda üç yerde gedik açıldı. Şuradaki en kötüsü. Mühendis istettim."</p>
<p>"İlerlediklerine dair bir belirti var mı?"</p>
<p>"Hayır, efendim."</p>
<p>Dimitriy, Fransızların saldırması durumunda keskin nişancıların yerlerinde olduğundan, toprak setlerin onarımının düzenlendiğinden ve yaralıların şehirdeki sahra hastanesine taşındığından emin olmak için tabyanın darmadağın olmuş kalıntılarının arasından hat boyunca yürüdü. Ölülere gelince, onları gömebilecekleri bir yer yoktu. Bunun için emir vermesi gerekmiyordu, ama adamları prosedürü biliyorlardı; cesetlerin çoğu, Fransızların sonunda ilerlemeye karar verdikleri zaman aralarından emeklemek zorunda kalmaları için toprak setlerin yan taraflarına yığıldı.</p>
<p>Dimitriy kazamata saatler sonra dönebildi. O zamana kadar Tyeplov gitmişti.</p>
<br/>
<p>Yaşlı kadın deli olmalıydı. Tamara bunu kendisine defalarca tekrarladı. Onunla konuştuğundan beri bir haftadan fazla zaman geçmişti, ama bu konuşmayı aklından çıkaramıyordu. Parlak, güneşli bir gündü -yaz olmasa da, bahar kesinlikle gelmişti- ve onu yer altında, Kremlin'in gizli kütüphanesinin kasvetli belgeleri arasında geçirmek yazık olurdu, fakat haftalardır biraz araştırma yapacak fırsatı ancak bulabilmişti.</p>
<p>Gribov hâlâ Tamara'nın yaptığı işin beyhudeliğiyle eğleniyor görünüyordu. Tamara'yı gönülsüzce buraya indirmeye hazır olmasının tek nedeni onun başarısızlığının keyfini çıkarmaktı.</p>
<p>"Prens Volkonskiy'le ilgili bir ilerleme var mı?"</p>
<p>"Pek yok."</p>
<p>"Peki, en azından ne aradığınızı biliyor musunuz?"</p>
<p>Dile getirmese bile, yakın zamana kadar Tamara'nın bu soruya vereceği cevap basitti - anne ve babası, ama en azından şu anda dikkati başka bir şeyi aramaya yönelmişti.</p>
<p>"Polis kayıtlarını burada mı tutuyorsunuz?" diye sordu.</p>
<p>"Tabii ki Üçüncü Şube ve Jandarma kayıtlarımız var. içişleri Bakanlığı'na gelince... Şanslı sayılabilirsiniz. Hepsinde olduğu gibi onlar da geliş sırasına göre sıralanmış durumda."</p>
<p>"1812'ye ait kayıtlar nerede?" diye sordu Tamara, arayışının aptalca olduğunu bile bile.</p>
<p>"1812 mi?" Gribov'un sesinde alaycı bir ifade vardı. "Bir şeyler bulabilirsiniz." Raflardan birine doğru baktı, sonra aniden sola döndü. Tamara onu takip etti. Üstüne, bazıları kurdeleyle, bazıları iple bağlanmış, bir kısmı da öylece duran çok sayıda kâğıt yığılmış bir masaya geldiler. Gribov raflardan birinin yanına gidip ciltli bir kitap çıkardı ve kapağını inceledi. "Bu, 1814. Hepsi buralarda bir yerde olmalı."</p>
<p>"Teşekkür ederim," dedi Tamara kısaca. Bir sandalye çekip masaya oturdu ve önünü boşalttı.</p>
<p>"Tabii ki Volkonskiy'lerle, hiçbiriyle, ilgili bir şey bulamayacaksınız. İkisi de cephede savaşıyordu."</p>
<p>"Biliyorum," dedi Tamara.</p>
<p>Gribov lambayı masaya koydu ve karanlıkta kayboldu. Tamara tarihlerine bakarak veya içindekileri tahmin ederek hızla belgelere göz atmaya başladı. Gribov'un uzaklaşan ayak seslerinin aniden kesildiğini fark etti. Başım kaldırıp baktı ve Gribov'un siluetinin kapı girişinin ardında kaybolduğunu gördü. Hemen ardından kapanan kapı sesi geldi. Tamara yaptığı işe döndü.</p>
<p>Natalya, olayın Fransızlar gittikten hemen sonra olduğunu söylemişti ve kurbanın adı Margarita'ydı. Tamara daha fazla ayrıntı bulabilmek amacıyla belleğini yokladı. Margarita Kirilovna - baba kökenli adı buydu, fakat soyadı değildi. Ama tarih faydalı oldu. Fransızlar, Moskova'yı 1812 Ekimi'nde terk etmişti. Bu, tasavvur edilemez bir zamandı. Fransız askerlerinin -herhangi bir yabancı gücün- kentin caddelerinden geçtiği düşüncesi bir masal gibi görünüyordu. Bugün Rusya yine Fransa'yla savaşıyordu, fakat anavatanla ilgili bir risk algısı sezilmiyordu. Ülkenin genç erkeklerini savaşa göndermek o yüzden bu kadar kolay görünüyordu. Savaş gerçekdışı bir şeydi - yabancıydı. 181Z 'yi hatırlayan ve sayıları giderek azalan az sayıdaki kişi her şeyi daha farklı görürdü.</p>
<p>Tamara sandalyesinde geri yaslandı ve kendisine bunu neden yaptığını sordu. Natalya yaşlı bir kadındı, bütün bu hikâyeyi uydurmuş veya en azından tarihleri karıştırmış olabilirdi. Eğer haklıysa, bu iki cinayetin birbiriyle nasıl bir bağlantısı olabilirdi? Tamara zamanını boşuna harcıyordu. Burada aşağıda yapması gereken şey anne ve babasını aramaktı, katillerin peşine düşmek değil, özellikle de Yudin katilin gizli kalmasına bu kadar hevesliyken.</p>
<p>Sonra İrina'nın yüzünü düşündü, onun dinginliğini ve aldığı korkunç yaraları. Bunun bir soruşturmayı hak ettiği kesindi. Ve ne Yudin ne de jandarmalar bunu yapmaya hazır değilse, o zaman iş kendisine kalıyordu. Ve Yudin'in itiraz etmesi zor olurdu; o İrina Karlovna'nın katilini önemsemeyebilirdi, ama Tamara'nın soruşturduğu şey bu değildi. Fakat Tamara'nın Margarita Kirilovna'nın ölümünü araştırmasını eleştiremezdi.</p>
<p>Tamara en yakınında duran kâğıdı -bu bir mektuptu- aldı ve okumaya başladı.</p>
<br/>
<p>"İrina Karlovna'yı neden öldürdün?"</p>
<p>Yudin bunları söylerken Raisa kaskatı kesildi. Yudin'in ofisinde duvara dayalı duran ve yüzünü yansıtmayan aynaya bakmaya devam etti ama o aptal değildi. Yudin'in onun vereceği tepkiyi gözlemlediğini ve bu soruyu sormak için onun yanıtını iyi değerlendirebileceğini düşündüğü ânı seçtiğini biliyordu.</p>
<p>"Nasıl anladın?" dedi, reddetmeyi denemeden.</p>
<p>Yudin ona bakmaya devam etti, Raisa da ona tekrar bakmaktan kaçındı. "Ben sadeliğe inanırım," diye açıkladı Yudin. "Bir kadın öldürüldü ve bunun bir vampirin işi olduğu oldukça açık. Aradaki bağlantı kapısının açıldığı diğer odada ise bir vampir kalıyor. Bunun için Dupin<a id="dipnot017" style="vertical-align: super;" href="../Text/dipnotlar.xhtml#sonnot017">[1]</a> olmak gerekmez."</p>
<p>"Yalnızca ikimiz değiliz," dedi Raisa sonunda Yudin'e dönerek. "Muhtemelen Moskova'da yalnızca biz yokuz." "Bir şeyler mi duydun?" Yudin ilgilenmiyormuş gibi görünmeyi başararak sormuştu bu soruyu.</p>
<p>"Hayır. Ve duymuş olsam bile haklısın. Basit bir açıklama uygun olur."</p>
<p>"Neden yaptığını hâlâ söylemedin."</p>
<p>"O benim mahzene indiğimi duydu. Tam olarak bilmiyordu, ama bir şeylerden şüpheleniyordu. Sonra beni odasına çağırdı. Aynalar ona her şeyi anlattı."</p>
<p>"Daha dikkatli olmalıydın," dedi Yudin.</p>
<p>"O zaman ne zevki kalır ki?"</p>
<p>Yudin onu kınamakta zorlandığını hissetti. Birlikte hayatta kalmışlardı, aralıklı olarak otuz yıl boyunca. Raisa tedbirli olmasını bilirdi. "Bana söylemeliydin," diye mırıldandı Yudin, isteksizce.</p>
<p>"Halledebileceğini biliyordum."</p>
<p>"Oradaki mezarın hâlâ güvenli mi?"</p>
<p>Raisa başını salladı. "Birine anlatacak kadar zamanı olmadı."</p>
<p>Yudin ona baktı. Raisa'nın yüzü sararmış görünüyordu ve gözlerinin etrafında çizgiler vardı. "Şu anda aç mısın?"</p>
<p>"Sadece yorgunum."</p>
<p>Yudin bir lamba aldı ve aynanın karşısındaki kapıya gidip kilidini açtı. Biraz aşağı indikten sonra merdiven ikiye bölündü. "Karnın açsa sola, uyumak istiyorsan sağa," dedi Yudin. Raisa tereddüt etti, sonra sağa döndü. Daha aşağıda bir kapı vardı. Yudin onu açtı ve içeri girdiler.</p>
<p>Şimdi tam onun bürosunun altındaydılar. Odada neredeyse hiçbir şey yoktu - pencere yapılamayacak kadar derindeydi. İleriki ucunda biraz önce geçtiklerine çok benzeyen başka bir kapı vardı. Irmağın kokusu burada daha güçlüydü, fakat bu ikisini de rahatsız etmedi. Tam ortada iki tane pahalı ve artık eskimeye başlamış iki tabut vardı. Uzun süre dayanmaları için yapılmışlardı.</p>
<p>Raisa oraya doğru gitti ve soldaki daha küçük olanının içine girdi. Bu, Yudin gibi engin deneyime sahip olan biri için bile tuhaf, belki de biraz sinir bozucu bir görüntüydü. Hiçbir insan, açıkça oradan bir daha hiç kalkamayacağı fikrine göre tasarlanmış olan bir yapıya gönül rahatlığıyla uzanamazdı. Ama bu Raisa'yı bir an bile endişelendirmedi. Uzanıp gözlerini kapattı ve yan tarafında duran ağır kapağı kullanma zahmetine girmedi. Yudin yanına gidip ona baktı. Raisa bilincini yitirmişti, neredeyse nefes bile almıyordu. Yudin elini onun göğsüne koyacak olursa kalp atışlarını hissetmeyeceğini biliyordu.</p>
<p>Arkasına dönüp odadan çıktı ve kapıyı arkasından kilitledi. Kapının mekanizması kendi icadıydı ve uyandığı zaman Raisa'nın odadan çıkmasına izin verirdi, ama odaya birinin girmesine engel olurdu. Bu da güven içinde uyuyabilecekleri ve gömülmüş olmaktan korkmalarına gerek olmadığı anlamına gelirdi.</p>
<p>Yudin masasındaki mektuplara baktı - hepsi sayıları giderek azalan ve Sibirya'da hayatta kalmaya çalışan sürgünlerden geliyordu. Görünürde Aleksey'den gelen bir şey yoktu - bugünlerde oğluna giderek daha az yazar olmuştu ve bunun sebebi kuşkusuz oğlunun hiç cevap yazmamasıydı. Ya da en azından, yazıyor olsa bile, Yudin onlara el koyuyor ve ortadan kaldırıyordu. Ama Aleksey aptal değildi. Arkadaşı olan diğer bir sürgünü ikna edip onun mektuplarından birinin arasına bir şeyler sıkıştırabilirdi. Her halükârda bütün mektupların kontrol edilmesi gerekiyordu, ama hemen değil. Onları gidecekleri yerlere teslim etmenin acelesi yoktu.</p>
<p>Aleksey ve Degtyarniy Yolu'ndaki cinayetle ilgili düşünceleri zihninde birbirine karışmaya başladı. Aynı evde Aleksey'in metresi, şirin -bugünlerde muhtemelen artık pek şirin değildi- Dominik'de yaşamış ve çalışmıştı. Yudin Aleksey'i adamakallı enayi yerine koyduğu zamanları anımsayınca gülümsedi. Çok basit olmuştu; Yudin, Aleksey'in izlediğini bilerek kendisinin ve bir kadının katıldığı küçük bir maskaralık sahnelemişti. Ama Aleksey'in hiçbir zaman saptayamadığı şey, bu kadının sevgilisi Dominik mi, yoksa başka biri mi olduğuydu. Bu, Aleksey'i Dominik'in bir vampir haline gelmiş olduğuna ve kendisini ona gönüllü bir kurban olarak sunmaya ikna etmek için yeterli olmuştu. Yudin, Aleksey'in ne kendisinin ne de metresinin yaşayan ölülere katılmış olduğuna uyandığı sahneyi hayal edince kıkırdadı. Yudin buna şahit olmamış ve ayrıntılarını duymamıştı. Sadece gerçekleşmiş olması gerektiğini biliyordu, çünkü böyle olmasını planlamıştı. Aleksey'i öyle bir <i>prostak</i><a id="dipnot018" style="vertical-align: super;" href="../Text/dipnotlar.xhtml#sonnot018">[2]</a>&nbsp;yerine koymuştu ki, şimdi bile geriye baktığında bunun hayatının en keyifli ânı olduğunu düşünüyordu.</p>
<p>Ama bunu düşünmek Yudin'in aklına başka bir anıyı, on üç yıl sonrasına ait bir anıyı getirdi - Yudin buz tutmuş Neva'nın üzerinde, Aleksey'in tabancasından çıkan bir mermi kalbine gömülmüş olarak onun kollarında yatıyordu. Aleksey aynı kelimeyi, neredeyse aynı terimi kullanmıştı.</p>
<p>"Yo hayır, bu öyle sıradan bir şahmat değil Yuda," demişti Aleksey. "Sen oyuna geldin <i>-prostak</i> yerine kondunşimdi sana olan biteni anlatacağım."</p>
<p>Aleksey, Yudin'in ölürken bile, bir tür, yaşamı seçtiğini biliyordu. Boynunda asılı duran şişeyi -içinde vampir kanı olan ve ölse bile bir <i>vurdalak</i> olarak tekrar hayata dönmesini garanti altına alacak olan şişeyi- kavramış ve içmişti. Yine de Aleksey'in kendisini nasıl oyuna getirmiş olabileceğini öğrendiğinde gerçekten büyülenmişti.</p>
<p>"Devam et Lyoşa," demişti kanı içtikten sonra, "devam et." Birdenbire ilk defa olarak her bir kelimeyi hatırladı.</p>
<p>"Yuda," demişti Aleksey, oradaki merminin verdiği acıyı artırmak ister gibi göğsüne vurarak, "seni yendim." O zaman bile, onun kendisini öldürmekten daha büyük bir zafer kazanmış olduğunu kastettiği açıktı.</p>
<p>"Devam et, Lyoşa," diye ısrar etmişti. "Bana anlatmak istediğin neyse, anlat bakalım." Ve sonra, "Lütfen Lyoşa, ölmek üzere olan bir insanın son isteğini yerine getir," demişti.</p>
<p>Ve sonra Yudin, Aleksey'de bir değişiklik olduğunu fark etmişti, Aleksey'in bedeninin kaskatı kesilmesi her zaman kuşkulandığı, fakat hiçbir zaman emin olamadığı şeyi, Yudin'in ne yaptığını ve orada, o soğuk, buz tutmuş nehirde ölse bile yeniden doğacak olduğunu tahmin ettiğini gösteriyordu. Yudin yine de ısrar etmişti.</p>
<p>"Lütfen, anlat. Beni nasıl oyuna getirdin?"</p>
<p>Ve o noktada Aleksey yumuşamış, hikâyesini değiştirmişti. Yudin onun gülümsediğini anımsadı. "Seni oyuna getirmedim, Yuda. Numara yapıyordum, ama sana yalan söyleyecek değilim. Seni oyuna getirebilecek kadar kurnazca bir hileyi hiç beceremedim."</p>
<p>Geçmişte Yudin'in bu anla ilgili anıları hep bulanıktı, çünkü o ölüme çok yakındı. Ama şimdi her şeyi büyük bir berraklıkla anımsayabiliyordu. Ve Aleksey'in tam o anda sarf etmiş olduğu sözler Yudin'in çok daha yakın zamanda kafa yorduğu diğer bir bilmeceyi anlamlandırdı: Çar Aleksandr'ın kanının durağanlığını. Aleksey'in sahte veya belki de gerçek hilesinin bununla nasıl bir ilişkisi olabilirdi? Yanıt tarihte gizliydi. Buz tutmuş Neva'nın üzerindeki o sahne Aralık 1825'te, Çar I. Aleksandr'ın ölümünden tam bir ay sonra gerçekleşmişti.</p>
<p>Ve işte meselenin merkezinde olan şey buydu, II. Aleksandr'ın kanının Zimeyeviç'in kanına karşı bağışık olmasının nedeni; Aleksey'in ifşa etmek istediği, fakat Yudin'in ölmeyeceğini fark ederek gizlemiş olduğu hile; neredeyse otuz yıl korunacak olan hile.</p>
<p>Ama hile artık sona ermişti. Yudin her şeyi anlamıştı. Oldukça basit bir fikirdi, fakat her şeyi açıklıyordu. Çar Nikolay, 1855 Şubatı'nda Petersburg'da ölmüş olabilirdi; ama Romanov kanı açısından bunun hiçbir anlamı yoktu.</p>
<p>Gerçek şuydu ki, onun selefi olan ve 1825 yılında Taganrog'da öldüğü varsayılan Çar I. Aleksandr, o zaman ölmemişti, hatta aslında hiç ölmemişti. Tek açıklama buydu - ve mükemmel bir şekilde anlamlıydı.</p>
<p>Napoleon Bonaparte'ı yenen, Bütün Rusya'nın çarı Aleksandr Pavloviç hâlâ hayattaydı.</p>
<br/>
<p>"Madam Komarova."</p>
<p>Tamara hemen uyanıp doğruldu, fakat zihni hâlâ bira/, bulanıktı. Etrafına bakındı ve biraz önce konuşan adamı gördü. Onu tanıdı, ama kim olduğunu çıkaramadı. Kısaydı, boyu neredeyse Tamara'nınki kadardı. Pek az olan saçları kırlaşmıştı. Gözlüklerinin ardından Tamara'ya bakan gözleri sararmış görünüyordu.</p>
<p>"Gribov," diye mırıldandı, bu ismi nereden hatırladığını bile bilemeden. Tekrar etrafına baktı. Çok büyük bir odadaydı. Loş ışıkta bile içerisinin kitap ve belgelerle dolu olduğunu görebiliyordu. Nedenini bilmiyordu, ama onlardan bir tanesi kendisi için tahmin edilemez derecede önemliydi.</p>
<p>"Uyuyakalmışsınız," dedi Gribov. "Bütün gece burada kalmış olmalısınız." Tamara'nın oturduğu masadaki kitapları ve kâğıtları derleyip toplamaya ve üstüne yatarak buruşturmuş olduklarını düzeltmeye başladı.</p>
<p>"Hayır!" diye bağırdı Tamara, hafızası hızla yerine gelirken "Bir şey buldum."</p>
<p>"Prens Volkonskiy'le ilgili mi?"</p>
<p>Tamara o kadarını hatırlamıyordu, ama öyle olmadığından kuşkulandı. Neredeyse bir aydır 1812 yılına ait olan belgeleri tarıyordu, Fransız işgaline rağmen Gribov'un belirttiğinden çok daha fazla belge vardı. Dün gece, geç saatlerde bir şey bulmuştu. Neyi aradığını bilmeden aramaya başladı, üstünden geçmiş olduğu belgeleri yere atıyordu. Gribov hamaratça onu takip etti ve attığı kâğıtları topladı.</p>
<p>"Buldum," dedi sonunda Tamara.</p>
<p>Onu Gribov'a uzattı. Gribov yukarıdan aşağıya iki kez inceleyip Tamara'ya geri verdi.</p>
<p>"Peki, bu nasıl yardımcı olacak?" diye sordu.</p>
<p>Tamara anımsayamadı. Kâğıda tekrar bakıp bir gece önce o kadar heyecan verici olan şeyin ne olduğunu hatırlamaya çalıştı. "Geçen ay Degtyarniy Yolu'nda işlenen cinayeti hatırlarsınız," dedi.</p>
<p>"Maalesef," dedi Gribov.</p>
<p>"İşte bu da başka bir cinayete ait olan bir polis raporu. 11 Kasım 1812 tarihli."</p>
<p>"Yani?"</p>
<p>"Yani aynısı, tam aynısı," dedi Tamara, belgeyi incelemeye devam ederken.</p>
<p>Aslında tam bir benzerlik yoktu. Kurban, Margarita Kirilovna, Degtyamiy Yolu'ndaki bir genelevin üst katındaki bir odada bulunmuştu. Sadece aynı bina olabilirdi, hangi oda olduğunu söyleyebilmek mümkün değildi. Kadının boynunda -tıpkı İrina Karlovna'da olduğu gibi- derin yırtıklar vardı ve ölüme bunların sebep olduğu düşünülüyordu. Ama arada bir fark vardı. Margarita Kirilovna'nın göğsünde de bir yara vardı; o, göğsünden bıçaklanmıştı. İrina'da ise böyle bir yaralanma yoktu. Raporda, üzerinde bir kanama bulunmadığından dolayı, bu son yaranın ölüm gerçekleştikten bir süre sonra açılmış olduğunun düşünüldüğü yazıyordu. Fakat yalnızca bir budala bu tek farklılığa bakarak mevcut benzerlikleri göz ardı ederdi.</p>
<p>"Arada bir bağlantı olabileceğinden mi şüpheleniyorsunuz?" Çoğu kişi bu soruyu inanmaz bir havayla dile getirebilirdi, ama Gribov soruşturur gibi ifade etmişti.</p>
<p>"Bilmiyorum," dedi Tamara, okumaya devam ederken. "Bilmiyorum."</p>
<p>Ama ne bulacağını biliyordu. Sayfanın en altında bir tanık listesi vardı - üç kişiydiler. Tamara not defterini açıp isimleri yazmaya hazırlandı; fakat bunu geçen gece yapmış olduğunu gördü. Belgeyi kontrol etti ama hata yapmamıştı. Kırk yıl önce işlenmiş bir suça tanıklık etmiş olan üç kişi vardı elinde:</p>
<br/>
<i><p>Pyotr Pyotroviç Polyakov</p>
<p>Dominikiya Semyonovna Beketova</p>
<p>Aleksey İvanoviç Danilov</p></i>
</body>
</html>