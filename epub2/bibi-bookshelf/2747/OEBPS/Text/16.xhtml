<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/ey1.css" type="text/css" rel="stylesheet"/>
</head>
<body>
<h1>16</h1>
<p>Dimitriy, kendisini babasına benzetti. Yeniden Moskova'da olmaya can atıyordu. Çok özlemişti. Ve çok yakında orada olacaktı. Önceleri Dimitriy bunu fark edemeyecek kadar küçük olmasına rağmen, Aleksey de tıpkı böyleydi. Küçük bir çocukken babası ne zaman Petersburg'daki evlerinden ayrılsa üzülürdü, ama bunun gerekli olduğunu anlamıştı. Aleksey onu kucaklar, Marfa'yı öper, mektup yazmaya ve olabildiğince çabuk geri dönmeye söz verir ve bütün bunlar büyümekte olan küçük bir erkek çocuğuna samimi görünürdü.</p>
<p>Dimitriy gerçeği ancak 1825 yılında, 18 yaşındayken süvari birliğine katılmak üzere babasıyla yola çıktığı zaman öğrenmişti. Aleksey ayrılık ânında Marfa'ya her zamanki duygularını ifade etmiş ve kadın, oğlu da gittiği için kendini daha kederli hissetmişti, fakat yolda giderlerken Aleksey son derece neşeli görünmüş, şehre ulaştıklarında ise heyecanını gizleyemez olmuştu. Tabii ki o zamanlar babası posta arabasıyla dört günlük bir yolculuğa tahammül etmek zorunda kalmıştı, Dimitriy ise şimdi aynı yolu bir günden az zamanda alabiliyordu. Yine de eski yollar için söylenebilecek bir şeyler vardı. Dimitriy bir faytonla şehir merkezine gittiklerini ve Aleksey'in gördüğü her şeyi göstererek ara vermeksizin konuşup durduğunu hatırlıyordu. Daha hızlı olmakla birlikte, şehrin kasvetli dış mahallelerinden geçerek gelen tren, yolcularını medeniyetin tam kenarına bırakırdı. Dimitriy'i kendi zihni dışında umutlandırıp da yarı yolda bırakan bir şey yoktu.</p>
<p>Dimitriy o zamanlarda, 1825'te, bile Aleksey'in azminin asıl nedenini biliyordu. Şehirde bir metresi -Dominikiya adında eski bir fahişe- vardı. Dimitriy'i onun varlığı konusunda uyaran kişi Yudin olmuştu. O zamanlar Dimitriy bu yüzden babasından iğrenmiş, kadından ise daha fazla nefret etmişti. Sonunda -çok şükür ki o ve Aleksey sonsuza kadar birbirlerinden ayrılmadan önce- babasının zayıflıklarının, güçlü taraflarının yanında hiçbir şey ifade etmediğini görebilecek kadar büyümüştü. Ve Dimitriy olgunlaştıkça çok az insanın arkadaşını yargılayabilecek durumda olduğunu öğrenmişti. Kendisi o az sayıdaki insanlardan biri değildi.</p>
<p>Tren artık yavaşlıyordu. Dimitriy pencereye dönüp yanından geçen binaları izledi. Bazıları tanıdık geliyor, diğerleriniyse hatırlamıyordu. Bir kilisenin kalıntılarının -yanıp kül olmuş bir harabeden başka bir şey değildi- yanından geçtiler ve Dimitriy kendisi geçen yılın sonunda oradan ayrılırken de kilisenin bu durumda olup olmadığını hatırlamaya çalıştı. Ne değişiklik olursa olsun, burası Moskova'ydı. Ayağa kalkmadı, ama biraz daha dik oturup bastonunu dizlerinin arasına sıkıştırdı. Bileği neredeyse tamamen iyileşmişti, ama gösteriş yapmak için bastonunu hâlâ taşıyordu. Dalıp çok uzun bir süre çaldığı zaman bileği hâlâ ağrımasına rağmen, piyanonun pedalını bile kullanabiliyordu. Bu da geçecekti.</p>
<p>Fakat Dimitriy'i geleceği heyecanla kucaklamaya iten nedenler ne olursa olsun, iyimserliğinde yalnız değildi. Mart'ın ortasıydı ve ilkbahar gelmişti - ama sadece yılın bir mevsimi olarak değil, bütün Avrupa'ya, bütün dünyaya bahar gelmişti.</p>
<p>Savaş sona ermişti. Kendisi de dahil çoğu kişi savaşın Fransızların, Malahov'u aldığı o korkunç Ağustos gününde sona erdiğini söylemişti; fakat Rusya'nın, İngiltere'nin ve Fransa'nın liderlerinin gözünde biraz daha uzun sürmüştü. Son büyük eylem, Rusların Sivastopol'ün güneyini tekrar ele geçirme girişimi Ocak ayında başarısızlıkla sonuçlanmıştı. Şubat ayında ateşkes ilan edilmiş ve Paris'te barış konferansı başlamıştı. Son haberlere göre antlaşma birkaç gün içinde imzalanacaktı. Şartları, Rusya'yı güçten düşürmekten çok küçük düşürmeyi amaçlıyor gibiydi. Güney Besarabya'nın kaybı önemsiz bir bölgesel düzenlemeydi. Karadeniz filosunun yok edilmesi eşi benzeri görülmemiş bir kindarlık örneğiydi. Ama ikisi de bu kadar uzun süren, kanlı ve acımasız bir savaşı haklı çıkaramazdı. En azından Fransız imparatoru istediğini elde etmişti: Kırk yıl önce amcasını küçük düşüren Rusya'dan öcünü almıştı. Ama sonuçta barış, bütün taraflar için her türlü toprak kazanımından daha değerli bir ganimet olmuştu. Rusya'nın ve Avrupa'nın ihtiyaç duyduğu şey barıştı.</p>
<p>Fakat bu bağlamda ufukta yeni bir bulut belirmişti. Fransa'nın savaş çığırtkanı ve kendi kendini tayin etmiş imparatoru III. Napoleon'un artık hanedanı devam ettirebilecek bir oğlu vardı. Tabii ki ona da Napoleon adı verilmişti. Günün birinde, tıpkı babasının ve ondan önce de büyük amcasının yaptığı gibi, o da bütün Avrupa'yı anlamsız bir savaşa sürükleyebilirdi. Dimitriy bundan emindi. O günün geldiğini görebilecek kadar yaşayıp yaşamayacağını merak ediyordu.</p>
<p>Artık yaşlanmıştı; hatta üç gün öncesinden daha yaşlıydı. O gün yaş günüydü; kırk dokuzuncu yaş günü. Svetlana'yla birlikte kutlayabilmek için Petersburg'da daha uzun kalmıştı. Moskova'ya doğru yola çıkarken kendini hiç de o kadar yaşlı hissetmemişti ve kafasında bunu nasıl kanıtlayacağına dair bir sürü fikir vardı - daha genç bir adamken geliştirebilmiş olmayı dilediği fikirler ve heyecanlarla doluydu. Uygun bir göreve tayin edilmiş; Majestelerinin yakında gerçekleşecek olan taç giyme töreninde yer alacak süvari geçit törenini düzenleme komitesine alınmıştı. Aldığı yara nedeniyle bundan iyisini bekleyemezdi, ama bu Moskova'da kalacağı anlamına geliyordu. Tıpkı babası gibi onu da eski başkente çekmişlerdi.</p>
<p>Ve 1825 yılında Aleksey'in heyecanla Moskova'ya geri dönmeyi istemesinin başka bir nedeni daha vardı - o zamanlar Dimitriy'in hiç bilmediği bambaşka bir neden. Eğer o zamanlar bu nedeni -o kişiyi- bilseydi, annesinden daha fazla hor görürdü onu. Ama ne mutlu ki Dimitriy değişmişti. Aleksey Moskova'ya kızını ziyarete gitmişti, şimdi de Dimitriy kız kardeşini ziyaret edebilecekti. İki ziyaret de aynı kişiye yapılıyordu: Tamara Valentinovna.</p>
<br/>
<p>Şu âna kadar yıl yoğun geçmişti. Henüz resmİleşmiş olmamasına rağmen, savaşın sona ermesi askerlerin dikkatlerini akranları olan erkeklerden çok akranları olan kadınlara yöneltmesine izin vermişti. Tamara genellikle bu dikkatin nesnesi olmaktan kaçınmayı başarabilmişti, fakat yine de diğer kızları organize etmek, müşteriler için şarap, votka ve yiyecek satın almak ve önlem olarak söğüt yaprağı ve tedavi için yarpuz stoklamak bütün zamanını alıyordu. Bir yıldır Degtyarniy Yolu'ndaydı ve sadece üç kez gebelik kuşkusu yaşanmıştı. Kızların çoğu söğüt yapraklarının yanı sıra sirkeye batırılmış bir rahim içi araç kullanıyordu. Bazılarının kendi yöntemleri vardı, fakat Tamara mümkünse onları kendi önerdiği yöntemlere ek olarak kullanmalarını istiyordu. Üç çocukla ailenin mükemmel ve eksiksiz olduğuna karar verdiklerinde Vitya öğretmişti bunları ona; bir hekim tabii ki böyle şeyleri bilirdi.</p>
<p>Hamile kalan üç kızdan birinin gebeliğinin hayalİ olduğu anlaşılmış, bir diğerinde ise sorun yarpuz kullanılarak halledilmişti. Üçüncüsüyse çocuğu doğurmak üzere ailesinin yanına dönmüş, iki ay sonra çalışmaya geri döndüğünde, küçük oğlanı bakması için kız kardeşine bıraktığını söylemişti. Tamara buna inanmayı istemişti.</p>
<p>Mesleğinin beraberinde getirdiği riskten kaçınmak için hiçbir çaba sarf etmeyen tek kişi Raisa'ydı. Tamara ona bunu sormuştu.</p>
<p>"Olmuyor/'demişti Raisa.</p>
<p>"Söğüt yaprağı mı kullanamıyorsun?"</p>
<p>"Çocuğum olmuyor."</p>
<p>"Emin misin?"</p>
<p>Raisa hüzünle başını sallamıştı. Tamara onun elini tutmuştu. "Çok genç yaşımda hamile kaldım," diye devam etmişti Raisa. "Babam şoke oldu. Bana bir kadın yolladı. Bebeği o çıkardı, yanında başka şeyleri de." Raisa başını kaldırıp Tamara'ya bakarak gözlerini kırpıştırmış, fakat ağlamamıştı. "Bu meslek için bir lütuf sayılır," demişti sonunda. Tamara bundan daha korkunç bir şey olabileceğini düşünemiyordu.</p>
<p>Ama bugün, aylardır ilk kez, Tamara arşive geri dönüp araştırmasına devam edebilmeyi başarmıştı. Bunun özel bir nedeni vardı - Gribov ona gönderdiği notta bir şey bulduğunu yazmıştı. Tamara'nın kâğıt yığınlarıyla ümitsizce mücadele ettiğini izlerken ona acımış ve onu en çok ilgilendiren kişinin ve şeyin ne olduğunu sormuştu. Tamara, Aleksey konusunda başarısız olmuştu, fakat Petersburg'a yaptığı ziyarette Vasiliy Denisoviç Makarov ismine ulaşmış ve Gribov'a bu ismi takip edip edemeyeceğini sormuştu. O sırada aklına başka isim gelmediğinden Gribov'a, kendisini önce Degtyarniy Yolu'nda 1812 yılında işlenen cinayetin izini sürmeye davet eden yaşlı kadından, Natalya Borisovna Papanova'dan söz etmişti.</p>
<p>Tamara hoş bir öğle sonrasında Gribov'la arkasında arşive inen merdivenin bulunduğu duvar kiliminin önünde buluştu. Kremlin'de hâlâ şurada burada biraz kar kalmıştı, ama artık ilkbaharın geldiği belliydi. Gribov eline bir lamba aldı ve birlikte merdivenleri inip karanlık ve alçak tavanlı koridordan geçtikten sonra kütüphanedeki, üzerine birkaç evrak koyulmuş olan masanın yanına geldiler.</p>
<p>"Kolay taleplerle gelmiyorsunuz, Madam Komarova."</p>
<p>"Size başka türlüsü yakışmazdı," diye takıldı Tamara.</p>
<p>"Zorlu işler hoşuma gidiyor," dedi Gribov, sesine bir nebze duygu sızmasına izin vererek. "Önce Vasiliy Denisoviç Makarov'la başlayalım."</p>
<p>"Evet?"</p>
<p>"Bulmak zor. Elimizde onunla ilgili resmİ kayıt yok. 'Biz'derken Üçüncü Şube'yi veya onun öncüllerini kastediyorum."</p>
<p>"Yani hiç politikaya karışmamış."</p>
<p>"En azından bizde şüphe uyandırmamış. Doğum kaydına rastlayamadım, ismi sadece birkaç yasal belgede ve faturada geçiyor. En erken tarihli olanı Petersburg'da," dedi Gribov, Tamara'ya bir kira sözleşmesi uzatarak.</p>
<p>"Ne zaman?" diye sordu Tamara, belgeye bakmadan.</p>
<p>1812</p>
<p>Tamara altdudağını ısırdı ve düşünmeye başladı. "O tarihte erişkin yaşlarda olmalı. Bu da şimdi -en azından- altmışlarında demektir."</p>
<p>"Hayattaysa," dedi Gribov. Tamara hüzünlendi. Gribov ona başka bir belge verdi. "Ondan politik eylemler nedeniyle şüphelenilmediğini söyledim, ama bunu buldum. Bu, Dekabrist bir isyancıyla yapılan bir görüşmeden." Bir sayfanın alt yarısındaki küçük, sıkışık elyazısına işaret etti. Tamara okudu:</p>
<br/>
<p><i>Mahkûmdan, Büyük Neva üzerinde vurulmuş gibi görünen bir adama yardım ettiğine dair raporları yorumlaması istendi. Mahkûm adamın vurulmuş, fakat ölmemiş olduğunu ve adının Vasiliy Denisoviç Makarov olduğunu belirtti. Mahkûma Makarov'un isyancılarla birlik olup olmadığı sorulduğunda, onun bu kişilerle birlik olduğunu ve Nikolay Pavloviç'in ölümünü en çok isteyenlerden biri olduğunu söyledi. Mahkûmun Makarov'un sağ kalmış olduğu yönündeki iddiası, söz konusu kişinin buzun altına düştüğünü belirten diğer tanık ifadesiyle çelişmektedir. Canlı veya ölü, Makarov'un izi bulunamamıştır.</i></p>
<br/>
<p>"Tanıklar yanılmışlar," dedi Tamara. "O hâlâ Petersburg'daki mülklerinden kira topluyor."</p>
<p>"İlginç," dedi Gribov, çekimser kalarak.</p>
<p>"Görüşülen mahkûm kimmiş?"</p>
<p>"Bunu sorduğunuza sevindim." Gribov, Tamara'ya belgenin kapağını gösterdi.</p>
<p>Tamara gördüğü şey karşısında hayrete düşerek dilini damağında şaklattı.</p>
<br/>
<i><p>15 Şubat 1826</p>
<p>Komutanın Makam Odası</p>
<p>Petropavlosk Kalesi</p>
<p>Albay Aleksey İvanoviç Danilov'la yapılan görüşme</p></i>
<br/>
<p>"Bunu hiç görmemişim," dedi Tamara.</p>
<p>"Yanlış dosyalanmış," diye açıkladı Yudin.</p>
<p>"Hepsini okumam gerekiyor."</p>
<p>"Şimdi mi?"</p>
<p>Tamara bir şey söylemedi. Çoktan oturmuş ve lambayı önüne çekmişti bile. Birer birer sayfalara göz gezdirmeye başladı.</p>
<p>"Sizi bununla baş başa bırakayım."</p>
<p>Tamara onun gittiğini fark etmedi bile. Kısa belgeyi okuması sadece on dakikasını aldı, ama hemen tekrar okudu. Cinayetlerden hiç bahsedilmiyordu - MalyiTiyatrosu'nun önünde gerçekleşen ve Aleksey'in tanığı olduğu cinayetten bile söz edilmemişti, ama bu umduğundan fazla olurdu. Bundan başka Makarov'dan sadece bir tek yerde daha söz ediliyordu ki o da sorgulayıcının Aleksey'e onu nereden tanıdığını sorduğu cümleydi. Aleksey onunla sadece Kuzey Cemiyeti'nin toplantılarında birkaç kez karşılaştığını söylemişti. Bu Tamara'ya bir yalan gibi görünüyordu, ama sorgulayıcı kabul etmişti.</p>
<p>Aleksey'e oğlu Dimitriy de sorulmuştu. Tamara o zamanları düşündü. O sıralarda Dimitriy tam 18 yaşında olmalıydı. Çocuk o sırada Petersburg'da olmasına rağmen, Aleksey oğlunun ayaklanmayla bir ilgisi olmadığını iddia etmişti. Sorgulayıcı bunu da kabul etmişti. Kenara bir not eklenmişti: "P.M.V. doğrular."</p>
<p>Bu harfler yanlış anlaşılamazdı: Tamara'ya göz kulak olan ve dört yıl önceki ölümüne kadar bakımı için para ödeyen Pyotr Mihayloviç Volkonskiy'di bu. Her ne sebepten olursa olsun, Dimitriy'i de kollamış gibi görünüyordu.</p>
<p>Fakat genel olarak bu görüşmeden fazla yararlı bir bilgi elde edememesine rağmen, Tamara, Danilov'un nasıl bir adam olduğunu anlamaya başladığını hissediyordu. Onun Dimitriy'e benzediğini düşünüyordu. Çok cesur, çok zeki ve su katılmadık bir yalancı gibi görünüyordu. Ona işkence yapmış oldukları kesindi. Tamara, Dekabristlere acı çektirildiğini zaten biliyordu ve bu belge özel olmamasına rağmen, görüşmeye birkaç kez ara verildiğinden ve bu aralardan sonra Aleksey'in konuşmaya daha istekli olacağının ümit edildiğinden bahsediliyordu. Aleksey onlara başka yollarla öğrenemeyecekleri hiçbir şey söylememişti. Zaten bilindiğinden emin olduklarının dışına çıkan tek iddiası vardı, o da Makarov'un ölmemiş olduğuydu.</p>
<p>Vali Miloradoviç'i vurmuş olduğunu söylediği Kakovskiy dışında diğer isyancıların hiçbirini ele vermemişti. Tamara, Kakovskiy'in, suçlarından dolayı idama mahkûm edilen beş Dekabristten biri olduğunu hatırladı. Aleksey'e Puşkin bile sorulmuş ve o da onun bu işe karışmadığını söylemişti, ama kendi oğlu hakkında aynı şeyi söylerken kullandığı kınayıcı ifadeleri onun için kullanmamıştı.</p>
<p>Tamara orada bulunmuş olmayı diledi. Gerçekte Aleksey'le görüşmüş olan kişi her kimse, Tamara ondan daha iyi bir iş çıkaracağını düşünüyordu; söylentiye göre bütün sorgulamaları Çar Nikolay bizzat kendisi yapmıştı. Tamara mantıksız görünen bütün yanıtları sonuna kadar takip ederdi. Yine de Aleksey'in ağzından laf alabileceğinden emin değildi, özellikle de şu yeni sorunun yanıtını: Dimitriy de gerçekte babası gibi bir Dekabrist miydi? Yanıtı ne kadar az umursadığını fark ettiğinde şaşırdı.</p>
<p>Tamara belgeyi Gribov'un gidip getirdiği yere bıraktı, sonra aynı karanlık yoldan geri dönerek yukarı, Gribov'un bürosuna çıktı.</p>
<p>"Çok teşekkür ederim, Arkadiy Osipoviç," dedi. "Bu çok enteresandı."</p>
<p>"Hoşunuza gideceğini biliyordum. Ama araştırmanızın temel amacına yardım edebileceğini pek sanmıyorum."</p>
<p>"Öyle."</p>
<p>"İlgilendiğiniz bir isim daha vardı."</p>
<p>"Evet?"</p>
<p>"Natalya Borisovna Papanova - sanırım bir ayakkabı tamircisinin kızı demiştiniz.</p>
<p>"Doğru."</p>
<p>"1816'da İlya Vladimiroviç Bazenov adında biriyle evlenmiş olduğuna dair bir kayda rastladım, o da bir ayakkabı tamircisi. Bu da adresi."</p>
<p>"Bakayım," dedi Tamara, elini uzatarak.</p>
<p>"Kırk yıl öncesine ait."</p>
<p>"Bu insanlar taşınmazlar," dedi Tamara, bir ayakkabı tamircisinin yaşamını, bir grandükün yaşamından daha az bilmesine rağmen. Gribov kâğıdı ona verdi. "Tekrar teşekkürler," dedi Tamara.</p>
<br/>
<p>Beni aldatmış olabilir mi? Dimitriy karşısına otururken Yudin'in aklına gelen ilk düşünce bu olmuştu. Yudin sonunda Dimitriy'i akşam yemeğine götürme vaadini yerine getirmiş ve böylece Testov'un Yeri'ne gelmişlerdi. Yudin yıllar içinde bunun yararlı bir kurnazlık olduğunu keşfetmişti - kimse bir <i>vurdalak'm</i> halka açık kalabalık bir yere gideceğini ya da balık yiyip şarap içeceğini tahmin etmezdi. Yudin bu olasılığın Dimitriy'in aklına geldiğinden şüpheliydi, ama bunu engelleyen şey işte bu tip hilelerdi. Fakat Dimitriy'in Yudin'den şüphelenmek için başka, daha somut nedenleri olabilirdi; akşam yemeği bunlarla ilgiliydi. Şarap, Yudin'in vücudundan kolayca geçip giderdi. Daha sonra yalnız kaldığında da yemeği geri kusabilirdi.</p>
<p>Eski tutsaklarıyla kilisede karşı karşıya gelmiş olduğu günden beri Dimitriy'le buluşmamışlardı. Dimitriy'den o yüzden kuşkulanıyordu. Bunun arkasında iki sebep vardı. Birincisi açıktı: Vampirler, Aleksey'in oğlunu arayıp bulmak için Sivastopol'a gitmişlerdi. Mihaylov onların başarısız olduğunu söylemişti, ama bu yalan olabilirdi. İkinci sebep ise daha incelikliydi: Zimeyeviç bir şekilde Yudin'in yerini ve yeni kimliğini öğrenmişti. Yudin'i eskiden taşıdığı isimlerle ilişkilendirebilecek çok fazla kişi yoktu. Aslında sadece iki kişi vardı: Raisa ve Dimitriy. Raisa'nın her türlü şüphenin ötesinde olduğu söylenemezdi, Yudin budala değildi, ama bugün karşısında oturan kişi Dimitriy'di.</p>
<p>"Çok sıhhatli göründüğünü söylemeliyim," dedi Dimitriy, Yudin'in düşünce akışını keserek. Bu doğru bir gözlemdi. Yudin bu buluşmaya hazırlanırken kendisini yeterince aç bırakmamıştı. Son buluşmalarındakinden daha genç görünüyor, ama bunu pek dert etmiyordu.</p>
<p>"Sen de öyle," diye cevap verdi. "Ayak bileğin neredeyse tamamen iyileşmiş olmalı."</p>
<p>"Hâlâ ara sıra sızlıyor. Bastonu o yüzden kullanıyorum."</p>
<p>"Yakında eski haline döneceğine eminim."</p>
<p>"Gerçekten de eskiyim," diye güldü Dimitriy. "Gelecek sene elli olacağım."</p>
<p>"Elli mi? Gerçekten mi? Dizimde hoplattığım, Lyoşa'nın küçük oğlu."</p>
<p>Dimitriy gülümsedi, fakat Yudin bunu söylediğine hemen pişman oldu. Dimitriy'e gerçekte kaç yaşında olduğunu hatırlatmak pek akıllıca olmazdı. Ama bu ona konuşmayı kendi istediği yöne çevirme fırsatı verdi. "Bu arada, sana sormak istediğim bir şey var, Mitka. Önemli bir şey değil, ama biraz tuhaf."</p>
<p>"Dökül bakalım."</p>
<p>Yudin tereddütlü görünmek için elinden geleni yaptı. "Mesleğim gereği yıllar öncesine ait bir mektup geçti elime. Artık uzak geçmiş gibi görünüyor, ama bir tür takma ad kullanan bir kişiye gönderme yapıyor, ben de bu adamın kim olduğunu bulmaya çalışıyorum ve onun senin baban olup olmadığını merak ediyorum."</p>
<p>"Nasıl bir takma ad?"</p>
<p>"Aptalca bir şey... ve dürüst olmak gerekirse biraz da saldırgan." Dimitriy ona bu kadar hassas olmamasını söyler gibi yan yan baktı. "Hiç onu 'Üç Parmaklı Adam' diye adlandıran birini duydun mu?" diye devam etti Yudin.</p>
<p>Dimitriy cevap vermeden önce bir an tereddüt etti, fakat bu Yudin'in bahsetmiş olduğu terimin bir manası olduğunu anlamasına yetti.</p>
<p>"Bunu söylemen tuhaf," diye yanıt verdi Dimitriy. "Tuhaf mı?" diye sordu Yudin. "Neden?" "Sivastopol'da biri de tam bu terimi kullanıyordu. Babamın eski bir arkadaşı."</p>
<p>"Eski bir arkadaşı mı?"</p>
<p>"Eh, aslında eski bir arkadaşının oğlu. Mektup ne hakkındaydı?"</p>
<p>Bu terim Mihaylov'un ağzından çıkmıştı, bir mektuptan değil, ama Yudin'in uyduruvermesi kolay olmuştu. Sesini alçalttı. "Dekabristler."</p>
<p>Dimitriy karamsar bir tavırla başını salladı. "İkimiz de şanslıydık, babamdan daha şanslıydık."</p>
<p>"Buna müteşekkir olmaksınız. Neyse, Sivastopol'daki arkadaşının adı neydi?"</p>
<p>"Tyeplov," dedi Dimitriy tereddüt etmeden.</p>
<p>Demek ki Tyeplov'un Dimitriy'le konuşmuş olduğu doğruydu - ama bu kadarı zaten şüphe götürmezdi. Asıl soru, onun Dimitriy'e Yudin hakkında ne söylemiş olduğu, hatta onun intikamlarının nesnesi olduğunu söyleyip söylememiş olduğuydu. Yudin başka bir yol denedi. "Svetlana Nikitiçna nasıl?" diye sordu.</p>
<p>"İyi. İyi. O da seni sordu."</p>
<p>Oltayı atma zamanı gelmişti. "Onun bana kimi hatırlattığını biliyor musun?"</p>
<p>"Kimi?"</p>
<p>"Raisa Styepanovna'yı." Bir miktar yüzeysel benzerlik vardı - bu da onu konuşmak, Dimitriy'in yaşamına katmak için yeterdi."</p>
<p>"Gerçekten mi?"</p>
<p>Yudin başını salladı. "Bu arada o seni sordu." Bu hemen hemen doğruydu. Raisa, Yudin'e Dimitriy'le nasıl flört ettiğinden ve Dimitriy'in de kendisine nasıl incelikle karşılık verdiğinden söz etmişti.</p>
<p>"Onu sadece bir kez gördüm."</p>
<p>"Bayağı etkilemişsin ama."</p>
<p>"Öyle mi?"</p>
<p>Raisa belli ki onun tepkisini doğru yorumlamıştı; o işini bilirdi. Ama Dimitriy'i biraz işlemek gerekiyordu. Yudin hafifçe güldü. "Bir şey söylememeliydim."</p>
<p>"Niye?"</p>
<p>"Sevgili Mitka - senin mutlu bir evliliğin var."</p>
<p>"Peki, neden daha mutlu olmayayım?" Bu bir şakaydı ya da en azından maskelenmiş bir şakaydı.</p>
<p>"Mitka!" Yudin'in ses tonu azarlar gibiydi - yıllarını Dimitriy'in gözünde bir baba yarısı imajını inşa etmeye çalışarak geçirmişti ve bunu öyle kolayca bırakamazdı.</p>
<p>"Affedersin, Vasya. Sana sataşmamalıydım," dedi Dimitriy konuyu değiştirmeden önce. "Senin neden hiç evlenmediğini hâlâ anlayabilmiş değilim."</p>
<p>"Sanırım bunun yanıtını ikimiz de biliyoruz," dedi Yudin yumuşak bir sesle.</p>
<p>"Annem yüzünden mi?" Dimitriy aynı tonla cevap vermişti.</p>
<p>Yudin derin bir nefes aldı. "Asla olamazdı." Dimitriy'in, Yudin'in annesini o -ne kadarlıktı?- on bir yaşına girdiğinden beri becerdiğinden hiçbir şekilde kuşkulanmamış olması hayret vericiydi. Annesini böyle bir şey yapacağını düşünemeyecek kadar değerli buluyordu. Ve bu düşüncesi Yudin'e de bulaşmıştı.</p>
<p>"Babam sürgüne gönderildikten sonra bile mi?" "Onlar hâlâ evliydi."</p>
<p>"Babam sevgilisini de birlikte götürmüştü."</p>
<p>"Bu, böyle bir şeyi haklı kılmazdı. Baban ve ben bazı konularda farklı düşünürdük. Tıpkı seninle de bazı konularda ayrılıyor olmamız gibi."</p>
<p>"Svetlana'ya sadakatsizlik etseydim beni hor görür müydün?" diye sordu Dimitriy ciddi bir ifadeyle.</p>
<p>Yudin bir an düşünüyormuş gibi yaptı, fakat aslında her hareketi önceden planlanmıştı. "Seni affederdim," dedi. Dimitriy gülümsedi. Yudin yüzünde daha neşeli bir ifadeyle doğrulup arkasına yaslandı. "Ama neyse ki senin gibi bir adamı karısının elinden alacak olan kadının Raisa Styepanovna olduğunu pek düşünmüyorum."</p>
<p>Dimitriy hayal kırıklığına uğramıştı. "Gerçekten mi? Umarım o tür bir kız değildir."</p>
<p>Yudin yüksek sesle güldü. "Seni temin ederim ki tam o tür bir kız, Mitka. Ama o tür bir kızın senin tipin olduğunu sanmıyorum."</p>
<p>"Seni anlamıyorum."</p>
<p>Yudin sesini alçalttı. "Mitka - ona bir sosyete fahişesi demek savurganca yapılmış bir kompliman olurdu. Küçük bir ücret karşılığında her erkekle beraber olur ve ne istiyorsa yapmasına izin verir."</p>
<p>"Şaka ediyorsun!" Konuşurken Dimitriy'in yüzü kızarmıştı.</p>
<p>Bunun şaşkınlıktan mı, yoksa heyecandan mı olduğunu ayırt etmek güçtü. Yudin iki duygunun bir karışımı olduğunu tahmin etti.</p>
<p>"Degtyamiy Yolu'ndaki bir evde çalışıyor."</p>
<p>Dimitriy muzip bir bakış fırlattı. "Bunu nereden biliyorsun, Vasya?"</p>
<p>Yudin bocalamış görünmeye çalıştı. "Seni temin ederim ki, Mitka asla ama asla..." Ölçülü performansından memnun bir şekilde sesini alçalttı.</p>
<p>"Tanrım, hayır. Biliyorum. Üzgünüm. Sadece takılıyordum."</p>
<p>"Bildiğin gibi, hükümet için çalışıyorum. Bu kurumlar bize ait olduğundan bazı düzenlemeler yapılması, sarı fişlerin basılması ve buna benzer şeyler gerekiyor. Ama elimden geldiğince o kızları bu evlerden ayrılmaları ve her gece ruhları için dua etmeleri için ikna etmeye çalışıyorum."</p>
 <p>"Senden daha azını beklemezdim, Vasya. Ve uyarın için teşekkürler."</p>
<p>Yudin sıcak bir ifadeyle gülümsedi. Dimitriy babasına çok benziyordu ve Aleksey, sevgilisi Dominikiya'yla ilk o evde tanışmıştı. Dimitriy de daha farklı olmayacaktı. Yudin'in öğrenmesinden korkarak utanacak, fakat yine de oraya gidecekti. Ve Raisa onu bekliyor olacaktı. Dimitriy ıstırap çeken ruhunu onun ayaklarına serecek, sabah olduğunda da Raisa bulduklarını toparlayıp incelemesi için Yudin'e getirecekti.</p>
<p>Oyunun sonuna, uzun yıllar önce beş yaşındaki masum çocuğun yüzüne ilk baktığı anda Yudin'in zihninde oluşan planın -plan bile değil, sadece bir fikirdi o- doruk noktasına yaklaşıyorlardı. Şimdi önemli olan tek şey Aleksey'in bunu öğrenmesini garantiye almaktı.</p>
</body>
</html>