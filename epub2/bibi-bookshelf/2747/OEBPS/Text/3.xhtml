<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/ey1.css" type="text/css" rel="stylesheet"/>
</head>
<body>
<h1>3</h1>
<p>Bu bir kan meselesiydi - Romanov kanı. 143 yıldır böyle süregelmişti.</p>
<p>Yudin, masasından Raisa Styepanovna'ya baktı. Onun bundan haberi yoktu; Yudin onun haberi olmaması için gereken özeni göstermişti. Ama kendisi bunu -Ne kadardır?- yaklaşık kırk üç yıldır, Zimeyeviç onu Rusya'ya isteğini yerine getirmesi için göndermeden önce her şeyi anlattığından beri biliyordu.</p>
<p>Zimeyeviç. Yudin büyük vampirin düşüncesiyle bile bedeninden bir korku dalgasının geçtiğini hissetti. Bir zamanlar müttefiklerdi - ama ikisi de pek başa baş durumda olmadıklarını biliyordu. Yudin o zamanlar bile korkuyordu; bilerek veya bilmeyerek fazla ileri gidebileceğinden ve kendisi doğmadan yüzyıllar önce öldürmeyi, öldürmekten zevk almayı öğrenmiş olan bir yaratığın gazabıyla yüz yüze geleceğinden korkuyordu. Sonunda, yaptıkları ittifak kaçınılmaz bir şekilde sona ermiş ve Yudin canını kurtarıp kaçmıştı. Ama kaçarak Zimeyeviç'i bir an için bile olsa mağlup etmişti. Ve bu ona, eğer iş oraya varırsa, onu tekrar mağlup edebileceği ümidini vermişti. Onun da ötesinde, Zimeyeviç'in sırrını biliyordu.</p>
<p>Zimeyeviç, Çar Petro -Büyük Petro- gibi 143 yıl önce 1712 yılında oradaydı. Bu, Petersburg'un Rusya'nın başkenti olduğu yıldı. İkisi bir anlaşma yapmışlardı. Yudin</p>
<p>hikâyeyi her iki taraftan da, Zimeyeviç'ten ve Petro'nun soyundan gelen Romanovlardan dinlemiş ve her iki tarafa da tam olarak inanmamıştı. Ama o ikisi bir tür anlaşmaya varmıştı.</p>
<p>Bunu nasıl ifade ederlerse etsinler, Petro, Zimeyeviç'e onun türünün bir örneği, geceleri yaşayan ve kanla beslenen bir <i>vurdalak</i><a id="dipnot007" style="vertical-align: super;" href="../Text/dipnotlar.xhtml#sonnot007">[1]</a>&nbsp;olarak katılmayı kabul etmişti. Fakat Petro, Zimeyeviç'i oyuna getirip yolun yarısına kadar gitmiş, Zimeyeviç'ten devasa bilgisini elde etmiş, ama onun hâkimiyeti altına girmemişti.</p>
<p>Fakat Zimeyeviç, Petro'dan kan almıştı ve bu ona, herhangi bir nesilden bir Romanov, Zimeyeviç'in kanını içmeye, sonra da o kan hâlâ bedenindeyken ölmeye ikna edilebilirse, Petro ile başlayan dönüşümün tamamlanabileceği ümidini vermişti. O Romanov bir vampir olarak yeniden doğacak ve Zimeyeviç'in iradesine tabi olacaktı. Ve bu Romanov'un çar olması durumunda bütün Rusya Zimeyeviç'in oyuncağı olacaktı.</p>
<p>Raisa az şey biliyordu, ama onun da bir rolü vardı. Biraz önce ona vermiş olduğu şey minicik bir şey olmasına rağmen, başarıyla başarısızlık arasındaki farkı yaratabilirdi. Yudin Raisa'yı yer altındaki bürosunun loş ışığında inceledi, fakat kadın her zamanki gibi onun bakışlarından kurtulmak için odanın daha karanlık olan tarafına gitti. Orada ahşap bir çekmeceli dolap duruyordu. Üstünde ikisinin de göremediği, ama orada olduğunu bildikleri bir şey vardı. Kazaları önlemek için üstüne koyu renkli bir battaniye serilmişti.</p>
<p>Yudin Raisa'yı uzun yıllardır, bilmeyen bir gözlemcinin onun kadar genç görünen bir kadın için mümkün olabileceğini düşündüğünden daha uzun zamandır tanıyordu. 1818 yılında ilk karşılaştıklarında henüz on yedi yaşında olan Raisa, sekiz çocuklu bir Kievskaya<a id="dipnot008" style="vertical-align: super;" href="../Text/dipnotlar.xhtml#sonnot008">[2]</a>&nbsp;prensinin beş kızından biriydi. Yudin ise o zamanlar bu adla tanınmıyordu. İlk tanıştırıldıklarında adı Vasiliy Denisoviç Makarov'du.</p>
<p>Arkadaş ve kısa bir süre sonra sevgili oldukları zaman Raisa'ya gerçek adını -Richard Llyvvelyn Cain- söylemişti ama Raisa o zamana kadar onu söylediği her şeyden kuşku duyacak kadar tanımıştı. Bir süre önce de onun şimdiki adının Vasiliy İnnokyentiyeviç Yudin olduğunu öğrenmişti. Raisa'nın onunla asla ilişkilendirmediği tek isim ise Yudin'in bütün takma adları arasında en çok sevdiği isimdi: Yuda.</p>
<p>Ne yazık ki o, İsa'ya ihanet eden adamın adıyla dolaşırken kimsenin bir kaşını kaldırmadığı bir ülke tanımıyordu - en azından Hıristiyan dünyasında böyle bir ülke yoktu. Belki bir gün doğuya seyahat ederdi, ama Rusya'da kendine Yudin demek bu isme güvenlik içinde yaklaşabildiği son noktaydı. Yuda ismi, paralı asker olarak kılık değiştirip İsa'nın havarilerinin isimlerini almış olan on iki kişilik vampir grubunun üyesi olarak çalıştığı zaman bilerek alınmış açık bir takma addı. Onlar, Rusya'ya Napoleon'un işgalci ordusunun kalıntılarından beslenmek amacıyla gelmiş olmalarına rağmen, Yudin'in kendi gündemi de vardı. Bu çok uzun zaman önce, Raisa Styepanovna ile tanışmadan da önceydi. Kendisi de bir <i>vurdalak</i> olmadan önceydi.</p>
<p>"Bunu nasıl buldun?" diye sordu, elindeki cam şişeye bakarak. Bu yaklaşık ortaparmağının iki boğumu uzunluğundaki şişenin ancak yarısını dolduran koyu renkli sıvı, o elini harekete ettirdikçe bir uçtan diğerine doğru akıyordu. Ama bunun önemi yoktu, bu bir nitelik meselesiydi, nicelik değil ve bu kan hayal edilebilecek en üst kaliteye sahipti. Onu avucunda tutuyor olduğunu bilmek bile Yudin'i heyecanlandırıyordu. Bu Romanov kanıydı.</p>
<p>"Kendisini öpmeme izin verdi," dedi Raisa hafif bir sesle, hâlâ altını görebilirmiş gibi battaniyeye bakarak.</p>
<p>"Çareviç<a id="dipnot009" style="vertical-align: super;" href="../Text/dipnotlar.xhtml#sonnot009">[3]</a>&nbsp;sana kendisini mi öptürdü? Bu kadar basit mi?"</p>
<p>Raisa başım çevirip ona baktı. "O bir zampara, hepsi öyle. Daha fazlasını bekledi."</p>
<p>"Peki, aldı mı?"</p>
<p>"Ben istediğimi aldıktan sonra, hayır. Zaten bir partiye geri dönmesi gerekiyordu."</p>
<p>"Fark etmedi mi? Yudin tekrar içinde Aleksandr'ın kanı olan şişeye baktı.</p>
<p>"Belki daha sonra. Bunu dudağından aldım. Hiçbir zaman hissetmezler, değil mi?"</p>
<p>Yudin bunu belirlemek için birçok deney yapmıştı. "Asla" diyebilmek bir abartı olurdu, ama bir <i>vurdalak </i>kurbanını yüzeysel acılara karşı uyuşturan bir madde salgılardı. Kendisine gelince, o kimseyi acıdan kurtarma arzusu duymamıştı, Raisa da öyle. Ama bu durumda verilmesi gerekli bir ödündü.</p>
<p>"Kendine ne kadar aldın?" diye sordu Yudin.</p>
<p>"Onun iki katı kadar." Başını ona çevirdi ve biraz surat astı. "Benim de ihtiyaçlarım var."</p>
<p>Yudin bu tip duygularını tamamen yitirmiş olmasına rağmen, Aleksandr'ın Raisa'dan ne kadar etkilenmiş olabileceğini tahmin etmesi kolaydı. Parti, Petersburg'daki Amerikan büyükelçisi tarafından verilmişti. Yudin'in Raisa için bir davetiye temin etmesi sorun olmamıştı. Onun bir şekilde Çareviç'e yaklaşabileceği kesin değildi, ama yeteneklerini açıkça göstermişti. Sonucu da içinde kan olan o küçük şişeydi. Yudin onu masasının çekmecesine koydu.</p>
<p>"Tamara Valentinovna hakkında ne düşünüyorsun?" diye sordu, konuyu değiştirmek için.</p>
<p>Kadın masaya yaklaşıp onun karşısına oturdu. "Onu küçümsüyorum."</p>
<p>"Bu akıllıca mı?"</p>
<p>"Ah, o bilmiyor." Raisa şimdi biraz daha coşkuluydu, sonra yüzüne alaycı bir ifade yerleşti. "Arkadaş olduğumuzu sanıyor."</p>
<p>"Böyle devam et."</p>
<p>"Ne kadar zaman?"</p>
<p>Yudin durup düşündü, ama bir yanıtı yoktu. Planları henüz tam olarak şekillenmemişti. "Şimdilik," verebileceği en iyi cevaptı. "Sonra o senin olabilir. İstiyorsan hepsi senin olabilir."</p>
<p>Raisa'nın gözleri büyüdü. Yudin onun ne düşündüğünü tahmin edebiliyordu ve bu fikir muhtemelen kendisi gibi Raisa'yı da tahrik etmişti. Her zaman genç kanın tadını çıkarmak gerekirdi ve Raisa onunla dolup taşan bir evde yaşıyor ve çalışıyordu. Yudin'in aklından ölüm, dehşet ve kanlı et görüntüleri geçti ve onu hoşnut etti. Belki zamanı geldiğinde Raisa'nın onları kendine ayırmasına izin vermezdi. Belki de onunla paylaşırdı.</p>
<p>"Farklıymış gibi davranıyorsun, ama değilsin," dedi Raisa, onun düşüncelerini tahmin edip araya girerek. Zihinleri, sanki birisi diğerini yaratmış bir araya gelemezdi, ama bunca yıldan sonra Raisa onu rahatsız edecek kadar iyi anlıyordu.</p>
<p>Yudin hafifçe güldü. "Sen ve ben farklıyız. O yüzden hayattayız."</p>
<p>"Onun hakkında ne biliyorsun?" diye sordu Raisa.</p>
<p>"Tamara Valentinovna mı?" İçindeki temel bilgileri mükemmel biçimde hatırlıyor olmasına rağmen, masasındaki dosyaları karıştırdı ve Tamara'nınkini buldu. "1821 yılında Moskova'da doğmuş. Bir kumaş tüccarı olan Valentin Valentinoviç Lavrov ve Yelena Valentinovna'nın kızı. Evli. Petersburg'a taşınmış. Çocukları olmuş. Soyluluk dereceleri değişik <i>çok sayıda</i> centilmenle ilişkiye girmeye başlamış. Onlardan biri de kıdemli Üçüncü Şube mensuplarından -hemen eklemeliyim ki ben değilim- biriydi ve böylece çok geçmeden ondan iyi faydalanmaya başladık; tıpkı bütün diğerleri gibi. Geçenlerde Moskova'ya taşınmak istedi..."</p>
<p>"Yeter," dedi Raisa aniden.</p>
<p>Ayağa kalkıp çekmeceli dolabın yanına gitti, battaniyeyi kaldırmak için elini uzattı. Tam tutacakken durdu, arkasına dönüp Yudin'e baktı. "Beni durdurmayacak mısın?" diye sordu. Yudin omuz silkti.</p>
<p>Raisa çekince kumaş yere düştü ve ortaya bir ayna çıktı. Bir özelliği yoktu. Çerçevesi yaldızlı ahşaptandı. Üç ayrı kısmı, üç parçalı bir tablo gibi menteşelerle birbirine tutturulmuştu. Her soylu kadının tuvalet masasını onurlandırırdı, tıpkı bir zamanlar yaptığı gibi.</p>
<p><i>Spieglein, Spieglein an der Wand,</i></p>
<p><i>Wer ist die Schönste im ganzen Land</i><a id="dipnot010" style="vertical-align: super;" href="../Text/dipnotlar.xhtml#sonnot010">[4]</a></p>
<p>Yudin, bu Grimm masalına ait sözcükleri söylerken sırıttı. Bu çok yerindeydi, çünkü Raisa aynayı izliyor, yitirdiği güzelliğini arıyordu. Ama orijinal değildi. Yudin bu sözcükleri yüzlerce kez, onu umutsuz gözlerle bir aynanın önünde dururken yakaladığı her defasında tekrarlamıştı. Kendini tekrar etmekten nefret ediyor, ama bunun onu ne kadar rahatsız ettiğini bildiğinden söylemeye devam ediyordu.</p>
<p>Raisa ona aldırmadı ya da en azından öyleymiş gibi davrandı. Yudin koltuğundan kalktı ve arkasında durup onun gibi aynaya bakmaya başladı. Penceresi olmayan oda yalnızca bir lambayla aydınlanıyordu, yine de her ayrıntı seçilebiliyordu. Yudin'in masası, koltuğu, üst üste duran kitap rafları, yukarıdaki dünyaya ulaştıran basamaklar, aşağıya götüren kapı girişi. Yalnızca kendine ve Raisa'ya ait hiçbir iz yoktu.</p>
<p>"Bana söz vermiştin," dedi kadın.</p>
<p>"Sözümü tutacağım," diye yanıtladı Yudin ve onun kendisine inanmak için fazla bir nedeni olmadığını bilmesine rağmen ciddiydi.</p>
<p>"Ne zaman?"</p>
<p>"Nasıl olacağım bildiğim zaman."</p>
<p>"Otuz yıl oldu." Raisa'nın sesi onca yılın bıkkınlığını taşıyordu. "Kendi yüzüme asla bakamadığım otuz yıl."</p>
<p>Yudin'in gözleri aynanın üzerinde dolaştı ve kendi yansıması olduğunu düşündüğü yerde durdu. Oradaydı, bunu biliyordu. Yıllar önce, bir vampirin yansıyan görüntüsünün insan ve vampir tarafından benzer şekilde görüldüğünü, fakat her ikisinin zihninin de bu görüntüyü engellediğini ve onun yerine hiçliği ya da zihnin görmeyi beklediği şeyi koyduğunu kanıtlayan deneyler yapmıştı. Gördüğü ve arkasında bedeninin olması gereken görüntünün kendi zihni tarafından hafıza ve varsayıma dayanılarak yaratıldığını biliyordu. Kapalı bir kapıyı görebiliyordu, fakat bunun nedeni ona son baktığında kapının kapalı durumda olmasıydı. Eğer bir şekilde aşağıdaki odalardaki zavallılardan biri kendilerine yaptıklarının intikamını almak amacıyla merdivenlerden çıkıp sessizce kapıyı açacak olsaydı, bunu fark etmezdi. Hayal gücü onu kapının emniyetli bir şekilde kapalı olduğu yanılsamasını yaşatarak mutlu ederdi.</p>
<p>Arkasına dönüp baktı, fakat kapı -gerçek kapı- hâlâ kapalıydı.</p>
<p>"Yaklaşıyorum," dedi, neredeyse hitap ettiği kişinin kendisi değil, Raisa olduğunu unutarak.</p>
<p>"Benden daha meraklı olduğunu bilmem dışında," dedi kadın, "sana inanmak için bir nedenim yok." Onu tamamen çözmüştü. Yudin aynada kendi yüzünü görmeye hiç meraklı değildi, ama umutsuzca bunu önleyen mekanizmayı anlamaya çalışıyordu.</p>
<p>"Yakında bir teslimat bekliyorum," diye açıkladı Yudin. "Yeni bir parça donanım. İzlanda'dan." Heyecanı gerçekti ve eskisine göre sönüktü. Ama benzer yollardan geçmiş olduğunun ve hep çıkmaz sokaklarla karşılaştığının da farkındaydı. Fikir basitti: bir vampirin yüzünü yansıtabilen bir ayna. Ama yine de çeyrek yüzyıldır onun elinden paçayı kurtarabilmişti.</p>
<p>Raisa aynaya arkasını dönüp ona baktı. "Yani hâlâ güzel miyim?"</p>
<p>"Tabii," dedi Yudin. Raisa'nın hâlâ onun söylediklerini dinlemeye değer bulup bulmadığını merak etti. Bir kere kolaylıkla yalan söyleyebiliyordu ve ikincisi artık muhakeme yeteneğinin kalıp kalmadığını bilmiyordu. Geçiş sürecini tamamlayıp bir <i>vurdalak</i> olduktan sonra içindeki her türlü duygulanım ve insani arzu sönmüştü. Yemek ve içmek için duyduğu açlık gibi, bir kadın bedenine dokunma arzusunu da yitirmişti. Yudin bu tip şeyleri her zaman zayıflık olarak görmüştü - dikkatini dağıtıp kendisini gerçekten ilgilendiren şeyden uzaklaştıran temel, hayvani arzulardı. Ama açlıkla birlikte büyük bir aşçının eserinin takdir edilmesi, susuzlukla birlikte mükemmel bir şarabı ayırt edebilen damak tadı, şehvetle birlikte de güzel bir yüze karşı duyulan hayranlık gelirdi. Zihni Raisa Styepanovna'nın güzel olduğunu anlayabiliyordu, ama yüreği hiçbir şey hissetmiyordu. Onu, bir camın arkasından bakar gibi belirsiz görüyordu ve bundan memnundu. Bütün içsel arzularını kaybetmiş ve yerlerine bir tek şeyi koymuştu: kolayca denetleyebileceği bir kan tatma zevki. Peki, kendisinden geriye ne kalmıştı? içindeki, her zaman sevdiği tek şey: merak.</p>
<p>Raisa ellerini kaldırıp yüzüne dokundu ve parmak uçlarını soluk teninin üzerinde gezdirdi. "Kendimi... yaşlı hissediyorum," dedi.</p>
<p>Yudin dikkatle ona baktı. Gerçekten göremiyordu, ama kendisine güvenemeyeceğini biliyordu. Ve böyle bir olasılık vardı. Bir vampir her zaman genç kalabilirdi, ama yalnızca iyi beslenirse. Raisa'nın gözlerine baktı ve onların gülümsediğini gördü. Onun ne istediğini biliyordu ve kendi bedensel arzularından tamamen kurtulamamış olduğu için onu -ve kendini- hoş görmekten mutluydu. Konuşma Yudin'i susatmıştı.</p>
<p>Dönüp arkadaki kapıya gitti ve ceketinin cebinde bir zincire bağlı olarak duran anahtarı kilide soktu. Kapıyı açtı ve kolunu yana doğru açıp önden gitmesi için Raisa Styepanovna'yı buyur etti. Raisa eteklerini hafifçe kaldırıp dar taş merdivenlerden inmeye başladı. Yudin arkalarından kapıyı kapattı ve Üçüncü Şube'nin, varlığını Dubyelt'in bile tahmin etmediği bir bölümüne doğru onu izledi</p>
<br/>
<p>Tamara bu yolculuğu yapması gerektiğini biliyordu. İçinde büyümüş olduğu, hâlâ ebeveynine ait olan evle şu anda yaşadığı ve çalıştığı yer arasında iki verst bile yoktu. Onlara kendisini ziyaret etmelerini <i>kesinlikle</i> önermeyecekti. Geri taşındığını söylemek için mektup yazmamıştı ve o yüzden ondan uzun zamandır herhangi bir haber almamışlardı. Kendisi gibi onlar da onun anne ve babası olmadığını biliyorlardı, fakat Tamara'nın onların kendisini -soyağacını sorgulamak için bir neden bulamadığı ağabeyi Rodyon Valentinoviç kadar çok sevdikleri konusunda şüphesi yoktu.</p>
<p>Kısa yolculuğunun yarı yolu olan Büyük Nikitskaya Caddesi'ne geldiğinde aniden kendini daha gergin hissetti. Bir kapı girişine çekilip bir sigara yakmak üzere parmaksız eldivenini çıkardı. Kibritin parlak alevi yüzünü aydınlattı, ama yakınlarda kendisini görebilecek kimse yoktu. Kendisine vaat ettiği şeyleri bekleyerek sigarasından derin bir nefes çekti ve zehirleyici kükürtsü kokusunun keyfini çıkardı. Ânında sakinleşti. Yanından bir adam geçti ve havada dans eden kar tanelerinin arasından ona baktı. Tamara adamın yüzünde bir hakaret belirtisinin şekillenmekte olduğunu fark etti, fakat adam hızla yanından geçip gitti. İnsanlar istedikleri kadar itiraz edebilirlerdi. Adamı tutuklamaları için Tamara'nın tek kelime etmesi yeterdi. Şimdiye kadar hiç böyle önemsiz şeyler için kullanmamış olmasına rağmen, gücü hissetmenin keyfini çıkardı.</p>
<p>Cesurca caddeye çıktı ve elinde sigarayla yürümeye devam etti. Biraz önce geçip giden centilmen olayında tutuklanma ile tehdit etmenin gereği olmadığını anladı.</p>
<p>O adamı, adam da onu tanımıştı. Onu Degtyarni Yolu'nda en az iki kez görmüştü - hatta şimdi oraya gidiyor bile olabilirdi. <i>Onun</i> kötülükleri yanında tütün hiç kalırdı.</p>
<p>Valentin Valentinoviç'le Yelena Vadimovna'nın onu anlamaları için en ufak bir şansları olup olmadığını merak etti. Bunu hiç öğrenemeyeceğini ümit etti. Yelena en azından dinlemeye, belki de yakınlık göstermeye hazır olurdu, ama benzer koşullarda onun, kendi kocasını korumak için bile olsa, aynı şeyi yapabileceğini tasavvur etmek zordu.</p>
<p>Vitaliy İgoreviç, Tamara'nın ilk ve tek aşkıydı. 1840 yılında, o on dokuz yaşındayken evlenmiş ve Petersburg'a taşınmışlardı. Kocası yirmi sekiz yaşındaydı. Katı bir gelenekçi olan bu adam nikâh arifesinde ona güncesini armağan etmişti. Tamara bütün gece uyanık kalıp eşinin daha önceki yedi sevgilisini, kendisine karşı olan duygularını ve gelecekle ilgili ümitlerini -yalnızca kendileriyle ilgili olanları değil, Rusya'yla ilgili olanları da- anlattığı sayfaları okumuştu. Sabah olduğunda, öncekilerde en ufak bir azalma olmaksızın, onu sevmenin önceden hiç tahmin edemeyeceği daha başka biçimleri olduğunu keşfetmişti. Aynı akşam kocasını sevmenin ve onun kendisine karşı olan sevgisini ifade etmesinin başka bir yolunu buldu.</p>
<p>1844 yılında, Milenoçka üç, Stasik yaklaşık bir yaşındayken ve Luka daha hiç hesapta yokken koşullar değişti. O zamana kadar Tamara, kısmen kocasının en heyecanlı destekleyicisi olduğu için, Prens Laryonov'a hep bir ilgi duyduğunu hissetmişti. Vitaliy hekimdi. Varlıklı bir aileden gelmiyordu, Tamara muhtemelen bu evliliğe daha fazla para getirmişti ve bu yüzden çalışma zamanını az gelir sağlayan Askerİ Tıp Akademisi'ndeki görevi ve daha kazançlı olan muayenehanesi arasında bölüştürmüştü. Devamlı hastası olan Prens Laryonov Vitya'yı geniş arkadaş çevresine tavsiye ediyor ve zaman zaman muayene faturalarını dikkate almayan arkadaşlarının borçlarını da ödüyordu.</p>
<p>Ama 1844 yılında Laryonov bir gün Vitya'nın akademide olduğu saatlerde Tamara'yı ziyaret etmişti. Bunda alışılmadık bir şey yoktu, ama kendisine anlattığı öykü endişe vericiydi. Akademi hastanesinde birkaç hafta önce bir ölüm olayı olmuştu. Genç bir asker hemen yakınındaki bir topun patlamasıyla korkunç bir şekilde yanarak ölmüştü. Asıl trajedi bunun savaş alanında değil, sadece Volkovo Polye'deki bir topçu eğitimi sırasında olmasıydı. Asker için yapılabilecek bir şeyin kalıp kalmadığı tartışma konusuydu ve Vitya müdahale eden doktorlardan sadece biriydi, ama asker soylu bir ailedendi ve ölüm olayı dallanıp budaklanabilirdi.Tamara bu terimi, Laryonov'un dudaklarında şekillendiği biçimiyle anımsıyordu, "dallanıp budaklanma."</p>
<p>Esasen, Laryonov'un incelikle açıkladığı gibi, Vitya'nın bir daha ne Petersburg ne de Moskova'daki bir evde iyi kabul göreceği yönünde söylentilerin yayılması mümkündü. Sonra da Laryonov bu tip söylentilerin yayılmama olasılığının da bulunduğunu eklemişti.</p>
<p>Tamara geçmişe baktığında Laryonov'un onun verdiği cevabın saflığı karşısında şaşırmış olduğunu fark ediyordu. Laryonov'un endişesi onu gerçekten etkilemişti ve el ele vererek Vitya'nın kariyerini kurtarmanın bir yolunu bulacaklarını ümit etmişti.</p>
<p>"Ne yapabiliriz?" diye sormuştu.</p>
<p>Laryonov gülümsemiş ve Tamara onda ilk kez aşağılık bir şeyin işaretini görmüştü. "Ne kadar güzel söyledin," demişti Laryonov. "Kocanın kaderi bizim -ikimizin birlikte- yapacağımız şeye çok bağlı çünkü."</p>
<p>Aynı anda elini Tamara'nın bacağının üstüne koymuş, yüzüne yarım bir gülümseme yayılmış ve Tamara her şeyi anlamıştı. Laryonov birkaç saniye sonra evi terk ederken, teklifinden sonra Tamara'nın kendisini nasıl hissettiği konusunda bir kuşkusu olamazdı, ama kendine güveniyle ilgili açık vermedi. Tamara'nın bunu Vitya'ya söylemesi gerekirdi, ama bunu dile getirdiğini hayal edemiyordu. Onda Vitya'nın güncesini vermekle göstermiş olduğu açık yüreklilik yoktu. Yapabileceği tek şey, Laryonov'un yenilgiyi kabul etmesini ümit etmekti.</p>
<p>Üç hafta kadar önce Vitya birkaç -tam olarak dört- hastasının artık onun hizmetine ihtiyaçları kalmadığını söylediğinden söz etmişti. Bu büyük bir maddi kayıptı -Vitya hastalarından hiçbir zaman güçlerinin yettiğinden fazlasını istemezdi ve bu aileler aristokrasinin dış halkalarına mensuptu- ama bir zamanlar kendisine onca güvenmiş olan insanların aniden sırtlarını dönmesi onu üzmüştü.</p>
<p>Tamara durumu hemen anlamıştı. Bu Laryonov'un güç gösterisiydi. Bu aileler kendi başına önemli değildi, ama Laryonov yalanlarını daha saygıdeğer evlerin ahalisine fısıldamaya başlar başlamaz söylentilerin önü alınamaz hale gelirdi.</p>
<p>Tamara ertesi gün Prens Laryonov'u ziyarete gitmişti. Adam uşaklara dışarı çıkmalarını söyledikten sonra onu evin salonunda düzmüştü. Tamara Vitya'yı düşünmeye çalışmış, fakat bu her şeyi daha da kötüleştirmişti. Haftalar ve aylar geçtikçe Tamara hiçbir şey düşünmemeyi öğrenmişti. Ama Vitya artık daha fazla hasta kaybetmemiş, hatta Laryonov'un coşkulu tavsiyeleriyle birkaç yeni hastası olmuş ve Laryonov bunu Tamara'ya hep hatırlatmıştı. Bunun amacı Tamara'nın kendisini daha kötü ve daha fazla onun kontrolü altında hissetmesini sağlamaktı ve bunda başarılı olmuştu.</p>
<p>Bir yıl kadar sonra Laryonov ondan sıkılmış ve bir arkadaşına vermişti - okuyup zevk aldığı ve başkasına tavsiye etmekten mutlu olduğu bir kitap gibi. Ama Tamara Laryonov'un ağzından onun Çar'ın kulağına hiç ulaşmayacağını ümit ettiği sözler duymuştu, o ise Tamara'nın bunları anlatabileceği bir konuma gelebileceğini hayal bile etmemişti. O zamana kadar Laryonov onu çoktan unutmuştu, fakat Tamara sosyetenin belirli bir tabakasına mensup erkekler arasında itibar kazanmış ve bu konuda hiç kimse Laryonov kadar utanmazca davranmazken, Tamara Vitya'nın yeni kazandığı başarının bir şekilde kendisininkine bağlı olduğundan kuşku duymamıştı. Ve bunu her düşündüğünde kendisinden daha fazla nefret etmişti. Vitya parlak bir adamdı ve başarılı olmak için onun yardımına ihtiyacı yoktu.</p>
<p>Tamara'nın para karşılığı birlikte olduğu dördüncü adam, Üçüncü Şube'den Fiilİ Devlet Meclisi üyesi ve Dubyelt'in sansürle ilgili konulardaki yardımcısı Popov'du. Tamara Popov'a, Popov Dubyelt'e, Dubyelt Orlov'a ve Orlov da Majestelerine söylemişti. Prens Laryonov hızla gözden düşmüş, ama bu geniş bir şekilde duyurulmamıştı. Kendisine ait en küçük -sadece elli serflik- yurtluğa çekilmesine izin verilmişti. Tamara bunun Kazan yakınlarında bir yerde olduğunu anımsıyordu. Petersburg veya Moskova'ya dönerse tutuklanacaktı. Bu Tamara'nın hoşuna giderdi.</p>
<p>Popov da Tamara'nın vücudundan sıkılmıştı, ama kafasından değil. Tamara'yı General Dubyelt'le tanıştırmış ve böylece Tamara'nın sosyete fahişesi statüsü resmen onaylanmıştı. Artık onun için bu durumdan çıkış yolu kalmamıştı - Laryonov'un onun ve Vitya'nın yaşamım mahvetmek için yapabilecekleri Dubyelt'in yapabileceklerinin yanında hiç kalırdı. Ve Tamara onu ülkesi için çalıştığına ve bunun için sıradan bir askerden daha az risk aldığına inandırmıştı.</p>
<p>Sonra 1848 gelmişti.</p>
<p>Tamara durdu. Arbat'ın güneyinde bulunan Lavrov'un evinin -kendi evinin- önüne gelmişti. Elindeki izmariti yere attı, bir tıslama duyuldu ve karlar izmaritin kor halindeki ucunu söndürdü. Büyüdüğü evin kapısı ile kendisi arasında beş yıpranmış taş basamak vardı. Başını kaldırıp yukarıdaki, bir zamanlar kendi yatak odasının penceresi olan pencereye, sonra da dönüp karlarla kaplı caddeye baktı. Onun her zaman karlı olduğunu ve kendisinin hep dışarı bakıp beklediğini anımsadı. Bu, bazen uzaklara giden bir adamın siluetine özlemle, bazen de çok geçmeden geri döneceğini bilmenin heyecanıyla yöneltilen bir bakıştı. Sonra orada caddede, tam şu anda kendisinin durduğu yerde durup onun gibi pencereye bakmak için başını kaldırmış olan adamı anımsadı. Ama bu başka bir adamdı ve Tamara onu hatırlamaya çalıştıkça bu anı kendini daha fazla korku ve koruma isteğiyle dolduruyordu. Annesini mi korumak istiyordu?</p>
<p>Kapı açıldı ve anıları dağıldı.</p>
<p>"Merhaba, Dubois," dedi, on yedi yaşından beri tanıdığı, kapıyı çalmasına gerek bile kalmadan kendisinin orada olduğunu görmüş olan Fransız uşağa.</p>
<p>"Madam Tamara." Konuşması her zamanki gibi pek bir şey belli etmiyordu, ama Tamara onun şaşırmış ve sevinmiş olduğunu söyleyebilirdi.</p>
<p>Uşak onun şapkasını, paltosunu, eldivenlerini alıp neredeyse koşarak anne babasına haber vermeye gitti. Fazla değişmemişlerdi, en azından onun gözünde. Yelena Vadimovna artık altmış iki yaşına gelmişti, ama kızına hoş geldin demek için koştururken bu hiç belli olmuyordu. Valentin Valentinoviç, kısmen yaşından, kısmen de genellikle daha ölçülü olduğundan, daha yavaş hareket ediyordu, ama kucaklayışı en az Yelena'nınki kadar sıkıydı.</p>
<p>Uzun uzun küçük şeylerden söz ettiler. Önce savaştan, sonra da Tamara'nın ağabeyi Rodyon'dan bahsettiler. Rodyon, Helsinki'deydi. Baltık Denizi'ndeki İngiliz donanmasının Karadeniz'dekinden daha büyük olduğu açıktı, ama o sular bahara kadar deniz taşıtlarının seyrine elverişli değildi. Bütün aile yeni yıl için geri dönmüş ve en büyük oğulları Vadim Rodyonoviç'i eğitimi için Moskova'da büyükannesi ve büyükbabasının yanında bırakmışlardı - yazık ki Tamara geldiğinde o yatmıştı. Sonra ailenin yalnızca Tamara'nın ağabeyiyle ilgili olan kısmından söz ederlerse bunun fazla şey belli edeceğini fark ederek, sohbetin yönünü Tamara'ya doğru çevirmeye başladılar.</p>
<p>Ona nerede yaşadığını sorduklarında Tamara muğlak yanıtlar verdi. Hâlâ hükümet için çalışıp çalışmadığını sordular ve o da çalıştığını söyledi. Hangi daire için çalıştığını sorduktan zaman da, "Emperyal Majestelerinin Özel İdaresi," yanıtını verdi. Hangi bölümde olduğunu sordular, o da, "Dördüncü," diye yanıtladı. Memnun olmuşlardı, fakirlerin eğitimiyle ilgili bir işte çalışmak Tamara için ideal bir meslekti.</p>
<p>"Yine de kabul etmeliyim ki," dedi sonunda Yelena, "bunca yıldan sonra yaşamak için Moskova'ya geri dönmene şaşırdım. Ama bu demek değildir ki, ikimiz de sevinmedik." Yelena onaylamasını bekler gibi kocasına baktı. Tamara sohbeti hem korktuğu, hem de hasretle beklediği konuya döndürme fırsatını kaçırmadı.</p>
<p>"Anne ve babamı araştırmak için geldim," dedi. Kendisini neredeyse onların yanıtından çekiniyor gibi hissediyordu. Her zaman nasıl tepki verdiklerini biliyordu ama yine de devam etti.</p>
<p>"Bizi 'araştırmak,'" dedi Valentin. "Bu hoş bir ifade biçimi." Ama gülüşü zorakiydi - Tamara'nın söylemek üzere olduğunu bildiği şeyi duymaktan kurtulmak için son bir çareydi.</p>
<p>"Yani biyolojik anne ve babamı." Tamara bunun kulağa önemsiz bir şey gibi gelmesi için elinden geleni yaptı. Ancak son anda "gerçek" yerine "biyolojik" kelimesini kullanmayı başarabilmişti. Odadaki hava aniden değişti.</p>
<p>"Ah, Tanrı aşkına Toma, bunun üzerinde yeterince konuşmadık mı?" Yelena konuşurken ayağa kalkmış odayı adımlamaya başlamıştı.</p>
<p>Valentin üzüntüyle başını sallayıp elleriyle bacaklarını ovuşturdu. "Onur kırıcı. Çok onur kırıcı," diye mırıldandı kendi kendine. "Nankörce."</p>
<p>Tamara kendini yine küçük bir kız gibi hissetti. Onları üzmekten hep nefret etmişti, ama bunun bir numara olduğunu öğrenecek kadar büyümüştü artık. Ne zaman yaramazlık yapsa, onu cezalandırmanın en kolay yolu kendilerini hayal kırıklığına uğrattığını hissettirmeleriydi. Ağlamak üzere olduğunu hissetti ama gözyaşlarına hâkim oldu. Bu defa muhtemelen samimilerdi; bir dereceye kadar. O onurlarını kırıyordu ve nankördü - ama bu söz ettiği şeyin gerçekliğini azaltmazdı.</p>
<p>"Bunun için sizleri daha az seviyor değilim," dedi sesindeki ani duygulanışı fark ederek. "Hatta belki de sizi daha çok seviyorum."</p>
<p>"Bu senin içindeki bir çılgınlık," dedi Yelena. "Bir takıntı."</p>
<p>"Bir yılan dişi,"<a id="dipnot011" href="../Text/dipnotlar.xhtml#sonnot011" style="vertical-align: super;">[5]</a> diye mırıldandı Valentin.</p>
<p>"Sizin soyunuzdan olmamam benim için yaptığınız her şeyi daha da değerli kılıyor." Tamara artık yalvardığını hissetti.</p>
<p>"Aynen öyle," dedi Yelena, Tamara'nın önünde durarak. "Bizim kızımız olmasaydın bunu nasıl yapabilirdik?"</p>
<p>"Çünkü sizler iyi insanlarsınız."</p>
<p>"Hah!" dedi Valentin, öncekinden daha yüksek bir sesle. "Dalkavukluk için artık çok geç."</p>
<p>'Ta Volkonskiy'in parası?"</p>
<p>"O senin baban değil." Valentin'in sesi sertti.</p>
<p>"Bunu artık biliyorum, başka birinin adına ödeme yapıyordu."</p>
<p>"Anlatmıştım," diye yanıtladı Valentin sükûnetini korumaya çalışarak. "O senin büyükbabanı tanıyordu. Savaşta birlikte dövüşmüşler. Senin için bir şeyler yapmak istiyordu."</p>
<p>"Benim için, ama Rodyon için değil, öyle mi?"</p>
<p>"Bir erkek hayatta kendi yolunu çizebilir," diye ısrar etti Valentin. "Volkonskiy aynı şeyi söylemek için sana mektup bile yazdı."</p>
<p>"Peki, sen bunu nereden biliyorsun?" diye sordu Tamara. Valentin bocaladı. Tamara'nın onun babası olmadığından kuşkulanmasının diğer bir nedeni de Valentin'in kötü bir yalancı olmasıydı. "Zaten ben Volkonskiy'in evraklarını gördüm, onlar çok farklı bir öykü anlatıyor."</p>
<p>"Sanırım gitsen iyi olacak," dedi Valentin sert bir ifadeyle.</p>
<p>Tamara afalladı. Bu, Valentin'den beklenmeyen bir tepkiydi, ama belki de düşündüğü tek şey köşeye sıkıştırılmış olduğuydu. Tamara odanın diğer tarafına baktı, fakat Yelena gözlerini dikmiş, ne kocasına ne de Tamara'ya bakmaya cesaret edebiliyordu.</p>
<p>"İyi o zaman," dedi Tamara, ayağa kalkarak. "Belki de en iyisi bu. Anne. Baba." Onlara bakarken, her ikisi de gözlerini kaçırdı. Bir an sonra onlara hitap etmek için kullandığı sözcüklerin içindeki ironiyi fark etti, dudaklarından o kadar doğallıkla dökülmüşlerdi ki. Arkasını dönüp çıktı. Kendisine yetişmeye çalışan Yelena'nın ayak seslerini duyduğunda neredeyse ön kapıya gelmişti.</p>
<p>"Neden devamlı bu konuyu açıyorsun?" diye sordu annesi. Artık sakin, kararlı ve sağduyulu görünüyordu. "Çünkü siz hâlâ inkâr ediyorsunuz," dedi Tamara açıkça. "Peki, bu neden değişsin ki?" Gözleri hem Tamara'nın yüzünü inceliyor, hem de dile getirilmeyen bir şeyi arıyordu. "Prens Volkonskiy duymaya bu kadar hevesli olduğun şeyi söylemeden mezara girmişse, neden bizim daha farklı bir şey yapacağımızı düşünüyorsun?"</p>
<p>Bu, Tamara'nın her ikisinden de bugüne kadar duyduğu, bir itirafa en yakın açıklamaydı, fakat daha fazlası gerekiyordu. "Fakat nasıl sürekli olarak rol yapabilirsiniz?" "Biz rol yapmıyoruz. Ama yapabileceğimizi düşünüyorsan, sen neden yapamayasın?"</p>
<p>Tamara başını salladı. Yelena onu kendine çekip her iki yanağından öptü. Tamara dönüp kapıyı açtı.</p>
<p>"Yakında yine geleceksin, değil mi?" dedi Yelena. Tamara başını salladı.</p>
<p>"Ve geldiğin zaman, hepimizin hatırı için rol yap." "Denerim."</p>
<p>Kapıyı arkasından çekip çıktı. Taş basamaklarda durup bir an düşündü, sonra kendisini gören herkesi kandırabileceğini umduğu göstermelik bir kararlılık ve gurur havasıyla karların içinden yürümeye başladı. Kaçabileceği, kendisini kabul edebilecek güvenli bir yere ihtiyacı vardı. Her çocuğun böyle bir yere ihtiyacı olurdu, otuz üç yaşında olsa bile. Yalnızca bir yetim ebeveynine koşup dünyadaki bütün dert ve tasayı alıp götürmesini ve sorun her neyse ona bir son vermesini isteyemezdi. Ve bir yetim en azından koşulların kurbanı olduğu düşüncesiyle avutulabilirdi. Tamara için her şey sadece kendi budalalığının bir sonucuydu.</p>
<p>Gözyaşları donarken yanakları sızladı.</p>
</body>
</html>