<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/ey1.css" type="text/css" rel="stylesheet"/>
</head>
<body>
<h1>5</h1>
<p>İmparatorluk ordusu haberi şaşırtıcı bir biçimde iyi karşıladı. Çar'ın ölümü kuşatma altındaki Sivastopol şehrinin günlük yaşamında bir fark yaratmadı. Düşman topları ne imparatorun ölümünü dikkate alarak susmuş, ne de yeni hükümdarın tahta çıkışının onuruna bir selamlama atışı yapmıştı. Çokları Çar Aleksandr'ın sonunda acınacak durumdaki başkomutan Prens Menşikov'u değiştirip yerine Prens Gorçakov'u getirmiş olmasına memnun olmuştu, ama gönderilen emirleri okuma zahmetine katlananlar çok geçmeden bunun yeninin ilk eylemi değil, eskinin son eylemi olduğunu fark ettiler. Bazı askerler ölen imparatorlarının ardından gözyaşı dökmüştü, ama subaylar arasında yalnızca kendisini şahsen tanıyanlar onun ölümüne gerçek duygusal tepkiyi verdiler.</p>
<p>Dimitriy, merhum Çar Nikolay'la hiç tanışmamıştı, ama ilk defası, 1825 Aralık ayında Senato Meydanı'nın güney ucunda atının üzerinden onun mutlak gücüne karşı gelme cesaretini gösteren binlerce iyi adamın üzerine ateş açılması emrini verirken olmak üzere, onu birkaç kez görmüştü. Sonuçta Nikolay'ın gücü galip gelmiş ve Dimitriy onu hiç affetmemişti.</p>
<p>Ama Dimitriy bununla ilgili hiçbir şey yapmamıştı. Kendisinin, diktatörünü ortadan kaldırarak Rusya'yı özgürlüğüne kavuşturan yalnız bir suikastçı olduğu hayalini kurmuş, ama ne eyleme geçmiş ne de bir plan hazırlamaya başlamıştı. Kendisi gibi başkalarının da -orduda veya başka bir yerde- olduğunu tahmin ediyordu, ama bir sonuca varabilmek için birlikte çalışılması gerektiğini düşünüyordu. Ve Dekabristlerin düşüşü sonrasında böyle şeyler söylemeye cesaret edebilen çok az insan kalmıştı. Üçüncü Şube her yerdeydi ya da insanlar -ve Dimitriy- böyle olduğunu düşünüyorlardı ve bu da yeterliydi. Kimse bir şey yapmamıştı. Sonunda Nikolay bir üşütme neticesinde ölmüştü. General <i>Fevrier</i> hain çıkmıştı.</p>
<p>"Sen İmparnikol'ün ölümüne üzülmesini beklediğim son kişisin."</p>
<p>Dimitriy başını kaldırdı. Tyeplov'du. Her iki elinde de birer kadeh brendi vardı. Bir tanesini Dimitriy'e verdi.</p>
<p>"Ona böyle söylememelisin," dedi Dimitriy alçak sesle. <i>'Empereur Nikolai</i>'nin basit bir kısaltması olan bu isim kendi başına özellikle küçük düşürücü değildi, ama Çar'ı uzun zamandır eleştiren sürgün Aleksandr Herzen'in en sevdiği lakaptı.</p>
<p>"Burada senden ve benden daha fazla umursayan kimse yok," dedi Tyeplov, onun yanına otururken. Dimitriy etrafına baktı. Muhtemelen bu doğruydu. Orada Dimitriy'le aynı düşüncede olan kimse varsa da bunu kendisine saklardı, ama bu kadar önemsiz bir hakarete zaten pek itiraz eden olmazdı.</p>
<p>İki hafta önce olsa Dimitriy, Tyeplov'un gidip Üçüncü Şube'deki amirlerine haber verebilmek için ona daha haince bir şeyler söylemeye teşvik eden bir yem attığından kuşkulanırdı, ama artık bundan şüpheliydi. Tyeplov bir hükümet casusu olmak için fazla açık ve sempatikti. Onunla birkaç kez akşam yemeği yemişlerdi. Anatoliy Vladimiroviç Tyeplov -Dimitriy'in hitap şekliyle "Tolya"- harika bir eşlikçiydi. Dimitriy birçok yönlerden onu, zihnini kendi bilgisi, büyüleyiciliği ve zevk anlayışı ile doldurabileceği bir çocuk gibi görüyordu. Tyeplov hiç de aptal değildi, ama eğitiminde birkaç dev boşluk vardı. Diğer yandan, bazı alanlarda Dimitriy'in hayal bile edemeeliği fikirleri vardı. Onunla konuşmak, kendisinden bir şeyler öğrenilebilecek, ama karşısındakinden bir şeyler öğrenmeye de itiraz etmeyen açık fikirli bir babayla konuşmak gibiydi. Dimitriy kendi babası Aleksey'i bu tip bir iletişimin gerçekte ancak tek yönlü olabileceği bir yaşta kaybetmişti. Yudin'le birlikteyken bile, hep ona önceden bilmediği bir şey söyleyebilmesi olasılığının düşük olduğu hissine kapılmıştı.</p>
<p>Ama Tyeplov'un bir babaya hiç benzemeyen başka özellikleri de vardı. Öncelikle, Dimitriy'den en az on beş yaş küçük olmalıydı. Ve ne Aleksey ne de Yudin, Dimitriy'in zihnini Tyeplov kadar ayrıcalıklı bir şekilde meşgul edebilmişlerdi.</p>
<p>"Zaten üzülmüyordum," dedi Dimitriy brendisini yudumladıktan sonra, "hatırlıyordum."</p>
<p>"14 Aralık 1825," dedi Tyeplov sadece.</p>
<p>"Herkes böyle düşünüyor. Sonunda, başlangıcı düşünüyoruz."</p>
<p>"Oradaydım," dedi Dimitriy. Bu aptalca bir itiraftı, fakat her nedense ağzından kaçırmıştı.</p>
<p>"Babanla birlikte mi?"</p>
<p>Dimitriy başını salladı. "Ve benim için baba gibi olan bir arkadaşla."</p>
<p>"Ne oldu?"</p>
<p>Dimitriy ona baktı. Bu, daha önce Yudin dışında kimseye anlatmamış olduğu bir şeydi, Tyeplov'un gözlerinde beliren endişe Dimitriy'in içini boşaltma isteğini dayanılmaz hale getirdi.</p>
<p>"Babam ve ben diğerleriyle birlikte Senato Meydanı'ndaydık ve inandığımız şey uğruna ölmeye hazırdık. Sonra Vasiliy Denisoviç, o arkadaşımız gelip bize katıldı."</p>
<p>"O da mı devrimciydi?"</p>
<p>Bu düşünce Dimitriy'i gülümsetti. "Ah, hayır. Vasiliy böyle şeylerle ilgilenmiyordu."</p>
<p>"Öyle mi?"</p>
<p>"O gün öldü." Tyeplov'a yalan söylemek Dimitriy için nefret verici bir deneyim oldu, ama yaşadığını ve adını değiştirdiğini öğrendiği zaman Yudin'e bir söz vermişti.</p>
<p>"Devam et."</p>
<p>"Babam ve Vasiliy bana oradan gitmem için yalvardılar -hatta Vasiliy annemi bile getirdi- ve böylece ben de oradan ayrıldım. Yürüyüp giderek onları orada bıraktım."</p>
<p>"Bu onları çok rahatlatmış olmalı."</p>
<p>"Öyle mi dersin?" diye sordu Dimitriy memnun bir tavırla. Yudin hep bir şeyler anlatırdı, ama Aleksey'in düşünceleri hakkında hiçbir şey bilmiyordu. Denetimciler Dimitriy'in o gün nerede olduğuna ilişkin en ufak bir ipucunun bile üstüne atlarlardı.</p>
<p>Tyeplov başını sertçe salladı. "Peki, ne yaptın?"</p>
<p>"Eve gittim - ama dolambaçlı yollardan. Her yerde birlikler vardı, bazıları Nikolay'ın, bazıları da bizim tarafimızdaydı, ama ben her ikisine de gitmek istemedim. Neva'yı aşıp Vasilevskiy Adası'na, sonra Petrogradskaya'ya ve sonunda buzların üzerinden anakaraya geçtim. O zamana kadar silahlar susmuştu. Vasiliy ölmüş, babam da tutuklanmıştı."</p>
<p>"Nasıl öldü?"</p>
<p>"Vurulmuş. Bunu uzun zaman sonra öğrendim. Babam ona yardım etmeye çalışmış. Ama buz kırılınca o sulara gömülüp kaybolmuş." Bu kadarı doğruydu. Dimitriy bu öyküyü çeşitli tanıklıklara ve sonunda da Yudin'den duyduklarına dayanarak bir araya getirmişti. Babası ona bunu hiç yazmamıştı.</p>
<p>"Cesedini bulabildiler mi?"</p>
<p>Dimitriy başıyla olumsuzlayıp elindeki kadehe baktı. Tyeplov'un gözlerine bakıp, bu kadar açık açık yalan söyleyemezdi. Yine de bu bir anlamda doğruydu. Cesedi bulamamışlardı, çünkü Yudin hayatta kalmıştı. Kurşun sıyırıp geçmişti ve suya düştükten hemen sonra onu çıkarmışlardı. Şehre ulaşıp kaçmayı başarmıştı. Bunları Dimitriy'e yıllar sonra döndüğü zaman anlatmıştı.</p>
<p>"Peki ya baban?"</p>
<p>"Tutuklandı. Yargılandı. Sürgüne gönderildi. Onu bir daha hiç görmedim."</p>
<p>"Hapisteyken bile mi?"</p>
<p>"Hayır." Aleksey dahil herkes en iyisinin Dimitriy'in sempati duyduğu taraf konusunda hiç kuşku uyandırmamak olduğunu söylemişti.</p>
<p>"Peki, ne yaptın?"</p>
<p>Hiçbir şey, diye düşündü Dimitriy, olağan listeyi saymadan önce.</p>
<p>"Orduda kaldım. İmparnikol'ün sadık bir tebaası oldum. Ona karşı ayaklananları bastırdım. Anneme baktım. Hiçbir şey. Hiçbir şey. Hiçbir şey.</p>
<p>"Çocuk?"</p>
<p>Dimitriy başını salladı. "Ya sen?"</p>
<p>"Hiç evlenmedim."</p>
<p>"Hayır, hayat hikâyeni kastettim."</p>
<p>"Ah!" dedi Tyeplov. "Bir öyküm var tabii."</p>
<p>Dimitriy bunu dinleyemeyecekti, en azından o sırada. Salonda biri, "Anatoliy," diye seslendi. Tyeplov baktı ve Dimitriy arkadaşının bir anlığına kaşlarını çattığını düşündü. Bu Dimitriy'in kendi rahatsızlığının, Tyeplov'un arkadaşlığına ilişkin kıskançlığının yansımasıydı.</p>
<p>"Affedersin," dedi Tyeplov ayağa kalkarken. "Gel. Bize katıl."</p>
<p>Dimitriy biraz düşündü, fakat Aleksey, Yudin ve otuz yıl önceki olayların anısı onu karanlık bir ruh haline sokmuştu. Kalkıp piyanoya doğru yürüdü ve Beethoven çalmaya başladı; bu onun ruh haline uyuyordu ve Tyeplov'un hoşlandığını da biliyordu. Tyeplov'u onu çağırmış olan iki subayla -bir <i>ştabs</i><a id="dipnot013" style="vertical-align: super;" href="../Text/dipnotlar.xhtml#sonnot013">[1]</a>&nbsp;yüzbaşı ve bir <i>poruçik-</i> sohbet ederken izledi. Tuşlara bakmasına gerek yoktu; gözlerini arkadaşına sabitledi, Tyeplov'un gözleri kendisine yöneldiği zaman biraz daha tutkulu çaldı.</p>
<br/>
<p>Yudin, ânın tadını çıkarmayı seçmişti. Haber ulaştıktan sonraki günlerde çok meşguldü, fakat mikroskobunu kurup sonunda Raisa'nın kendisine getirmiş olduğu şeydeki hassas ayrıntıyı incelemek için bir saat bile ayıramayacağı kadar da yoğun değildi. Fakat böylesine muhteşem bir gözlem kendisine ayrılan zamanı değil, adanmış zamanı hak ederdi. Acele yoktu. Yudin, Aleksandr'ın kanını tam babası ölürken inceleyebilseydi, o zaman benzersiz derecede harika bir şeyi görebilirdi, fakat haber manyetik telgrafla ulaşmış olsa bile, Moskova'ya ulaşıncaya kadar geçen zaman içinde o an geçip gitmişti ve günler alan bir gecikme dakikalık bir gecikmeden daha kötü değildi.</p>
<p>Yudin kendini kontrol etti. Bu bir varsayımdı. Onun için, Aleksandr'ın yeni kavuştuğu statüsünün Petersburg'daki bedeninden bir anda Moskova'daki kan örneğine taşınabileceğini düşünmek ışığın sonsuz bir hızla hareket ettiğini veya hiç hareket etmediğini söylemek kadar aptalcaydı. Bu transferin hızının tespit edilebilmesi için yeni bir deney yapılması gerekiyordu, ama şimdi bunun sırası değildi. Yudin'in ilgisini çeken daha iyi şeyler vardı: bir Romanov'un kanı - yeni çarın kanı.</p>
<p>Ondan hangi sırlar öğrenilebilirdi? I. Aleksandr'da başarısızlıkla sonuçlanan entrikaların hiçbiri olmadan Aleksandr'ı bir <i>vurdalak</i> haline getirmek için gereken dönüşümü hızlandırmanın bir yolunu bulabilecek miydi? Eğer Zimeyeviç'e bunun mekanizmasını sunabilirse o zaman her şey affedilirdi. Veya belki de keşfettiği şey farklı bir yönde kullanılabilirdi. Belki süreci tamamen tersine çevirmenin mümkün olduğunu keşfeder ve böylece Romanovların bu derdine sonsuza dek çare bulabilirdi. Rusya'nın hükümdarlarına karşı bir yakınlık hissetmiyordu, ama böylesi bir deva için büyük miktarlar ödeyebilir ve onu Zimeyeviç'ten koruyabilirlerdi. Diğer yandan Zimeyeviç de bu devayı onlardan uzak tutabilmek için ödeme yapmaya hazır olabilirdi. Yudin açık artırmada fiyatın gözlerinin önünde hızla yükseldiğini hayal etti.</p>
<p>Bu fikrin keyfini çıkarmak için bir an daha bekledi, sonra çalışmaya başladı. Masasını boşaltıp mikroskobu kutusundan çıkardı. Pirinçten imal edilmiş kısımları biraz kararmıştı, ama bununla sonra ilgilenebilirdi. Sonra elinin altındaki bütün mumları ve lambaları topladı -hatta birkaç tane daha bulmak için Gribov'un odasına bile gitti- ve onları yakıp masanın diğer tarafında olabildiğince birbirlerine yaklaştırdı. Sonra mikroskobun kutusunun alt kısmındaki küçük çekmeceden bir mercek çıkardı. Bu oldukça büyük ve sıradan, ayaklı bir büyüteçti. Onu lambalarla mikroskobun arasına koydu ve pozisyonunu ayarlamaya başladı.</p>
<p>Bu, bir vampir olduktan sonra farkına vardığı en dehşet verici şeylerden biri olmuştu. Bir an için bir daha asla mikroskop kullanamayacağından korkmuştu. Mikroskoplar ışığa ihtiyaç duyardı - ve bu, çoğunlukla güneş ışığı şeklinde bol miktarda bulunabilen bir hammaddeydi, ama bir vampirin kullanamayacağı bir şeydi. Her mikroskobun -Yudin'inkinin de- inceleme platformunun altında küçük bir ayna olurdu. Ayna, açısı değiştirilerek güneş ışığını incelenen örneğin içinden geçirecek şekilde ayarlanırdı ve ışık en sonunda büyütme görevi gören bir mercekler dizisinin içinden geçerek insan gözüne ulaşırdı.</p>
<p>Yudin bunu bir kez denemişti. Bu, o zamana kadar deneyimlediği en hoş ıstırap olmuştu. Güneş ışığının kendisinin değil, aynanın üstüne düşebilmesi için perdeyi biraz aralamıştı, fakat mikroskoptan gelip gözüne ulaşan ışık bir vampirin vücuduna düştüğünü gördüğü her türlü ışıktan daha yoğundu. Sadece insan olduğu zamanlarda, Çıfıtkale'nin altındaki mağaralarda ışığın vampirler üzerindeki etkisini araştırmak için birçok deney yapmıştı. Ama zaman değişmiş ve bu defakini kendi üzerinde yapmak zorunda kalmıştı.</p>
<p>O gözü tamamen kör olmuştu. Elini ona doğru kaldırdığı zaman orada sadece artık iyileşmeye başladığını bildiği kanlı bir delik bulabilmişti. Etkiyi görmek için aynaya bakamamıştı. Eliyle başının arkasına dokunmuş ve orada da bir delik hissetmişti. Işık, kafatasının içinden her şeyi yakarak geçmişti. Ve yine de, bir dakikadan daha az bir zamanda Yudin normale dönmüştü. Yara iyileşmiş, gözü normal görmeye başlamış ve kısa bir süre tahammül etmek zorunda kaldığı korkunç şekilsizliğinden eser kalmamıştı. Acıyı dayanılabilir kılan şey, kalıcı bir hasar kalmayacağını bilmesiydi.</p>
<p>Yudin birkaç ileri deney yapmış ve suni ışığın yeterli bir çözüm olduğunu keşfetmişti. Bu ışık güneş kadar değil, ama örnekleri incelemesine yetecek kadar parlaktı. Büyüteci aynanın yakınındaki lamba ve mumların görüntüsüne odaklayarak son ayarlamaları yaptı. Sonra mikroskop lamını hazırladı.</p>
<p>Aleksandr'ın kanının yalnızca bir damlasını döktü. "Çarın kanı," diyerek kendini düzeltti. Raisa'nın ısırığıyla doğal olarak eklediği pıhtılaşmayı engelleyici maddeler sayesinde kan hâlâ sıvı durumdaydı. Damlanın üstüne ince bir mika koydu ve kan tabakası mikanın altında içinden ışık geçebilecek kadar ince hale gelinceye kadar yayıldı. Yudin, lamı mikroskobun altına koyup bakmak için eğildi.</p>
<p>Kan tamamen normal görünüyordu.</p>
<p>Bu beklenen bir şeydi. Yudin daha önce Romanov kanını hiç böyle inceleme fırsatı bulmamış olmakla birlikte, bunu mümkün kılan koşullar eşsiz değildi. O bu koşulları Kırım'daki laboratuvarında da yaratabilmişti. Yudin bir vampirin bir insanın kanını neredeyse onu öldürecek noktaya kadar içmesine izin vermişti. Sonra adamı beslemiş ve çocuğunun kanını incelemişti. O, herhangi bir insanın kam gibi görünüyordu, fakat çocuğa içmesi için orijinal vampirin kanı verilip sonra öldürüldüğü zaman o bir vampir olmuştu. Bu tam I. Aleksandr için planladıkları, kuşkusuz Zimeyeviç'in de yeni Aleksandr için planladığı gibiydi.</p>
<p>Yudin kanın bir dereceye kadar değişmiş olduğunu tahmin etti, ama bu içsel bir değişiklikti veya belki de mikroskopla görülemeyecek kadar küçüktü. Fark etmezdi - deneyleri bu noktada sona ermemişti, bu da öyleydi. Çekmeceli dolaba doğru yürüyüp en üstteki çekmeceyi açtı, içinde her biri özenle etiketlenmiş birkaç şişe vardı. Onlardan birini aldı. Bu, içinde Aleksandr'ın kanı bulunan şişeden daha büyüktü, ama diğer yandan gönüllü olarak bağışlanmıştı. Yudin onu elinde tutarken bile korkuyla karışık bir saygı duydu. Zimeyeviç'in ondan bu kadar nefret etmesinin, ama yine de ona karşı bir şey yapmaktan korkmasının nedeni buydu. Neredeyse onu parmaklarının arasında tutmak bile kutsaldı: Bu, vampir Zimeyeviç'in kanıydı. Ona müthiş bir güç sağlıyordu. Zimeyeviç'e en korkunç acıyı çektirmek için sadece gündüz olmasını bekleyip onu ışığa fırlatması yeterdi ve güneş bedeninin bu küçük parçasını yakarken onun nerede olduğunun hiçbir önemi yoktu. Zimeyeviç kendi damarlarında dolaşan kan yanıyormuş gibi hissederdi. Ama hızla iyileşirdi ve aniden savunmasız duruma düşen Yudin olur, Zimeyeviç'e karşı sahip olduğu tek gücü ebediyen kaybederdi. Onunla birlikte, deney yapma gücünü de yitirirdi.</p>
<p>Aleksandr'ın kan örneğine Zimeyeviç'in kanından bir damla ekledi ve bu ancak her kuşakta bir kez gerçekleşebilen ânı gözleyebilme beklentisiyle dudaklarını yaladı. Çok daha büyük bir ölçekte bu, Zimeyeviç'in kanını içmesi durumunda Aleksandr'ın vücudunda gerçekleşecek olan şeydi. Yudin masasında yan tarafta duran not defterini açıp not almaya hazırlandı.</p>
<p>Zimeyeviç'in kanındaki kırmızı hücreler Aleksandr'ınkilerden oldukça farklıydı. Bu sadece vampirlerle insanlar arasındaki bir farktı ve Yudin bunu daha önce birçok defa gözlemlemişti. Aleksandr'ınkiler disk şeklindeydi ve orta kısımları hafifçe basıktı. <i>Vurdalak</i> hücreleriyse onlardan -en az yarısı kadar- daha büyüktü ve tamamen düzgündü.</p>
<p>Bir şey görememekle birlikte, sonraki gözlemi önemliydi. Kan önceden Zimeyeviç tarafından alınmış bir Romanov kanı değil de, yalnızca insan kanı olsaydı, o zaman vampir hücreleri insan hücrelerine saldırırlardı. Güçlü bir insan küçük bir dozun üstesinden gelebilmesine rağmen, bu kadar çok sayıda olmaları durumunda kazanırlardı. Yudin "saldırı" sözcüğünü kullanıyordu, fakat kesin mekanizma belli değildi; yine mikroskopta görülemeyecek kadar küçüktü. İnsan hücreleri öylece kaybolup giderdi. Ama burada öyle olmadı.</p>
<p>Çok daha olağanüstü bir şey oldu. Hücreler birleştiler. Yudin hayal gördüğünü düşünüyor olmasına rağmen, neredeyse vampir hücreleri insan hücrelerini baştan çıkarıyor gibiydi. Onlarla mücadele ediyor, sonra büyüyüp etraflarını sarmaya başlıyorlardı. Ve sonra, bir pencere camına düşen iki yağmur damlasının bir araya gelip aniden tek damlaya dönüşmesi gibi, bu hücrelerden mükemmel bir küre şekline sahip bir tek hücre meydana geliyordu. İki dakika içinde Yudin kan örneğinde başka tür hücre göremez oldu.</p>
<p>Bunu, her bir küre biçimli hücrenin tekrar bölünüp, kendisini oluşturanlara benzeyen iki -bu defakiler daha büyük olacak ve ortalarında çukur bulunmayacaktı- hücre meydana getireceği üçüncü aşama izleyecekti. Bunların ikisi de vampir hücresi olacaklardı. Yudin onları daha önceleri yüzlerce kez görmüştü, ama kanların sahipleri hiç bu kadar ünlü değillerdi. Bir Romanov'un kanının durmadan çoğaldığına şahitlik etmek üzere olduğu düşüncesi Yudin'i titretti.</p>
<p>Bekledi.</p>
<p>Saatine baktı.</p>
<p>Süreç, küre biçimli hücreler oluştuktan sonra bir dakika içinde başlamış olmalıydı.</p>
<p>Biraz daha bekledi.</p>
<p>Beş dakika sonra kalktı. Sanki suçlu oymuş gibi kızgın gözlerle mikroskoba bakarak masanın etrafında dolaşmaya başladı. Bütün not defterlerinin yanında olmasını isterdi ama onlar evde kalmıştı. Olasılıkları aklından geçirdi.</p>
<p>Aniden aklına bir fikir geldi. Aleksandr, bir Romanov değildi. Rus çariçelerinin de çarlar kadar rastgele yatak ilişkilerinin olabileceği bir sır değildi. Bu Zimeyeviç için devamlı bir korku kaynağı olmuştu - günün birinde Romanov kanı taşımayan ve kendisinin hiçbir şekilde kontrol edemeyeceği bir piçin tahta geçmesi. En olası aday, sayısız âşığı olan ve sözde oğluna pek sevgi göstermemiş bir çariçe olan Büyük Yekaterina'nın oğlu Çar Pavel'di. Ama Pavel'in oğlu I. Aleksandr'ın bir Romanov olduğu şüphe götürmezdi. O Zimeyeviç'in gözlerinden görmüş ve <i>vurdalak</i> da onun zihnini etkileyebilmişti. Ama bu ne Aleksandr'ın kardeşi Nikolay'ın, ne de Nikolay'ın oğlunun gerçek bir Romanov olduğunu kanıtlardı.</p>
<p>Yudin kendini budala gibi hissetti. Görmüş olduğu kan Romanov kanı olmasaydı, o zaman küre biçimli hücreler oluşmazdı. Normal bir insan kanının bir vampirin kanıyla karıştığı zaman olduğu gibi, kırmızı kan hücreleri telef olurlardı. Yani eğer bu Romanov kanıysa, o zaman belki de Aleksandr'a ait değildi. Onun erkek kardeşlerine veya oğluna aitse, o zaman tıpkı Aleksandr'da olması gerektiği gibi tam reaksiyon göstermiş olması gerekirdi. Nikolay'ın kanı olabilir miydi? Bu, gözlemlere uyardı. Nikolay, önceden erkek kardeşine karşı yapılan girişim sayesinde artık etki altına alınamayan bir Romanov kuşağındandı - Zimeyeviç gücünü her kuşakta ancak bir tek çocuk üzerinde odaklayabiliyordu. Bu da küre biçimli hücrelerin oluşması, ama bölünmemesi demek olurdu, değil mi? Yudin başvuru kitaplarını yanına almamış olduğu için lanet okudu. Peki, ama Raisa neden Nikolay'ın kanını alıp oğlununki gibi göstermiş olsundu ki? Yudin'e yalan söyleme riskini göze alamazdı. Ve onun Çar'dan bir öpücük çalabilme şansı, aynı şeyi oğluyla başarma şansından çok daha düşüktü.</p>
<p>Sonra bir anda her şey netleşti. Farkına vardığı şey Yudin'i dondurdu. Diğer bütün olasılıkları elemişti ve ne kadar imkânsız görünse de, geriye bir tek açıklama kalıyordu.</p>
<p>Aleksandr, Zimeyeviç'in kanından tam anlamıyla etkilenmemişse, o zaman -mantık dışı olduğu kadar da kaçınılmaz bir şekilde- Çar Nikolay ölmüş olamazdı.</p>
<br/>
<p>Yudin, başını eğip kendi ıslak mezarma baktı. Neredeyse otuz yıl olmuştu, ama soğuğu hatırlıyordu. O zamanlar Neva Irmağı'nın yüzeyi donup kaskatı olmuştu. Bugün hâlâ Finlandiya Körfezine doğru yüzen buz kütleleri vardı ama aralarından masmavi sular görülebiliyordu. Yudin dönüp arkasına baktı. <i>Bronz Atlı</i> onun varlığından habersiz yıldızlara bakıyordu. Heykel, 1825 yılında bu isimle anılmıyordu. Büyük Petro'nun heykeli, ancak Puşkin şiirini yazdıktan sonra şimdi bilinen adını almıştı. Yudin bu heykelin manasını anlayan az sayıdaki kişiden biriydi.</p>
<p>Petro'nun atının toynaklarının altında çiğnenmiş bir yılan yatıyor ve bu sahne, Aziz Georgiy ile ejderhayı anımsatıyordu. Gerçekte yılan, Zimeyeviç'i temsil ediyordu -bu sözcüğün kelime anlamı "yılanın oğlu'ydu. Petro, 1712 yılında tam bu noktada vampiri oyuna getirmiş ve bilgisini çalmış, ama böyle yaparak kendi soyundan gelenleri bir kan lanetinin kurbanları olmaya mahkûm etmişti.</p>
<p>Burası aynı zamanda Dekabristlerin Çar Nikolay'a karşı ayaklandıkları yerdi. Yudin eski düşmanı Aleksey'le birlikte onların arasındaydı. Silahlar ateş açtığı sırada heykelin yanındaydılar. Yudin oradan onların izlerini takip etmişti. Önden giderken Aleksey'in kendisi için bir şey planladığından kuşkulanmıştı, ama bu, tabanca kullanmak kadar incelikten uzak bir şey olamazdı. Yudin Galernaya Caddesi'nden aşağı koşmayı düşünmüş, fakat imparatorluk muhafızlarının yetişmesi durumunda oranın bir atış poligonuna dönüşeceğini görmesi için kısa bir bakış fırlatması yeterli olmuştu. Onun yerine, birçok kişinin, kalın, sağlam buz tabakasını aşarak kaçmaya çalıştığı nehre doğru yönelmişti.</p>
<p>Bu akşam etrafta kimse yoktu. Nehrin buzları rıhtıma yapışmıştı, fakat onca yıl önce aşağı atlamış olduğu yerde Yudin nehrin karanlık, soğuk sularını görebildiği bir delik fark etti. İleri doğru yürüdü ve buzlu sular onu bir saniyeden daha kısa bir sürede yuttu. Eğer gören kimse olmuşsa, bunun bir intihar olduğunu düşünürlerdi, ama cesedi bulunmazdı, tıpkı otuz yıl önce bulunamadığı gibi. Ondan 113 yıl önce Zimeyeviç'in cesedinin de bulunamadığı gibi.</p>
<p>Yudin suyun altında hemen hemen hiçbir şey görmeden yüzerken Zimeyeviç'in de Çar'la olan karşılaşmasından sonra hayatının tehlikede olduğundan korkarak kendini buralarda bir yerde suya atmış olduğunu hatırladı. Vampirlerin sudan nefret ettikleri yönünde söylenceler vardı, fakat gerçekte iyi yüzücü olmak için gereken birçok özelliğe sahiplerdi. Vücut sıvılarını kaskatı olacak kadar dondurmadığı sürece soğukla bir sorunları yoktu ve havaya çok az ihtiyaçları vardı. Tabii ki nefes almaları gerekirdi, ama bu olmadan da hayatta kalabilirlerdi, tıpkı insan kanı ve eti tüketmedikleri zaman da hayatta kalabildikleri gibi. Nihayetinde, bunlardan birinden mahrum olmaları onlarda derin bir bilinç kaybına sebep olabilirdi, ama öldürmezdi. Yudin suyun altında çok uzun süre kalırsa, gücünü yitirerek dibe çökerdi ve orada rahatsız edilmeden kalabilirdi. Belki yüzyıllar sonra bir balıkçı dibi tararken onu bulup çıkarır ve Yudin serin, taze havayı içine ilk çekişiyle birlikte sular saçıp öksürerek kendine gelir ve açlığını hissedip kurtarıcısı ve ilk tayını olan o balıkçıyı karşısına çıkaran talihe şükrederdi.</p>
<p>Ama Yudin bu kadar aptalca davranmazdı. Planladığı yolculuğu, nefes almak için su yüzüne yalnızca iki veya üç kez çıkarak yapabileceğini biliyordu. Bu da onun yaklaştığının görülemeyeceği anlamına geliyordu. Ama akıntıya karşı yüzmesi gerektiğinden yine de zorlu bir yolculuktu. Suya atladığı zaman Zimeyeviç'in hangi yöne doğru yüzmüş olduğu konusunda bir fikri yoktu, ama denize doğru olduğunu tahmin ediyordu. Onun amacı Rusya'dan en hızlı şekilde uzaklaşmaktı. Yudin'e gelince 1825 yılında bir gayesi, amacı yoktu. Buzun üzerinde kaçarken Aleksey'in kendisini vurup ölümcül bir şekilde yaralamış, ama öldürememiş olduğunu hatırladı. Sonra Aleksey kalabalığın önünde rol yapmaya başlamış, askerlerden birinin tüfeğinden çıkan mermiyle düşen arkadaşına yardım ediyormuş gibi davranmıştı. Konuşmuşlar ve Aleksey çevirdiği dolapla ilgili olarak onunla dalga geçmişti, ama ayrıntılar bulanıktı. Yudin, daha önce kendisinin kanını içmiş olan <i>vurdalak</i> Kiyeşa'dan aldığı kanı içmişti. Bu Yudin'in sağ kalmak, kendisi gibi bir yaratık haline gelmek için tek ümidiydi. Sonra, ölümle birlikte, hafıza durmuştu.</p>
<p>Su yüzeyine çıktı ve yönünü kontrol etme fırsatını bulabildiğine memnun olarak nefes aldı. Kış Sarayı'yla deniz fenerlerinin arasında bir yerde, tam Büyük ve Küçük Neva'nın ayrıldığı noktadaydı. Uzaktaki hedefini hayal meyal görebildi. Tekrar suya daldı ve ıpıslak bir şekilde hayata yeniden dönüşünü anımsadı.</p>
<p>En büyük korkusu hafızasının sebat etmesi olmuştu. Konuştuğu bütün <i>vurdalak</i>'lar bu yeni hallerine dönüşmeden önce oldukları varlıkla aynı varlık -aynı kişi- olduklarını iddia etmişlerdi. Onlar için bunu söylemek kolaydı, ama Yudin her zaman bir vampirin, kurbanının fiziksel bedenine el koyup önceki sahibinden kurtularak sadece kendisini orijinalin bir devamı olarak göstermek amacıyla ondan yeterli miktarda anıyı devralan başka bir yaratık olup olmadığını merak etmişti. Yudin kendi üzerinde yapması gereken ve tek diğer olasılığın kendi ölümü olacağı âna kadar geciktireceği bir deney dışında bu durumun şu veya bu şekilde olduğunu kanıtlayabileceği bir deney bilmiyordu.</p>
<p>Yudin, Helsinki'nin doğusunda, kıyıya yakın yayılmış birçok adadan birinde kendine gelmişti. Ölümünün üstünden bir aydan biraz fazla zaman geçmişti. Bu, dönüşüm için olağandışı sayılabilecek bir süre değildi. İdeal olarak bir vampir güneş ışığından korunduğu ve gece olduğunda çıkabileceği kendi insan mezarında uyanırdı, ama Yudin'in bedeni öylece kıyıda uzanmış ve güneş ışığına maruz kalmıştı. Çok şükür ki, doğa bu tip risklere karşı koruyordu. Vampirin bedeninin en ufak güneş ışığına karşı bile duyarlı hale gelecek şekilde değiştiği son dönüşüm evreleri her zaman gece gerçekleşirdi. Yudin bunu deneylerinden ve deneyimlerinden biliyordu. Bir <i>lak</i> olarak geçireceği ilk günün şafağı sökmeden çok önce bir mağaraya sığınmıştı bile.</p>
<p>Başını tekrar sudan çıkardı. Artık çok yaklaşmıştı. Petropavlosk Kalesi ileride duruyordu. Yudin tam Aleksey'in de aralarında bulunduğu Dekabristlerin yolculuklarına başladıkları iskelenin önündeydi. Aralarında bir miktar mesafe olan iki nöbetçi gördü. İkisi de özellikle tetikte görünmüyordu. Karadan gelecek bir baskınla gafil avlanma tehlikesi nedeniyle kalenin uzak kısmında daha fazla nöbetçi vardı, ama nehir tarafından düşman ancak bir gemiyle gelebilir ve kale duvarlarına yaklaşmadan önce kolayca fark edilirdi; ya da en azından onların düşüncesi buydu.</p>
<p>Bir dahaki yüzeye çıkışında Yudin iskelenin kemerlerinden birinin -karaya en yakın olanının- altındaydı. Üstünde nöbetçilerden birinin ayak seslerini duyabiliyordu. Burada su, yüzmesini gerektirmeyecek kadar sığdı.</p>
<p>"İmdat!" diye bağırdı zayıf bir sesle. Nöbetçinin adımlarını duydu, ama gerisi gelmedi. "Yardım edin!" diye bağırdı, biraz daha yüksek bir sesle.</p>
<p>"Kim var orada?" diye bağırdı nöbetçi.</p>
<p>"Lütfen!" diye yalvardı Yudin hüzün dolu bir sesle, sonra yüzü su yüzeyinin birkaç santim altında, kendini suya bıraktı.</p>
<p>Yudin sesin nereden geldiğini anlamak isteyen nöbetçinin iskelenin kenarından uzanan bulanık siluetini gördü. Tam o anda ayaklarıyla nehir yatağından destek alarak yukarı doğru fırladı. Yukarı uzattığı elleriyle adamın başını yakaladı. Bir eliyle yakasını, diğeriyle de kulağını yakalayabilmişti. Yudin bir anda, öne doğru eğilmiş olduğu için dengesini kaybeden askerle birlikte suya geri yuvarlandı. Neredeyse hiç ses çıkmamıştı. Adam suyun altında birkaç saniye kadar mücadele etmeye çalıştı, ama dişleri çok geçmeden aradığı yeri bulan Yudin nehir suyuyla biraz seyrelmiş olarak ağzını dolduran taze kanın enfes sıcaklığını hissetti. Ama kendisini pek fazla şımartmadı. Cesedi iskelenin altına doğru çekti ve akıntının onu oradan çok hızla çıkarmamasını ümit etti. Karanlık bir iz gibi suda gezinir ve yüzen buz kütlelerinin önüne geldiği zaman görünür hale gelebilirdi, ama yine de diğer nöbetçinin onu görebilmesi için gözlerinin oldukça keskin olması ve kendisine kalan zamandan oldukça fazlasına sahip olması gerekirdi.</p>
<p>Yudin sudan dışarı baktı. İskelenin diğer tarafında, ikinci nöbetçi Narişkin tabyasının köşesini dönüyordu. Yudin sudan çıkıp yukarıdaki yolda hızlı adımlarla yürüdü ve ıslak ayaklarının sesinin kimsenin dikkatini çekmemesini ümit etti. Sırtını kalenin tahkimatlı siperine dayayıp nöbetçinin geri dönüp dönmediğini anlamak için ayak seslerini dinledi ve adamın boyunu tahmin etmeye çalıştı.</p>
<p>Yaklaşan ayak sesleri duydu ve taş duvarın arkasından askerin ayağı göründü. Yudin yumruk yaptığı elinin tersiyle tek darbe indirdi. Adamın burnu kırılırken gelen çatırtı duyuldu. Yudin aslında onun boynunu hedeflemişti, ama bunun bir önemi yoktu. Nöbetçi olduğu yere çöktü ve Yudin onu yere yığılmadan yakaladı - dışarıdan bakan birisi ona yardım ettiğini düşünebilirdi. Sudan çıkmış ve rahatsız edilme ihtimali daha düşük olan Yudin bu beslenme fırsatını kaçırmadı. Bilincini yitirmiş durumda yatan nöbetçinin üstüne eğildi ve adamın ağzından alıp kırık burnundan verdiği düzensiz nefesini dinledi.</p>
<p>Yudin'in dişleri adamın boğazından rahatça geçti, ondan sonrası artık kolaydı. Umutsuzca yaşama tutunmaya çalışan insan yüreği çalışmaya devam ederek yeni açılan yaraya kan pompalamaya devam etti. Yudin'in ara ara yutkunması gerekti ve sonunda doydu.</p>
<p>İştahı geçtikten sonra içinin yarısı boşalmış bedeni iskelenin altına, diğer arkadaşının yanına doğru itti. Adamın şuuru kapak olduğu için mutluydu, aksi takdirde onun çektiği acının keyfini çıkarmakla çok fazla oyalanabilirdi. Biraz önceki gibi içmek, sadece kaşınan bir yeri kaşımaktı - ve bir keyif değil ancak bedensel bir doyum vaat ederdi. Tüketmiş olduğu kan sonraki günlerde, hatta haftalarda kendisini daha güçlü hissetmesini ve daha genç görünmesini sağlardı, ama ani etkisi onu yorgun düşürür ve tembelleştirirdi; tatmin olmak - nefret verici bir histi.</p>
<p>Ama bu aşılabilirdi. Yudin taş duvara baktı. Belki de kendi boyunun altı katıydı ve tam tepesinde bir çıkıntısı vardı. Kavisli delikler topların nehre yöneltilmesini sağlar, ama kalenin içine girilmesine izin vermezlerdi. Taş yapıda bilerek açılan deliklerden etraf gözetlenebilirdi, ama onlar ancak bir sıçanın geçebileceği kadar dar olurlardı.</p>
<p>Yudin tırmanmaya başladı. Bu, bir vampir olarak uyandıktan birkaç saat sonra, vurmuş olduğu sahili çevreleyen kayalara tırmanırken keşfetmiş olduğu ve çok ihtiyaç duyduğu olağanüstü bir yetiydi. Ağırlığını düzgün kesilmiş taşların arasındaki her türlü çatlağa sokabildiği parmaklarına verip duvara yakın bir şekilde tırmanıyordu. Islak giysilerine rağmen hızla hareket ediyor ve üstünden akan su granit duvarda iz bırakıyordu. Yudin bir sümüklüböcek gibi göründüğünü düşündü.</p>
<p>Tahkimatın tepesine vardığında etrafına bakındı. Nihai hedefi, isimleri kaleye de verilmiş iki azize ithaf edilmiş olan Svitoy Pyotr ve Svitoy Pavel Katedrali'ydi. Göğe doğru yükselen çan kulesi sadece altındaki kilise değil, bütün adaya göre fazlasıyla orantısızdı. Yudin kimseyi göremedi, fakat içeride nöbetçilerin devriye gezdiğini biliyordu. Onların hakkından gelebilirdi, ama temel gereksinimlerinin yine dikkatini dağıtmasını istemiyordu.</p>
<p>Yere atladı ve darphaneyle komutanın evinin arasındaki gölgeliklerden sürünerek geçerken, Aleksey'in diğer Dekabristlerle birlikte sorgulandığı ve geri kalan komplocuların isimlerini vermesi için işkence gördüğü yerin burası olduğu aklına gelince gülümsedi. Aleksey en azından bir tek ismi vermemek adına direnirdi: oğlununkini. O zaman bile Dimitriy'i kaybetmiş olduğunu ve kendisi metresiyle birlikte gittiğinde ona Yudin'in baktığını düşünmüş olabilirdi; tıpkı karısı Marfa için de söz konusu olduğu gibi. Aleksey bunu da biliyordu. Şimdiyse bu, her türlü iletişimden uzak durumda olan ve oğlu ile en amansız düşmanı arasındaki ilişkinin nasıl gelişmiş olduğunu merak etmekte olan Aleksey için çok hoş bir işkenceydi. Dimitriy sonunda bu aşağılanma ile yüzleşecek ve Yudin, Aleksey'in bunu öğrendiğinden, daha da iyisi ona tanıklık edeceğinden emin olacaktı. Ama o gün artık yakın olmalıydı, çünkü Yudin gibi Aleksey de artık yaşlı bir adamdı. Yudin bunu daha iyi taşıyordu.</p>
<p>Birkaç nöbetçiden rahatça kurtulduktan sonra çok geçmeden katedralin sarı duvarının önünde, çan kulesinin ayağının dibindeydi. Petro burayı 1712'de kurmuştu. Romanov ailesinin işin aslını bildikleri iddiasında bulunan bazı üyeleri onun bunu özellikle Zimeyeviç'i mağlup etmesini sağladığı için Tanrı'ya teşekkür etmek amacıyla yaptığını söylerlerdi, ama bu öykü büyük ölçüde söylence ile propagandanın bir karışımıydı. Rus özellikli olmaktan oldukça uzak bir kiliseydi ve Petersburg'dan çok, içinde dünya hakkında hiçbir fikri olmayan yaşlı bir adamın Latince seslendirdiği antik hurafelerin duyulmasının beklendiği Roma'ya uygundu. Gerçekte bu dil Latinceden çok Kilise Slavcası olurdu, ama içeriğinin anlamsızlığı aynı kalırdı. Katedral savunma amacıyla yapılmamıştı, bunu kalenin duvarları hallederdi, fakat yine de korunması gerekiyordu; kapıdan girmek akıllıca olmazdı.</p>
<p>Yudin çan kulesine tıpkı kale duvarına olduğu gibi kolayca tırmandı. Çok geçmeden ana binanın çatısından daha yükseğe çıkmıştı. Yaldızlı çan kulesinin üstünde elindeki haçı göğe doğru kaldıran bir melek vardı. Yudin'in o kadar yükseğe çıkmasına gerek yoktu. Bir pencereyi kırdı ve kulenin içine girdi. Orada döne döne aşağıdaki kiliseye inen bir taş merdiven vardı.</p>
<p>Aşağıda, çarını seven her Rus'un muhteşem bulacağı bir görüntü vardı. Mermer sütunlar, parlak duvarlar ve tavan binlerce mumun ışığıyla aydınlanmıştı. Mihrabın üzerinde sadece basit bir duvar değil, onun içine yerleştirilmiş bütün bir yapı olan, ikon duvarı yükseliyordu. Ama hepsi sadece dekorasyondu. Kilisenin ortasında, ikon duvarının önünde, etrafı mumlarla çevrili bir kaidenin üzerindeki tabutta soğuk, hareketsiz, sessiz bir beden yatıyordu. Yudin onu görmek için gelmişti.</p>
<p>Bir sesin mırıldandığını duydu. Ana kapının yanında alçak sesle sohbet eden iki asker duruyordu. İhtiyacından çok fazlasını tüketmiş olmasına rağmen, Yudin yine du-(laklarında kan tadı hissetti. Buna direndi. Kendisini fark ederlerse, onları halledebilirdi, ama yaşamalarına izin vermek daha akıllıca olurdu. Yarın Romanov ailesinin hayatta olan neredeyse bütün üyeleri kendilerinden olan birine saygılarını sunmak için kiliseyi doldururlardı. Onlardan en az bir tanesinin Zimeyeviç'le olan eski anlaşmadan haberi olması gerekiyordu. Yudin onun kim olduğundan emin değildi, ama bu hikâyenin kaybolup gitmesine izin vererek çocuklarını başlarına gelebilecek şeyler konusunda cahil bırakmayı düşünecek kadar aptal olamazlardı. Üstlerinde bu kadar aşikâr bir şekilde bir <i>vurdalak</i>'ın izlerini taşıyan cesetlerin bulunması, gereksiz bir şekilde onları şüphelendirebilir ve savunmaya geçmelerine yol açabilirdi.</p>
<p>Yudin kuzey koridoru boyunca yürüyerek kilisenin orta kısmının etrafında dolaşıp Çar Nikolay'ın cansız bedenine olabildiğince yaklaştı. En azından resmİ olarak orada yatan beden onundu. Yudin'in kuşkuları vardı. Ama yine de, Nikolay neden kendisi için sahte bir ölüm sahnelemiş olsundu ki? Bunun Romanov soyuyla bir ilişkisi var mıydı, yoksa ilgisiz bir şey miydi? Hatta o buna gönüllü olarak katılmış veya yeni çar Aleksandr, tahtı zorla ele geçirmiş ve baba katili olmayı içine sindiremeyerek onu bir yere hapsetmiş olabilir miydi? Eğer bu doğruysa, o zaman II. Aleksandr yüzyıllardır süren aile geleneğini ihlal etmiş olurdu.</p>
<p>Ama her şey Nikolay'ın ölümünün gerçek olup olmadığına dayanıyordu. Yudin hâlâ koyu bir sohbete dalmış görünen iki muhafıza bakıp kendisini görmemeleri için tabutun arka tarafında kalacak şekilde yere sindi. Biraz sonra onun yanına geldi. Ayağa kalkıp içine baktı.</p>
<p>Kesinlikle Nikolay'a benziyordu. Yudin'in onu son gördüğü zamanki halinden daha yaşlı ve biraz daha şişman görünüyordu, ama bu mumyalama işlemine bağlı olabilirdi. Bıyığı özenle yağlanmış, saçları yaşadığı zamanlarda olduğu gibi, başının kelleşmeye başlayan kısmını gizlemek için öne doğru taranmıştı. Yudin elini onun alnına koyup soğukluğunun tadını çıkardı ve kuşkusuz ölmüş olduğunu doğruladı.</p>
<p>Burada yatan tabii ki onun bir benzeri de olabilirdi. Yaklaşık olarak aynı boya ve görünüme sahip olan herhangi birisi tabii ki çarın uğruna bu nihai fedakârlığı yapmaya ikna edilebilirdi ve muhtemelen kendisine bir seçme şansı da verilmezdi. Kan her şeyi açıklardı, ama Yudin cesedi korumak için atılan ilk adımın kanın vücuttan uzaklaştırılması olduğunu bilecek kadar anlıyordu bu işten. Yanak kısmındaki kırmızı ton, savurganca olsa da tamamen meşru bir vampirliğin sonucunu gizlemeyi amaçlayan makyajın eseriydi. Ama bir doku parçası da yeterli bilgiyi sağlayabilirdi.</p>
<p>Yudin elini ıslak cebine sokup deriden yapılmış ufak bir kutu çıkardı. İçinde bir neşter vardı. Hassas bir aletti ve bu iş için idealdi. Doku parçasının çok büyük olması gerekmezdi, ama yine de fark edilmeyecek bir yerden alınması gerekiyordu. Peki, neden bu kadar hassas davranıyordu? Yudin aniden cesede, sevdikleri kişiyi toprağa vermek için gelen bütün Romanovların asla yanlış anlayamayacağı bir şekilde, alnına bir tek kelimeyi -Zimeyeviç- kazıyarak hakaret etmek için dayanılmaz bir istek duydu. En önde gelen <i>vurdalak</i>'ın Romanov gücünün tam kalbine kadar girebildiği düşüncesi onları korkuturdu.</p>
<p>Yudin sessizce güldü ama direndi. Cesedin sol kolunu kaldırıp el ayası yukarı bakacak şekilde çevirdi, sonra giysinin kolunu biraz çekip onunla eldiven arasındaki beyaz cildi açığa çıkardı. Kimsenin bakmayacağı bu bölgeye makyaj yapmayı düşünmemişlerdi. Altındaki az miktar yağla birlikte bir parça deri kesip bir cam tüpe koydu, onu da deri kutuya yerleştirdi.</p>
<p>Arkasına döndü. Yarın dev bir kalabalığın önünde Nikolay katedralde babası Pavel, büyükannesi Yekaterina ve hepsi olmasa da çoğu aynı Romanov kanını ve lanetini taşıyan diğer sayısız çar ve çariçenin yanında toprağa verilecekti. III. Petro, Zimeyeviç'le birlik olmak istemiş, fakat eşi Yekaterina bunu önlemiş ve kendisi hükümdar olmuştu. Ruhu öyle olmasına rağmen, Romanov kanından değildi. I. Aleksandr'da amaçlarına çok yaklaşmışlardı. Hatta o Zimeyeviç'in kanını bile içmişti, ama ondan kurtulabilecek kadar uzun yaşamıştı. Onun cesedi de, ölümün kendisini bulduğu Taganrog'dan başlayan uzun ve yavaş yolculuk sonrasında buradaki yerini almıştı.</p>
<p>Eğer bir gün Zimeyeviç istediğini elde ederse, gömülmüş olmasına rağmen katedralin mahzenindeki mezarında uyanıp Rusya'yı sonsuza kadar yönetmek üzere efendisinin yanındaki yerini almak için yukarı çıkan bir çar olacaktı orada. Bu çar II. Aleksandr olabilir miydi? Yudin bunu bilmiyordu. Mikroskobun altında gördüğü şeyi anlamamıştı, ama cebindeki bu doku parçası her şeyi açıklayabilirdi. Onu incelemek için sabırsızlanıyordu.</p>
<p>Geldiği yoldan geri döndü.</p>
</body>
</html>