<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/ey1.css" type="text/css" rel="stylesheet"/>
</head>
<body>
<h1>26</h1>
<p>Marfa'nın dudakları kımıldadı ama ağzından ses çıkmadı. Yüzü soluktu ve derisi kemiğine yapışmış, yanakları içine çökmüştü. Yetmiş bir yaşındaydı, ama bu bakımsız kalmış haliyle daha yaşlı görünüyordu. Sevgi dolu bir oğul olarak Dimitriy'in, son gördüğünden beri geçen on yıl içinde ne kadar değişmiş olursa olsun annesini hücreye girdiği anda tanıması gerekirdi. Ama Dimitriy artık öyle bir şey değildi. Artık Marfa'nın oğlu olup olmadığı da felsefi bir tartışma konusuydu. Onu sevmiyor olması ise reddedilemez bir kesinlikti.</p>
<p>Yudin annesinin adını söylediği sırada Dimitriy gerçeği daha yeni sezmeye başlamıştı ama gerisi hızla geldi. Marfa'nın yüzüne bakıldığı zaman kim olduğu belli oluyordu ve Dimitriy duygusuz bir şekilde ona bakarken Marfa'nın iki şeyi neredeyse aynı anda kavradığını -birincisi, o kendi oğluydu, İkincisi, o bir vampirdi- görme ayrıcalığını tattı.</p>
<p>Marfa çok ufak tefek görünüyordu. Dimitriy onu son gördüğünde altmışlı yaşlarında, bel ölçüsü yaşıyla birlikte giderek artan tombul bir kadındı, fakat artık hepsi gitmişti. Her açıdan küçülmüş görünüyordu. Kollarını gevşek bir şekilde önüne sarkıtmış, yaşlı gözlerle Dimitriy'i izliyordu. Dimitriy'in onda bulmayı başarabildiği azıcık kan da artık akmıyordu.</p>
<p>"O zaman ölmemiş miydi?" dedi Yudin'e, hâlâ annesine bakarken.</p>
<p>"Hasta bile değildi. Sadece günün birinde benim hiç yaşlanmadığımı fark etti ve böylece gerçeği anladı. Bir gün bunun olacağını biliyordum ve senin Besarabya'da olduğun zaman da en ideal zamandı. Ona birlikte Moskova'ya gitmeyi teklif ettim ve o yolculuktan hiç geri dönmedi. Her şeyi resmileştirmek şaşırtıcı derecede kolay oldu."</p>
<p>"O zamandan beri burada mı?" dedi Dimitriy. "Sekiz yıldır?"</p>
<p>"Dayanıklılığı beni hayrete düşürdü, ama ona güç veren bir şey vardı. Aleksey'in, hatta belki de senin gelip onu kurtarabileceğini düşünüyordu.</p>
<p>Dimitriy annesine döndü. "Eğer bir teselli olacaksa bilseydim eminim öyle yapardım." Annesini niçin avutmak istediğini merak etti.</p>
<p>"Ya şimdi?" diye sordu Marfa, sonunda fısıltı halinde konuşmayı başararak.</p>
<p>Dimitriy omuz silkti. Onun bu soruyu neden sorduğunu pek anlayamamıştı. Dimitriy'in içinde, eski halinin kendisini cesur oğul rolünü oynamaya zorlayacak bir kalıntısının kaldığını mı düşünüyordu? Marfa'nın sakin kederi ancak böyle düşünmediğini ima ediyor olabilirdi. Ama yine de Dimitriy bunu neden yapmasındı? Onun tavrını hangi yasalar bağlıyordu?</p>
<p>Bir cevap alamayacağını anlayan Marfa başka bir soru sordu. "Neden?"</p>
<p>Dimitriy derin bir nefes aldı. "Uzun hikâye," dedi. "Şunu söylemem yeterli ki, bunu..."</p>
<p>Marfa gözleri kapalı, yanakları gözyaşlarıyla ıslanmış haliyle başını sallayınca Dimitriy sustu. Annesi gözlerini açtı ve tekrar konuştu. "Neden, Vasya? Onu bana neden gösteriyorsun?"</p>
<p>Göz ardı edilmek Dimitriy'in içinde ani bir kızgınlık hissi uyandırdı. Çocukken annesinin kendisine ceza vermek istediği zamanları hatırladı. En sevdiği numarası başka biriyle Dimitriy hakkında konuşmaktı."</p>
<p>"Neden olmasın?"</p>
<p>"Bana yeterince acı çektirmedin mi?"</p>
<p>"Bunun seninle ilgili olduğunu mu sanıyorsun?"</p>
<p>"Biraz önce nasıl tepki vereceğimi düşünürken keyifle kıpırdandığını gördüm, her zaman yaptığın gibi."</p>
<p>"Bu yine de seni bir sebep haline getirmez. Sen her zaman bir araçtın Marfa, bir amaç değil. Bunu biliyorsun." Yudin konuşurken elini kaldırdı ve yıllanmış bir eş gibi onun yanağını okşadı.</p>
<p>"Mitka'nın nasıl tepki vereceğini görmek için miydi?" "Gözle görülebilir fazla bir tepki olmamasına rağmen, o da bir mükâfattı. Ama haklısın; bu Mitka'nın iyiliği için. Memnun olmalısın."</p>
<p>"Memnun mu?"</p>
<p>"O ölümsüz oldu; her zamankinden daha güçlü, daha hızlı ve daha bilge. Hangi anne bununla gurur duymaz ki?" "Seni tanıdığımı unutuyorsun, Vasya. Senin gibi olduğunu görmek beni nasıl mutlu edebilir ki?"</p>
<p>"Sen bilirsin," dedi Yudin, elini Marfa'nın yüzünden çekerken. "Kendisine verdiklerimden sonra en azından Dimitriy'in mutlu olduğunu umuyorum."</p>
<p>"Peki, ne verdin?"</p>
<p>Yudin, bu sorunun cevabı son derece açıkmış gibi ona baktı. "Kendini bilme! Kişisel farkındalık! İçini görmeye çalış, Mitka. Ne hissediyorsun?"</p>
<p>Dimitriy, Yudin'in söylediği gibi duygularını incelemek için bir an düşündü. Aklına bir şey geldi ve konuşmaya başladı. "Biraz eğlendim; kabul etmemiz gerekir ki bu durum biraz ironik. Kandırıldığım için de kızdım, en çok kendime; ama sana da, Vasya. Onun ölmediğini fark etmem gerekirdi."</p>
<p>"Başka?"</p>
<p>"Tiksindim."</p>
<p>"Tiksindin mi?"</p>
<p>"Buradan. Ve yaptıklarından. Gizli bir mahzende sakladığın zincirlenmiş insanlardan geçinmenden, yalnızca bir sonraki gece beslenebilmek için onları her gün yeniden canlandırmandan. <i>Vurdalak</i> bir avcıdır, çiftçi değil." Dimitriy söylediklerinde ciddiydi. Yudin'in yolu tek yol değildi.</p>
<p>Yudin sırıttı ve başını salladı. "İyi. İyi," dedi. "Elbette katılmıyorum, ama içgüdülerini anlıyorum. Başka?"</p>
<p>Dimitriy biraz daha düşündü, sonra omuz silkti.</p>
<p>"Üzüntü yok mu?" diye sordu Yudin. "Pişmanlık, kızgınlık veya sevgi? Merhamet hissi?"</p>
<p>"Yok."</p>
<p>"O halde öğrendin," diye açıkladı Yudin. "Bu kadar güç durumda olduğunu hayal edebilme yetisine sahip olsaydın bile, annen için bu kadar az şey hissetmenin mümkün olduğunu düşünür müydün?"</p>
<p>Dimitriy düşünüp taşındı ve başını sallamaya başladı. "Hayır, haklısın, yapamazdım. Ya da en azından düşünürdüm, ama hissedemezdim. Bana sorsaydın, bir şey hissetmediğimi tahmin ederdim, ama gerçekte bunu bilmezdim. Sana teşekkür ederim, Vasya. Teşekkür ederim."</p>
<p>Dimitriy konuşurken aynı duygunun ya da duygu yokluğunun Yudin için de geçerli olduğunu anladı. Yudin elbette bunu da anlıyor, ancak Dimitriy'in sadakatinden emin görünüyordu.</p>
<p>"O halde artık hazırsın," dedi Yudin. Eliyle kapıya işaret etti ve Dimitriy oraya doğru giderken hemen arkasından takip etti.</p>
<p>"Hazır mısın?"</p>
<p>"Sana sormam gereken bir şey daha var."</p>
<p>"Nedir?"</p>
<p>"Göreceksin."</p>
<p>Kapıya gelmişlerdi. Yudin açmaya başladı. "Onların üzerine kilitlemeyecek misin?" diye sordu Dimitriy.</p>
<p>Yudin başını salladı. "Bırak yesinler. Bunu sonra yapabilirim." Koridora çıktı. Dimitriy onu izlerken başını daha da aşağı eğdi.</p>
<p>"Mitka!" Dimitriy arkasına döndü. Marfa sonunda boğazından bir fısıltıdan daha yüksek bir ses çıkarmayı başarabilmişti. "Hâlâ müziği duyabiliyor musun, Mitka?" diye sordu.</p>
<p>Dimitriy yanıt vermeden döndü, fakat yaşlı kadın sonunda ona eski yaşamıyla ilgili olan ve vampir olduğundan beri kendisini gerçekten kaygılandıran tek soruyu sormayı başarabilmişti; Dimitriy'in yanıtı ise "hayır"dı. Vasiliyevskiy Adası'ndaki mezarında uyandığından beri her gece denemiş olmasına rağmen, zihnine bir tek notayı bile çağıramamıştı. Ve şimdi bunu asla yapamayacak olduğundan hiç kuşkusu yoktu.</p>
<p>Annesine teşekkür etmek için bir nedeni daha olmuştu; Marfa ona içinde yeni bir duygu keşfetmeyi ve onun kendisine yabancı olmadığını anlamayı öğretmişti. İlk kez ve çok hafif de olsa, pişmanlık hissediyordu.</p>
<br/>
<p>Gribov yanılmıştı. Yudin'in bürosu boş değildi. Tamara merdivenden iner inmez çekmeceli dolabın üstündeki aynaya bakan uzun boylu adamı gördü. Duruşundan onun kim olduğunu tahmin etmiş olmasaydı, aynadaki yansımasına bakıp Dimitriy olduğunu söyleyebilirdi.</p>
<p>Hiçbir yansıma yoktu.</p>
<p>Tamara yalnızdı. Genelevde Gribov'a beklemesini söylemişti ve hazırlanıp buraya gelmesi yalnızca birkaç dakika sürmüştü, ama bu arada o gitmişti. Tamara zaten onun yardımı olacağından şüpheliydi. Bunu kendisi için yapmalıydı.</p>
<p>"Neden bana söylemedin?" diye sordu.</p>
<p>Dimitriy şaşkınlık ifadesi taşımayan yüzünü Tamara'y a döndü ve onu tepeden tırnağa süzdü. Tamara'nın elinde yeniden doldurmuş olduğu ve Raisa'ya karşı işe yaramış olan Colt tabancası vardı. Sağ elindeyse, koruyucu ucu Şodniya'nın güneyindeki demiryolunun yanındaki çayırlıkta kaybolmuş olan tahta bastonu vardı. Tamara bastonu neden daha kendisinin geldiğini bile fark etmemişken Dimitriy'in sırtına saplamamış olduğunu merak etti, fakat ondan o kadar nefret etmeyi daha öğrenmemişti.</p>
<p>"Neyi söylemedim?" diye sordu Dimitriy.</p>
<p>"Onların benim annem ve babam olduğunu." Sonraki sözcükler ağzından zorla çıktı. "Benim ağabeyim olduğunu."</p>
<p>"Gerçekten bilmek ister miydin?" diye yanıt verdi Dimitriy. "Annenin bir orospu olduğunu? Babanın bir zinacı, hain ve sürgün olduğunu? Kardeşinin de... ben olduğumu?"</p>
<p>"Buna karar vermek sana düşmezdi."</p>
<p>"Bu babamızın kararıydı. Ona karşı mı çıkmalıydım?" "Gerçeği bilmeye hakkım vardı."</p>
<p>Dimitriy omzunu silkti ve bunun anlamsız bir konuşma olduğunu fark etti. Tamara bir <i>vurdalak</i>'la eskiden onun bedenine sahip olan adamın vermiş olduğu bir kararı tartışıyordu.</p>
<p>"O burada mı?" diye sordu, başıyla zindanlara götüren açık kapıyı işaret ederek. "Babam? Yudin'le birlikte?" Dimitriy başını salladı. "Bu tam bir yeniden birleşme." "Sen niye onlarla birlikte değilsin?"</p>
<p>"Yudin'in planına göre ben oyuna biraz bekledikten sonra gireceğim, uzun zamandır kayıp olan babasını kurtarmak için dörtnala koşturarak gelen cesur evlat olarak. Sonra, oğul babaya Yudin'in öğrenmek istediği şeyin ne olduğunu sorar ve rahatlayan baba her şeyi anlatır."</p>
<p>"Yani o senin ne olduğunu bilmiyor mu?" Tamara sesindeki nefreti gizleyemiyordu.</p>
<p>"Bu, oyundaki son beklenmedik değişiklik. Aleksey oğlunun kendisini en eski düşmanıyla bir olup aldattığını öğrenmekle kalmaz, aynı zamanda onun dünyada en çok hor gördüğü şeye dönüşmüş olduğunu da öğrenir."</p>
<p>"Bu gerçekten gerekiyor mu?"</p>
<p>Dimitriy zorla gülümsedi. "Gerçeği öğrenmeye hakkı var."</p>
<p>Tamara'nın kendi sözlerine verebileceği bir karşılık yoktu. "O halde devam etsen iyi edersin."</p>
<p>Dimitriy sessiz kaldı. "Dediğim gibi, bu Yudin'in planı." "Senin onun kölesi olduğunu düşünüyordum." Konstantin'in önünde olsa, bu sözcüğe yüklediği kin Tamara'yı utandırırdı.</p>
<p>Dimitriy gülümsemeye devam ediyordu. "Bir süreliğine öyleydim." Duraksadı. "Uzun zaman önce, on sekiz yaşında süvari birliklerine katıldığım zaman, babamla birlikte Moskova'ya geldiğimizi hatırlıyorum. Fayton onu kaldığı yere bırakmış, sonra da beni kışlaya götürmüştü. Oraya ilk gittiğimde kendimi tamamen yalnız hissettiğimi anımsıyorum. Hayatımda ilk defa annemle babamın desteğinden yoksun kalmıştım. Tamamen korunmasızdım. Birkaç dakika sonra fark ettim ki, korunmasız olabilirdim, ama aynı zamanda özgürdüm de. Çocukken düşünmekten bile men edilmiş olduğum her şey artık bana açıktı. Edepsiz olabilirdim ve kimse beni durduramazdı. Çıkıp sarhoş olabilir, kendime bir orospu bulabilirdim. Her şeyi yapabilirdim. Sonra, bundan daha da özgür olduğumu fark ettim. Bunların hepsini <i>yapabilirdim,</i> ama mecbur değildim. Ne istersem yapabilirdim."</p>
<p>"Peki, yaptın mı?" diye sordu Tamara, konuşmanın nereye yöneleceğini merak ederek.</p>
<p>Dimitriy güldü. "Hayır. Yanılmıştım. Özgür değildim, ordudaydım. Ondan beri hep orada kaldım. Ama şimdi yeniden hürüm; fark etmem oldukça zaman almış olmasına rağmen, her zamankinden daha hürüm. İnsanlığın yapmamı istediği şeyleri yapmak zorunda değilim. Ama aynı şekilde, Yudin'in bana söylediklerini yapmak zorunda da değilim. Ne yaparsam yapayım, ben seçerim." "Peki, Yudin'e yardım etmeyi mi seçeceksin?" "Bekleyip görelim, olur mu?"</p>
<p>Dimitriy kararsızlığıyla eğleniyor ve bunu olumlu buluyor gibi görünüyordu. Blöf olabilirdi, ama Tamara'nın umabileceğinin en iyisiydi. O Aleksey'i terk edemezdi. Silahlı olsa da kendisinin Dimitriy'i mağlup edebileceğinden kuşkuluydu ve bunu başarsa bile Yudin'in dikkatini çekerdi. Bütün yapabileceği, o zindana tek başına inmek ve Dimitriy'in hiçbir şey yapmaması için dua etmekti.</p>
<p>Merdiven çatalına geldiğinde, Yudin'in onu buraya getirdiği zaman yaptığı gibi, sol tarafı seçti. Çok geçmeden dar koridora geldi. Sağ taraftaki uzak kapıdan koridora ışık geliyordu. Bu, Tamara'nın en çok nefret ettiği odaydı, lağım ve hastalık kokuyordu. Tamara parmaklarının ucunda yürüdü ve kapıya geldiğinde dinlemek için durdu. İnsan sesi duyulmuyordu, fakat Tamara bir şeylerin hareket ettiğini, su şapırtılarını, ara sıra gelen homurtu ve nefes seslerini duyabiliyordu. Banyoda yıkanan ve temizlemek için ayak parmaklarına uzanan birinin çıkardığı sesleri dinliyor gibiydi. Gürültülü bir su şapırtısı, sonra da güçlükle solumaya çalışan birinin sesini duydu. Ardından Yudin'in sesi geldi.</p>
<p>"Sadece bir isim, Lyoşa, ihtiyacım olan tek şey bu. Bir isim veya yer. Birini veya diğerini biliyor olmalısın."</p>
<p>Hızlı, derin solunum devam etti ve yavaşlamaya başladı. Sonra bir an durdu ve Tamara başka bir erkeğin konuştuğunu duydu, babasıydı! Bu sesi çok uzaklardan tanıyor gibiydi.</p>
<p>"Sen ahmağın tekisin, Yuda. Bana hiç söylemedi, nedeni de bu."</p>
<p>Bir su şapırtısı daha oldu ve nefes sesleri tamamen kesildi. Tamara doğru duyduğundan emindi, Yudin değil, Yuda. Hain. Dominikiya da bu ismi kullanmıştı; onun ve Aleksey'in yıllar önce Yudin'i bu isimle tanımış oldukları açıktı.</p>
<p>Tamara biraz ilerledi. Oda hatırında kaldığı gibiydi; tek ayırt ettirici özelliği, kendini suyla besleyen kurşun borusuyla o taş küvetti. Yudin küvetin yanında ahşap bir sandalyede oturuyordu, ceketini çıkarmış, gömleğinin kollarını yukarı sıyırmıştı. Küvete eğilmişti ve kolları suyun içindeydi. Tamara onun içinde ne olduğunu göremiyordu, ama tahmin edebiliyordu. Yerlere sıçrayan sular yavaş yavaş bir oluğa boşalıyor, sonra da duvardaki küçük bir delikten dışarı akıyordu. Pis koku hâlâ oradaydı, ama Tamara'nın hücreye son geldiği zamana göre daha azdı; bu belki de mevsime bağlıydı. Tamara yine şiddetli bir kaçma isteği duydu, ama bugün buna direneceğini biliyordu.</p>
<p>Tam Tamara konuşmaya başlayacakken Yudin doğruldu ve suyun altında tuttuğu şeyi dışarı çekti. Bu, yaşlı bir adamdı. Tamara onu gördüğünde heyecanla titredi. Suyun etkisiyle dümdüz olan uzun beyaz saçları omuzlarının arkasına kadar uzanıyordu. Kâkülü gözlerinin üstüne düşmüştü. Küvetten çıkar çıkmaz başını sağa sola salladı ve etrafa sular saçıldı. Sakalı da beyazdı ve ucundan sular damlıyordu. Yaşına göre güçlü görünüyordu.</p>
<p>İçinde bulunduğu koşullara rağmen, her şeyiyle Tamara'nın babası olarak düşündüğü adamdı.</p>
<p>"Nasıl bir duygu, Lyoşa?" diye sordu Yudin, yüzünü onunkine yaklaştırıp dişlerini gıcırdatarak. "Bu defa boğulan sensin, suya iten de benim."</p>
<p>"Son defasından daha bile iyi sayılır," diye cevap verdi Aleksey.</p>
<p>"Ne?"</p>
<p>"Son defasında dilimi ısırmam gerekmişti. Ben seni bırakırken kazandığını düşünüyor olman gerekiyordu. Şimdi artık her şeyi söyleyebilirim."</p>
<p>"O zaman söyle."</p>
<p>"Zaten biliyorsun. Seni ve Zimeyeviç'i Aleksandr'ın ölmüş olduğuna inandırarak aldattığımızı biliyorsun. Onun saklanarak yaşamak üzere çekip gittiğini biliyorsun. Hatta sen bana söyleyinceye kadar bilmediğim ve bugünü hayatımın en mutlu günü haline getiren bir şeyi de biliyorsun."</p>
<p>"Sana hiçbir şey söylemedim ben." Yudin'in sesi kibirliydi.</p>
<p>"Bana Aleksandr Pavloviç'in hâlâ hayatta olduğunu söyledin, yoksa onu neden soracaktın ki? Bunu nasıl keşfettiğini ancak tahmin edebilirim, ama onun emniyette olduğunu bilmek benim için bir zevk. O yaşamaya devam ediyor, Aleksandr Nikolayeviç de öyle."</p>
<p>"O zaman bana adını ve nerede olduğunu söyle," diye tekrarladı Yudin yavaşça.</p>
<p>"Bunları bilmiyorum. Bana söylemesi için aptal olması gerekirdi. Artık vazgeç, Yuda. Kaybettin. Bir kez daha."</p>
<p>"Biliyor musun, Lyoşa? Sana inanmıyorum. Ve neden biliyor musun? Çünkü böyle istiyorum. Eğer doğru düşünüyorsam ve sen biliyorsan, en sonunda çözülüp bana söyleyeceksin. Yanlış düşünüyorsam da, öleceksin. Ve ben her halükârda mutlu olacağım."</p>
<p>Elini uzatıp Aleksey'in saçlarını kavradı ve onu daha iyi bastırabilmek için ayağa kalktı. Bu defa Aleksey'i suya geri itmeyip saçlarından öne doğru çekti. Sonra aşağı bastırıp suya soktuğu başını dizlerinin arasına aldı. Aleksey bir an için direnmeye çalıştı, ama buna gücü yoktu.</p>
<p>"Bırak onu!" Odayı dolduran, Tamara'nın soğuk ve kararlı sesiydi. İstenen etkiyi gösterdi. Yudin, Aleksey'i bıraktı, o da sırılsıklam giysileriyle nefes nefese doğrulup oturdu. Tamara'dan habersiz görünüyordu. Başı suyun altındayken onu duyması mümkün değildi, hatta Tamara sular içindeki, yüzü tamamen saçlarıyla örtülmüş durumdaki adamın kendisini görebildiğinden bile emin değildi. Diğer yandan Yudin, Tamara'ya doğru dönmüştü.</p>
<p>"Seni görmek ne güzel, canım," dedi, şaşkınlığını hızla üzerinden atarak. "Lyoşa'yla konuşmayı ne kadar çok istediğini unutmuşum. Ama onu önce ben buldum. O yüzden sıranı beklemen gerekiyor."</p>
<p>"Hiç sanmıyorum," dedi Tamara, Yudin'in beraberinde getirdiği iki silahı gördüğünden emin olmak için öne doğru bir adım atarak. "Bunlarla ne yapabileceğimi biliyorsun."</p>
<p>Yudin biraz düşündü, sonra ayağa kalktı. Nefes nefese kalmış olan Aleksey hâlâ başı aşağıda suya bakarak oturuyordu. Tamara silahı doğrultunca Yudin geri çekildi. Sonra Tamara, Aleksey'e yaklaştı.</p>
<p>"Albay Danilov?" dedi. Ona, "Baba," diye hitap etme arzusuyla yanıp tutuşuyordu, ama şu an bir yeniden kavuşma ânı olması için uygun değildi, Yudin gibi bir mahlukun önünde olmazdı.</p>
<p>Aleksey başını çevirip dikkatle Tamara'ya baktı. Islak saçları hâlâ gözlerinin önündeydi. Saçlarını yana çekti, ama gözlerini kısarak bakması hâlâ doğru dürüst göremediğini gösteriyordu.</p>
<p>"Kimsin sen?" dedi.</p>
<p>Tamara bunu söylemeyi ne kadar isterdi; ama onun da zamanı gelecekti. "Seni buradan çıkaracağım/'dedi. "Yürüyebilir misin?"</p>
<p>Aleksey sudan çıkmaya çalıştı. Yudin gözlerini Tamara'nın elindeki tabanca ve bastondan ayırmıyordu, ama hareket etmeye teşebbüs etmedi.</p>
<p>"Burada yalnız değilim," dedi.</p>
<p>"Biliyorum," diye karşılık verdi Tamara.</p>
<p>"İkimizden birden kaçamazsın," dedi Yudin.</p>
<p>"Beni içeri o soktu, değil mi?" Tamara babasının iyiliği için Dimitriy'in isminden söz etmemeye dikkat ediyordu, fakat Yudin'in gözlerinde türünün en yeni üyesinin sadakati konusunda acı dolu bir kuşku ifadesi sezdi.</p>
<p>Bir su şapırtısı ve iç çekme sesi dikkatini dağıttı. Aleksey biraz doğrulmuştu. Küvetin kenarına yaslanmıştı ve bacakları hâlâ suyun içindeydi. Bu, yürek burkan bir manzaraydı; Tamara'nın aklında son derece güçlü bir insan olarak kalmış olan ve eski günlerde gerçekten de öyle olan bir adam, şimdi en basit şeyleri bile yapmaktan aciz bir şekilde çabalayıp duruyordu. Ama bunun bile mutluluk veren bir tarafı vardı; babası muhtaç durumdaydı ve Tamara ona yardım edebilirdi.</p>
<p>Bastonu koltuğunun altına sıkıştırdı ve tabancasının yönünü Yudin'den ayırmadan babasına doğru koştu. Karşısında böyle bir yaratık varken bunu yapması akıldışıydı, ama başka seçeneği yoktu. Sol kolunu babasının beline doladı ve onu kaldırıp sudan çıkarmaya çalıştı. Aleksey onun omzundan destek aldı ve Tamara yaşlı adama bacaklarının sahip olmadığı gücü vererek onu ayağa kaldırdı. Aleksey ağırdı. Tamara kollarında taşırken annesinin kendisine ne kadar hafif geldiğini anımsadı. Aleksey yaşını daha iyi taşımıştı.</p>
<p>Aleksey sonunda bacaklarını küvetin üstünden aşırıp sudan çıkmayı başardı. Ama ikisi de çok zorlanmıştı. Tamara küvetin kenarına yaslanabilmek için kendini yere bıraktı. Babasının ıslak vücuduna sarılıp onu kendine doğru çekmeye çalıştı.</p>
<p>Aleksey ve Tamara'nın özgürlüklerine kavuşmak için verdikleri mücadeleden bitap düşeceklerini bilen Yudin hiç müdahale etmedi. Ama Tamara'nın devam etmesi gerekiyordu. Aleksey'i tekrar kaldırıp taş zeminde çekmeye çalıştı. Aleksey Tamara'ya uzanıp parmaklarıyla omzunu kavramak istedi, fakat eli kayınca geriye doğru düştü. Sadece birkaç santim ilerleyebilmişlerdi. Yudin küçümseyici bir kahkaha attı.</p>
<p>Aleksey hâlâ Tamara'ya sarılmış durumdaydı ve ayaklarıyla zeminde destek alabileceği bir yer arıyordu. Elini Tamara'nın sırtına doğru kaydırdığı sırada Tamara'nın göğsünde taşıdığı ikonun ince gümüş zinciri başparmağına dolandı.</p>
<p>Tamara başını kaldırıp gözleri ateş püskürerek Yudin'e baktı. Tabancasını kaldırıp ona nişan aldı.</p>
<p>"Ne olduğumu hâlâ hatırlıyor musun?"diye sordu Yudin.</p>
<p>"Raisa neyse, sen de aynısısın ve ben onu yendim."</p>
<p>Tamara konuşurken Aleksey, parmaklarıyla zincirin ucundaki ikonu buldu ve onu zayıf, iyi görmeyen gözlerine yaklaştırdı. Tamara ancak o zaman onun önemini anlayabildi, Aleksey ve kendisi için taşıdığı önemi. Dört yaşındaydı ve yatağında yatıyordu. Babası üstüne eğilmişti. Annesi birkaç adım uzakta durmuş seyrediyordu. Babası zinciriyle birlikte ikonu boynundan çıkarıyor, onu kendisinin başından geçiriyor ve boynuna güzelce yerleşmesi için kızıl buklelerini biraz yukarı çekiyordu. Tamara o günden beri onu boynundan hiç çıkarmamıştı.</p>
<p>Bugün, Aleksey ikonu tekrar elinde tutuyor ve ona bakıyordu. Başını kaldırıp önce Tamara'ya, sonra tekrar ikona baktı. Yüzünde şaşkınlıkla hüznün, mutlulukla pişmanlığın birbirine karıştığı bir ifade belirdi.</p>
<p>"Toma?" Sesi hâlâ bir fısıltı gibiydi, ama bir sesin mutluluğu bunca yumuşacık ifade edebildiği bir tek gün olmuşsa, o işte bugündü. "Toma?" dedi tekrar, ellerini Tamara'nın kızıl kahverengi buklelerinin arasında dolaştırır ve yakından görebilmek için onları yüzüne doğru yaklaştırırken. "Bu sensin. Sen olmalısın."</p>
<p>Tamara babasının gözlerine baktı. Bu ânı çok uzun zamandır hayal etmişti, ama hiç böyle olacağını tahmin etmemişti ve yine de babasının yüzünde gördüğü sevgi ifadesi, içine dolan ve bütün varlığına yayılan his, her zaman hayal ettiğinin çok ötesindeydi. Koşullar ne olursa olsun, Tamara şu anda onu bu gerçeği öğrenmekten mahrum edemezdi.</p>
<p>"Evet baba," diye fısıldadı. "Evet, benim." Aleksey'in kollarının kendisini daha sıkı sardığını hissetti. Yaşlı adam konuşmaya çalıştı, fakat başaramadı, zaten buna ihtiyacı da yoktu. Tamara onun söylemek istediği her şeyi anlamıştı.</p>
<p>Bu an Yudin'in kahkahasıyla kesildi. Bu defa küçümseme yoktu içinde. Gürültülü, yürekten ve görünüşe göre samimiydi. "Ah, işte seni bu yüzden o kadar çok seviyorum, Lyoşa," dedi, neşeyle. "Her zaman sürprizlerle dolusun. Bu nereden çıktı?"</p>
<p>"Annem Dominikiya Semyonovna'ydı," dedi Tamara gururla, tabancasını Yudin'e doğru tutmaya devam ederken. Yanındaki Aleksey'in yeni kazandığı güçle dopdolu -Tamara bunu çok iyi anlayabiliyordu- olarak tekrar ayağa kalkmaya çalıştığını hissetti. Aleksey, Tamara'nın küçük bir desteğiyle ayaklarının üstünde doğruldu.</p>
<p>"Ah, şirin Dominik," diye yanıt verdi Yudin. "Bu, saçmalık derecesinde açık. Ve benim için çalışmaya başladığın günden beri babanın namına intikam planları yapıyordun."</p>
<p>Tamara bir şey söylememeyi tercih etti. Eğer böyle bir planın varlığına inanıyorsa, bu Yudin'in ihtiyatlı davranmaya devam etmesini sağlardı. Tamara yavaş yavaş babasına özgürlüğün yolunu açacak olan kapıya doğru yaklaşmaya devam etti.</p>
<p>"İşte bana söylemen için bir neden daha, Lyoşa," diye devam etti Yudin. "Kendi iyiliğin için değilse bile, kızının iyiliği için. Sadece ona neler yapabileceğimi düşün."</p>
<p>Yudin sustu. Aleksey'in yüzünden bir şey anlaşılmıyordu, ama Tamara onun Yudin'in sözleriyle işaret ettiği şeyi hayal ettiğini tahmin edebiliyordu. Tamara'nın söyleyebileceği bir şey yoktu, babası onun kendisi için endişelenmemesi konusundaki yalvarışını dikkate almayacaktı. Fakat sonra Tamara, Yudin'in bu fikri çok uzun bir süre havada bıraktığını hissetti. Gözlerini Aleksey'den ayırmış, artık ne babaya ne de kızına bakıyordu.</p>
<p>Tamara bir anda artık yalnız olmadıklarını fark etti. Kapı girişinden başka birinin sesi geliyordu.</p>
<p>"Ve Fiilİ Devlet Meclisi üyesi Yudin'in yapabilecekleri bizim planladığımız şeylere kıyasla hiç kalır."</p>
<p>Tamara bu sesi bakmasına gerek kalmadan tanıdı. Ama söylenenler yine de bir anlam ifade etmiyordu.</p>
<p>Kapı girişinde duran Tyeplov'du ve daracık yere sığabilmek için öne eğilmişti. Ama konuşan o değildi. Yanında tanıdık biri vardı ve ufak tefek, iddiasız görünümüne rağmen, Tamara'nın daha önce hiç görmediği kadar fiyakalı bir tavırla konuşmuştu.</p>
<p>Bu, Gribov'du.</p>
<p>"Söyle bize, Aleksey İvanoviç," dedi. "Duymak için hepimiz sabırsızlanıyoruz."</p>
<p>Yudin afallayarak Gribov'a baktı. Gribov'un yüzünde kibirli bir ifade vardı.</p>
<p>"Bunu neden öğrenmek istiyorsun?" diye sordu.</p>
<p>"Kendim için değil," diye cevap verdi Gribov. "Ama kim olduğunu tahmin edebilirsin."</p>
<p>"Zimeyeviç?" diye tısladı Yudin.</p>
<p>"Zimeyeviç,"diye doğruladı Gribov. Bu isim Tamara'ya bir şey ifade etmiyordu. "Ben onun Moskova'daki temsilcisiyim; onun insan temsilcisi. Yeni sen olduğumu düşünebilirsin."</p>
<p>"Ne zamandır?"</p>
<p>"Bizim tanışmamızın çok öncesinden beri."</p>
<p>"Neden?"</p>
<p>"Çünkü Aleksandr Pavloviç'in nerede olduğunu bulma olasılığı en yüksek olan kişi sensin, ama bu bilgiyi eski ustanla paylaşma olasılığı en düşük olan kişi de sensin."</p>
<p>"Ya o?" diye sordu Yudin, başıyla Tyeplov'u işaret ederek.</p>
<p>"Devamlı olmamakla birlikte, Yuri Vladimiroviç her zaman Zimeyeviç'e ait bir mahluktu. Artık yöntemlerinin hatasını gördü."</p>
<p>"Yani Zimeyeviç onun vasıtasıyla bizi duyabiliyor mu?" diye sordu Yudin.</p>
<p>"Duyabiliyorum," dedi Tyeplov. "Ve merak ediyorum." Tamara'nın hatırlayabildiği kadarıyla bu ses Tyeplov'a aitti, ama tonu farklıydı, daha derin ve güvenliydi; sanki daha yaşlı ve daha korkunç bir adam Tyeplov'un kimliğine bürünmüştü, ama kendi sözlerini söylüyordu.</p>
<p>"Tamamen onun kontrolünde mi?" diye sordu Yudin.</p>
<p>"Tamamen."</p>
<p>"Peki, ne istiyorsun?"</p>
<p>"Aleksandr Pavloviç Romanov'un adını ve yerini öğrenmek," dedi Tyeplov. "Hain Petro'nun torununun torununun torunu."</p>
<p>"Peki, ya sana söylersem?"</p>
<p>"Sen hiçbir şey bilmiyorsun?"</p>
<p>"Sen geldiğin sırada onu konuşturmak üzereydim," dedi Yudin.</p>
<p>"O zaman işimi kolaylaştırdığın için sana teşekkür ederim," diye yanıt verdi Gribov. Biraz ilerleyip sırılsıklam olmuş Aleksey'e yakından baktı. "Bu adam mı?" dedi, Tyeplov'a dönerek. "Seni iki kez mağlup eden adam?"</p>
<p>Tyeplov öne çıktı. "Beni mağlup etmedi, işe yaramaz uşağım Yuda'yı mağlup etti." Onlar konuşurken Tamara, Yudin'in hiç dinlemediğini fark etti. Gözlerini odada dolaştırıyor ve umutsuzca bir plan hazırlamaya çalışıyordu. Bir süre düşündükten sonra, şansının az olduğuna karar verdi. Yavaş yavaş kapıya doğru yaklaşmaya başladı.</p>
<p>Tyeplov, gözlerini Aleksey'e dikmişti. "Beni hatırlıyor musun, Danilov?" diye sordu.</p>
<p>Aleksey'in sesi kısılmıştı. "Senin bir mağaranın duvarına zincirlendiğini ve güneşin vücudunu yaktığını hatırlıyorum. Sana özgürlüğünü vermiştim."</p>
<p>Tyeplov başını salladı. "Bedenin ötesine bak, Danilov. Neredeyse yarım yüzyıl önce buraya pek uzak olmayan bir yerde karşılaşmıştık. Ülkeni kurtarmaya gelmiştim ve sen bana gülmüştün."</p>
<p>"Senin niyetin Rusya'yı kurtarmak değildi, ama haklısın, gülmüştük. Hatta Aleksandr Pavloviç, artık her neredeyse, hâlâ gülüyor."</p>
<p>Tyeplov'un gözleri öfkeyle parladı, ama soğukkanlılığını korudu. "Nerede olduğunu söyleyeceksin bana." "Asla."</p>
<p>Tyeplov'un eli Tamara'nın üstüne indi ve o bir yana, silahları da diğer yana savruldu. Tamara, ânında ayağa kalkıp çizmesinde sakladığı bıçağını çekti. Tyeplov gibi bir yaratığa karşı fazla işe yaramayacağını biliyordu, ama elindeki tek şey oydu. Hücrenin uzak köşesine doğru geri çekilirken, vampiri uzağında tutmayı beyhude yere ümit ederek bıçağıyla bir-iki hamle yaptı. O ise bıçağı yakalayıverdi. Tamara bıçağı hızla geri çekti ve Tyeplov'un parmaklarının arasından kan sızdığını gördü, ama bu hiç de caydırıcı olmamıştı.</p>
<p>Şimdi Tamara'nın yapabileceği tek şey geri çekilmekti. Tyeplov'un arkasından hücrenin geri kalanını görebiliyordu. Gribov tabancayı kapmış, duvara yaslanmış duran güçsüz durumdaki Aleksey'e nişan almıştı. Yudin özgürlüğe götüren yavaş yolculuğuna devam ediyor, yan yan kapıya doğru ilerliyordu. Bu, Tyeplov'un gözünden kaçmadı. Yudin kendisine en yakın noktadan geçerken, yumruğunu hiç bakmadan ona doğru savurdu. Burnuna isabet eden darbenin etkisiyle Yudin, başının arkasını duvara çarptı. Darbenin etkili olduğu iki noktadan da kan boşandı ve Yudin yere yığıldı. Tyeplov dişlerini çıkarmış Tamara'ya doğru ilerlemeye devam ediyordu.</p>
<p>Gribov'un sesi duyuldu. "Kızını gerçekten bu kadar az mı seviyorsun, Aleksey İvanoviç? Önemsiz sırrını saklamak için onun böyle ölmesine izin mi vereceksin?"</p>
<p>"Hayır," dedi Aleksey sakince.</p>
<p>"O zaman bize söylemeye hazırsın?"</p>
<p>Öğrenmek için gelmiş olduğu şeye bu kadar yaklaşmış olmak Tyeplov'u o andaki amacından uzaklaştırmamıştı. Sivri dişleri Tamara'nın boğazına doğru yaklaştı, fakat Tamara acı duymadı, sadece onun ılık nefesini ve tükürüğünün cildinde bıraktığı iğrenç ıslaklığı hissediyordu. Tyeplov, Aleksey'in iyiliği için performansını idareli kullanıyordu. Ama onun hareketi Tamara'nın olup biteni görmesini sağladı.</p>
<p>Aleksey doğruldu ve duvardan uzaklaştı. Tamara onu ilk kez doğru dürüst bir halde görüyordu. Boyu Dimitriy kadar uzun değildi, ama güçlü bir yapıya ve bu yaşında bile sağlam, geniş omuzlara sahipti. Tamara köşeli çenesini kesinlikle ondan almıştı. Dimitriy'den başka kimsenin aralarında bağlantı kuramamış olmasına şaşıyordu.</p>
<p>Gözleri yere sabitlenmiş olan Aleksey temkinli bir şekilde başını salladı. "Hayır," diye tekrarladı. Sonunda Tamara'nın beklemediği kadar büyük bir hızla yerinden fırladı. Üç adımda hücrenin ortasına ulaşmış, Tamara'yla Tyeplov'un olduğu yere biraz daha yaklaşmıştı. Oğlunun tasarladığı ve Tamara'nın yanında getirdiği ucu sivri bastonu tutan elini Tyeplov'a doğru kaldırmıştı. İki adım daha atsa onu Tyeplov'un sırtına saplayabilecekti.</p>
<p>İki el silah sesi duyuldu. İleri yaş, Aleksey gibi Gribov'u da pek yavaşlatmamıştı. İlk mermi Aleksey'in sol omzuna, İkincisi de karnına isabet etti. Tamara, sırtından çıkan kurşunun babasını kanlar içinde bıraktığını gördü. Ama iki kurşun da Aleksey'i engelleyememişti. Tamara onun -son iki parmağı eksik, biri de yarım olan- sol elinin uzanıp Tyeplov'un burnuna yapıştığını ve yüzünü kızının boynundan ayırmaya çalıştığını fark etti.</p>
<p>Gribov tekrar ateş etti, ama Tamara merminin nereye isabet ettiğini göremedi. Aleksey'in kolu düştü. Baston hafif bir açıyla Tyeplov'un sırtının sağ tarafından saplanıp sola doğru ilerledi. Aleksey nereye nişan aldığını çok iyi biliyordu. Tyeplov'un kolu bir anda gevşedi. Tamara, tıpkı genelevde İgnatyev'e ve demiryolunun kenarında Raisa'ya olduğu gibi, Tyeplov'un ölümlü kalıntılarının da hiçliğe karıştığını gördü. Tyeplov yavaşça yana doğru yıkılıyor, fakat vücudunun hiç ağırlığı kalmadığından giysileri yere normalden çok daha yavaş düşüyordu. Tıpkı kendisini zarif ve kontrollü bir şekilde sahneye atan, fakat sonradan kontrolü kaybeden bir balet gibiydi. Giysiler aşağı düşüp zemine çarparken bütün deliklerinden tozlar fışkırıyordu.</p>
<p>Aleksey elinde bastonla bir adım geri çekildi ve Tamara, Gribov'u net bir şekilde görebildi. Gribov tabancayı iki eliyle tutarak Aleksey'e nişan aldı ve tekrar ateş etti. Göğsüne isabet eden merminin etkisiyle arkasındaki duvara doğru sendeleyen Aleksey bastonu elinden düşürdü.</p>
<p>Tamara ağzından yükselen acı feryadın açıkça anlaşılabilir bir sözcüğü mü yoksa vahşi bir hayvanın intikam çığlığını mı andırdığını bilemedi. Gribov şoke olmuş yüzüyle ona döndü, ama silahı bakışlarını o kadar hızlı takip edemedi. Tamara'nın odayı kat edip onun üstüne çullanması bir saniye bile sürmedi. Tyeplov'a karşı hiç işe yaramamış olan bıçağı hâlâ elindeydi ve değerini kanıtlayacaktı. Tamara nişan alabilmesini engellemek için tüm vücuduyla Gribov'a yapıştı ve bıçağını kaburgalarının arasından göğüs kafesine soktu. Doğru nişan almış olduğundan emindi, ama yine de çelik bıçağı, darbelerden en azından bir tanesinin onun kalbine isabet edeceği ümidiyle, iki kez daha sapladı.</p>
<p>Sonra geri çekildi. Gribov ölmüştü, sadece Tamara kendini tuttuğu için ayakta duruyormuş gibi görünüyordu. Tamara kolunu ve bıçağı aşağı indirince Gribov'un bedeni aşağı kaydı ve külçe gibi yere yığıldı. İnsan ölümünün normalliğine tanık olmak ferahlatıcıydı, fakat Tamara'nın hemen çürümeyecek olan bir cesede bakmanın keyfini çıkarmak için zamanı yoktu.</p>
<p>Aleksey ve Yudin hücrenin bitişik iki duvarına yaslanmış oturuyorlardı. Aleksey çok daha kötü durumdaydı, fakat hâlâ hayattaydı. Yudin daha yeni kendine geliyordu. Tamara ne kadar zamanı kaldığını bilmiyordu. Çekeceği acıya aldırmadan babasını koridora kadar sürükledi. Arkasından kapıyı kapattı, fakat ne kilidin içinde bir anahtar ne de kapının dış kısmında bir sürgü vardı. Bu kapı Yudin'i uzun süre içerde tutamazdı. Tamara babasını boylu boyunca çekmek zorunda olduğu koridora baktı, sağ kalmak için başka şansları yoktu.</p>
<p>Dev cüssesi basık, kemerli tüneli neredeyse tamamen kapatan Dimitriy yolu kesti.</p>
<p>Geriye bir tek kaçış şansı kalıyordu: Yudin'in ardında ne olduğunu göstermediği yedinci kapı. Tamara kapıya baktı. Anahtarı hâlâ kilidin üzerindeydi. Tamara anahtarı kolayca çevirdi ve kapıya ekstra güç katan üç ağır, demir sürgüyü çekmeye başladı. Sonra başını eğip duvara yaslanmış hızlı hızlı nefes alıp veren Aleksey'e baktı. Tam arkasında daha önce konuştukları zaman olduğu kadar kararsız görünen Dimitriy duruyordu. Oğul babaya bakıyor, fakat baba oğlunu görmüyordu.</p>
<p>Sonunda Tamara üçüncü sürgüyü de çekti ve kapının kolunu kaldırdı. Tam o anda sağ taraftaki kapı açıldı ve Yudin göründü. Tamara'nın ileri koşup sondaki, keşfedilmemiş hücreye ulaşma şansı vardı, fakat bu seçimin onu özgürlüğe mi yoksa ölüme mi götüreceği konusunda hiçbir fikri yoktu. Babasından ayrılamazdı. Aleksey ve Dimitriy'e doğru bir adım geri geldi.</p>
<p>Yudin koridora çıkmış, Tamara'nın biraz önce açtığı kapı girişine dikilmişti. Tamara onu hiç bu kadar kızgın, bu kadar kontrolünü yitirmiş durumda görmemişti. Sonunda kararını veren ve yaklaşmaya başlayan Dimitriy'in ayak sesleri duyuldu. Yudin'in arkasından da sesler geliyordu, zincir şakırtılarına karışan, bir insana mı, yoksa hayvana mı ait olduğu belli olmayan inlemeler. Yudin'in orada ne sakladığını ancak Tanrı bilirdi, içerisi Tamara'nın göremeyeceği kadar karanlıktı.</p>
<p>Bunun önemi yoktu. Tamara, Kremlin'in altındaki dar, basık bir tünelde, biri önünde, diğeri de arkasında iki vampirle kapana kısılmıştı. Artık sonu gelmişti. Duvara yaslanıp babasının yanına çöktü. Babasının, elini tuttuğunu hissetti.</p>
<p>"Görkemli bir kurtarma teşebbüsü için artık çok geç, Dimitriy," dedi Yudin, bilindik eski tavrıyla.</p>
<p>Bu ismi duyan Aleksey bir anda dikkat kesildi. Başını kaldırınca bir öksürük nöbetine tutuldu, fakat yıllar geçse bile kimseyle karıştırmasının mümkün olmadığı oğluna bakmak için saçlarını yana çekti.</p>
<p>Dimitriy bunu sesiyle doğruladı. "Burada olma sebebim bu değil."</p>
<p>"Dimitriy?" Aleksey neredeyse fısıltıyla konuşmuştu. Oğlu ona cevap vermekle ilgilenmedi.</p>
<p>"Peki, ne?" diye sordu Yudin.</p>
<p>"Veda etmeye geldim."</p>
<p>"Babana mı?"</p>
<p>"Sana."</p>
<p>Konuşma bitmiş olmalıydı ki Dimitriy dar koridorda güçlükle arkasına dönerek gitmeye hazırlandı. Yudin boş gözlerle arkasından baktı. Tamara onun arkasında bir hareket olduğunu fark etti. Sonra Yudin aşağı baktı.</p>
<p>"Ah, Lyoşa. Aleksandr Pavloviç'le ilgili önemsiz zaferlerin senin olsun. Onun emniyette olduğunu bilerek ölebilirsin; nasılsa arkandan gelmesi uzun sürmeyecek. Ama ölmeden önce bilmen gereken bir şey var." Yudin konuşurken Dimitriy durup geri döndü. "Sevgili oğlunla ilgili, bilmeyi gerçekten hak ettiğin bir şey."</p>
<p>"Hayır, Vasya," dedi Dimitriy sert bir sesle. Öne doğru birkaç adım attı ve Tamara'nın hizasına geldi.</p>
<p>"Neden olmasın? Ona yalan söylememi istemezsin herhalde."</p>
<p>Dimitriy bir adım daha atarak başını kaldırmış ona bakan babasının yanına dikildi ve Yudin'e baktı.</p>
<p>"Beş yaşındayken tanıdığım küçük oğlanın, sen orospunla birlikte saklanırken bir gün büyüyüp bana gurur vereceğine, bana gurur veren bir..."</p>
<p>Dimitriy, Filistin tapınağını yıkmak üzere olan Samson gibi kollarını yana açıp ellerini koridorun duvarlarına dayadı. Ama planı bu değildi. Bütün ağırlığını verdiği kollarından destek alarak kaldırdığı bacaklarıyla Yudin'in göğsüne sert bir tekme attı. Yudin geriye doğru sendelerken sözleri yarıda kesildi.</p>
<p>Tamara tam bu anda Yudin'in arkasındaki hücrede bir şeylerin hareket ettiğini gördü, sıranın kendilerine gelmesini bekleyen ve sürünerek ilerleyen insan figürleriydi bunlar. Yudin geriye doğru sendelediği anda üstüne çullandılar. İkisi bacaklarından biri de kolundan tutup kendi alanlarına doğru çektiler onu, ama Tamara'nın dikkatini en çok dördüncüsü çekti. Bu, yanakları çökmüş olan yaşlı kadındı. İki eliyle, bir zamanlar kendisi için de kullanılmış olan bir zinciri tutuyordu. Onu, Yudin'in boynuna geçirip Tamara'nın beklemediği kadar güçlü bir hareketle sıkıştırdı. Bu hareket herhangi bir insanı birkaç dakika içinde öldürürdü. Kadının gözlerindeki nefret ve zafer ifadesini gördüğünde, Tamara bunun bir vampiri bile öldürüp öldüremeyeceğini merak etmeden edemedi.</p>
<p>Dimitriy bir tekme daha attı ve Yudin onu arkaya doğru çeken saldırganların da yardımıyla gerisingeri hücreye düştü. Tamara hızla hareket etti. Kendini kapıya doğru attı ve kapatmadan önce Yudin'in boğazındaki zinciri sıkıştırmaya devam eden yaşlı kadının gözlerindeki muzaffer bakışı tekrar görme fırsatını buldu. Kapıyı kapattığı anda en alttaki sürgüyü itti. Dimitriy de geri kalan ikisini sürdü, anahtarı çevirip cebine attı. Arkasını döndü ve tek kelime bile etmeden koridorda uzaklaşmaya başladı.</p>
<p>"Dimitriy!" Aleksey hüzünle oğlunu çağırıyordu. Dimitriy dönüp kız kardeşiyle babasına baktı. Tamara yıllar sonra onun o sıradaki yüz ifadesinden aklında kalanları düşünüp bir anlam çıkarmaya çalışacaktı, ama şu anda bunun için zamanı yoktu. Dimitriy bir anda kayboluverdi ve ardından merdivenlerdeki ayak sesleri duyuldu.</p>
<p>Tamara başını eğip babasına baktı. Gömleği kan içinde olan Aleksey çok yavaş soluk alıp veriyordu.</p>
<p>"Gitmesi gerekiyordu," dedi Tamara.</p>
<p>"Neden?"</p>
<p>Tamara buna verecek yanıt bulamadı.</p>
<p>"Hareket edebilir misin?" diye sordu. Pek uzağa gidemeyeceğini biliyordu, ama o kapı ne kadar sağlam görünürse görünsün ve ardında ne olursa olsun, babasını burada, Yudin'in bu kadar yakınında bırakmak istemiyordu.</p>
<p>"Sanırım."</p>
<p>Tamara Aleksey'in ayağa kalkmasına yardım etti ve birlikte merdivenleri çıkması için güç vermeye çalıştı. Aleksey'in basamakları normal adımlarla çıkmaya gücü yoktu, fakat bir basamağa oturdu ve kendini yukarı çekerek birer birer çıkmaya başladı. Beş dakika sonra ancak merdivenin çatallandığı sahanlığa gelebilmişlerdi ve Aleksey bu noktada daha ileri gidemeyeceğini söyledi. Sırtını duvara verdi ve bir bacağını kendine çekip, diğerini de bir alt basamağa koyup oturdu. Tamara onun yanına oturup elini tuttu. Burası karanlıktı ve ikisi de pek bir şey göremiyordu. Karanlık, babasının kırışık cildini ve beyaz saçlarını Tamara'dan saklıyordu, ama Aleksey'in yumuşak sesi onun her zaman babası olarak hayal ettiği güçlü adamı kolaylıkla gözlerinin önünde canlandırabilmesine yetiyordu. Aleksey de Raisa'nın kızının yüzünde açtığı dehşet verici yırtığı göremiyordu.</p>
<p>Saatlerce konuştular. Tamara ona aklına gelen her şeyi anlattı, sesi son derece zayıf çıkmasına ve kanlı öksürüğüne rağmen babası da konuştu. Tamara onun bedeninin artık iyileşmeyeceğini ve ikisinin de bu son anları birlikte geçirmek istediklerini biliyordu.</p>
<p>Aleksey ona 1812 ve 1825'teki, sonra da Austerlitz ve Tuna'daki maceralarını anlattı. Elini gösterip iki parmağını Silistre'de ve üçüncüsünün yarısını da Kışlık Saray'ın bir pervazında asılı kaldığı sırada nasıl kaybettiğini anlattı. Bu öyküler zaman zaman Tamara'yı güldürdü, fakat Aleksey'in hikâyelerini anlatırken zaten bunu amaçladığını biliyordu. Tamara'nın bu öykülerde saklanan dehşeti bilmesini istemiyordu, ama o bunu pekâlâ tahmin edebiliyordu.</p>
<p>Aleksey, Tamara'ya askerlik hayatında yaşadığı maceralar kadar vampirlerle olan hesaplaşmalarını da anlattı, ama askeri yaşantısı onu daha fazla gururlandırıyor gibi görünüyordu. Bunların çoğu Dimitriy'in Tamara'ya anlattığı şeylerle bağlantılıydı, ama Aleksey'in ekleyebileceği daha fazla şey vardı. Tamara bunun sebebinin Aleksey'in onları oğlundan gizlemiş olması mı, yoksa Dimitriy'in kendisinden gizlemiş olması mı olduğunu bilemedi.</p>
<p>Tamara da babasına hayatını anlattı. Kocasının ve çocuklarının nasıl öldüğünden ve Luka'nın nasıl yaşadığından bahsetti. Hayatta olan çocuğunu sadece ara sıra görebilmesi onu diğerlerinin ölmüş olmasından daha fazla etkiliyor gibi görünüyordu. Tamara bunun nedenini kolaylıkla anlayabiliyordu.</p>
<p>Aleksey'i en çok arkadaşlarından, Vadim, Maks, Dimitriy Fetyukoviç'ten, onlarla birlikte yaşadığı maceralardan ve Dominikiya'yla Sibirya'da geçirdiği huzur ve mutluluk dolu yıllardan söz etmek sevindirmişti. Tamara, babasına Dominikiya'yla olan karşılaşmasını, anneyle kızının bir araya gelişini ve annesinin kendisinin hayatını kurtardığını anlattı. Aleksey'in sorması üzerine Tamara ona Marfa'yla ilgili bildiği birkaç şeyi ve onun 1848'de öldüğünü söyledi. Onun kendisini bu halde görecek kadar yaşamamış olması Aleksey'i ferahlatmış gibiydi.</p>
<p>Tamara, Dimitriy konusunda babasına düpedüz yalan söyledi. Ona, Dimitriy'le tanıştığını, onun ne kadar iyi bir asker olduğunu, Sivastopol'da ne kadar cesaret gösterdiğini, hatta Tyeplov ve diğerlerine karşı mücadele ettiğini anlattı. Dimitriy'in Klin'e yaptığı talihsiz yolculuğa kadar olan bitenlerin neredeyse hepsini anlattı, sonra ağabey ve kız kardeşin babalarını kurtarmak üzere bir araya geldiklerine dair bir hikâye uydurdu. Aleksey'e asla gerçeği anlatamazdı.</p>
<p>"Neden gitmesi gerekiyordu?" diye sordu Aleksey.</p>
<p>"Yardım çağırmaya gitti," diye uy duruverdi Tamara. "Neredeyse gelir."</p>
<p>"Dimitriy'in büyüdüğünden söz ederken Yuda ne kastediyordu?"</p>
<p>"Kim bilir? Biliyorsun ki Dimitriy de bir aziz değil."</p>
<p>Aleksey güldü ve bu onu daha fazla öksürttü. "Önemli değil. Yuda'nın söylediklerinin tek kelimesine bile inanmam zaten. Bunu öğreneli çok oldu."</p>
<p>Sonunda söz Lavrovlardan açıldı ve Tamara'yı onlara bırakmaya nasıl karar verdiklerini anlatırken Aleksey yine ağladı. "Doğru yapmış mıyız, Toma? Seni korumamız gerekiyordu. Yuda benim üstüme gelebilmek için seni alacaktı. Bunu yapmaya mecburduk."</p>
<p>Annesi de aynı soruyu sormuştu. "Artık birlikteyiz, baba," dedi Tamara.</p>
<p>Aleksey sustu. Artık solunumu çok yüzeyselleşmişti ve fazla zamanının kalmadığı belliydi. Silahı ateşlemiş olan adama pek bir yararı olmamış olmakla birlikte, mermiler görevini yapmıştı. Birkaç dakika sonra Aleksey telaşla konuşmaya başladı.</p>
<p>"Dimitriy nerede?"</p>
<p>"Birazdan gelir," diye cevap verdi Tamara.</p>
<p>"Sana söylemem gereken bir şey var. Öğrenmek istedikleri isim, onu sana söylemeliyim."</p>
<p>"Bunu bilmeme gerek yok," dedi Tamara. Ayrıca bunu istemiyordu da. Çok tehlikeli bir bilgi gibi görünüyordu ona. Yudin'in planıydı, ama kahraman kurtarıcı rolünü oğul yerine kız almıştı.</p>
<p>"Lütfen, Toma," dedi Aleksey. "O bizim çarımız. Biri bunu hatırlamalı."</p>
<p>Tamara öne eğildi ve Aleksey onun kulağına güçlükle anlayabildiği iki kelime fısıldadı. Bu kadar küçük bir şeyi koruyabilmek için bu kadar büyük bir fedakârlık yapmış olması hüzün vericiydi.</p>
<p>"Fyodor Kuzmiç."</p>
<p>Başı geriye düştü, sonra sustu. Eliyle bir an kızının elini sıktı, kızı da eksik parmaklarının güdük uçlarını hissedince aynı şeyi çocukken de yaptığını hatırlayarak ona karşılık verdi. Sonra Aleksey'in parmakları gevşedi ve kolu düştü. Tamara babasının yüzüne sakin bir ifadenin yerleştiğini gördü. Aleksey'in ağzından mutlu bir iç geçirmeyi andıran son bir ses çıktı. Sonra artık nefes almadı.</p>
<br/>
<p>Yolcu arabası toprak yolda sarsılarak ilerliyordu. Tamara'nın gittiği yere henüz demiryolu döşenmemişti. O yüzden Tamara bu yolculuğu daha çok bir kaçış gibi algılıyordu. İçinde üç kişi -bir çift ve yalnız bir adam- daha bulunan umumi bir yolcu arabasıydı. Herkes çok az konuşuyordu, kadınla kocası bile. Zaman zaman Tamara'ya bakıyorlardı ve Tamara onların yüzündeki, ağır bir makyajla kapatmaya çalıştığı yara izine mi baktıklarım merak ediyordu.</p>
<p>Tamara annesi gibi babasının cenazesini de nehre bırakmıştı. Biraz araştırdıktan sonra içinde, neye yaradıklarını kolayca tahmin edebildiği iki tabut bulunan bir oda bulmuştu. Onlardan birini Aleksey'in son istirahatgâhı olarak kullanmak istemişti, ama bu uygun görünmemişti gözüne. Odanın bir koridora açılan başka bir çıkışı daha vardı ve oradan da bir tüneller labirentine geçiliyordu. Tamara babasını aşağı doğru inen tünellerden biri boyunca çekmiş ve Kremlin'in güney duvarının altından Moskova Irmağı'nın kıyısına çıkmıştı. Ne babasını üstüne yatırabileceği birkaç kalas ne de üstünü örtmek için yaprak bulabilmişti, ama akıntı burada çok güçlü ve hızlıydı. Babasının bedenini suya doğru çekip annesi için okumuş olduğu duayı okumuştu. Yapabileceğinin en iyisi buydu ve birazcık da olsa anlamı vardı; Şodniya, Moskova İrmağıyla birleşiyordu ve Tamara biraz şansın da yardımıyla babasıyla annesinin bedenlerinin bu sudan oluşan mezarın bir yerinde yan yana gelebileceklerini umuyordu.</p>
<p>O yedi kapılı kısa, alçak tavanlı koridora geri dönme cesaretini zorla bulabilmişti. Sağ taraftaki en uzak kapıdan akan suyun sesi duyulabiliyordu. Pis koku daha da artmıştı, yoksa bu orada oyalanmamak için bulduğu bir bahane miydi? Gribov'un cesedi yerde yatıyordu. Tamara yedinci kapının yanında durmuş, kulağını kapıya dayayıp dinlemişti. Bir şeylerin hareket ettiğini duymuştu, ama hepsi o kadardı. Görmüş olduğu o dört zavallı yaratık insansa, Yudin onları kolayca halledebilirdi, ama bunu yapmış olsa bile, hâlâ içeride kapana sıkışmış durumdaydı. Kapı sağlamdı, hatta belki de onun çıkmasına hiç izin vermeyecek kadar sağlamdı. Zaten Tamara ne yapabilirdi ki? Dimitriy anahtarı almıştı.</p>
<p>Derken Tamara birkaç santim uzağından boğuk bir çığlık ve birinin arka tarafından kapıya vurduğunu duymuş, bunun üzerine arkasına bile bakmadan kaçmıştı.</p>
<br/>
<p>Bunun üzerinden bir hafta geçmişti ve Tamara hâlâ kaçıyordu. Moskova'dan kaçmak için hazırlanmak fazla zamanını almamıştı. Bankadaki bütün parasını çekmişti, bu para şehirden kaçması ve başka bir yere yerleşmesi için yeterliydi. Kendi kaynakları ilelebet yeterli olmazdı, ama Konstantin'in verdiği ve giysisinin içine dikmiş olduğu elmaslı ve pembe safirli kolye hâlâ kendisindeydi. Tamara'nın ne mal olduğunu anlarlardı. Konstantin verdiğinden beri kolyeyi hiç takmamıştı. Elini uzatıp parmaklarıyla boynunda asılı duran ve her zaman da orada kalacak olan küçük ikonu yokladı.</p>
<p>Kolye Konstantin'in ona vermiş olduğu tek hediye değildi, o Tamara'nın en değerli ikinci şeyiydi. Safirlerden bile değerli olan ve şimdi yanında bulunan o en değerli armağan arabadaki beşinci yolcuydu.</p>
<p>Ölmeden önceki son saatlerinde Tamara, Aleksey'e bundan söz etmiş ve o da çok mutlu olmuştu. Babasının kim olduğunu sormuştu, fakat Tamara ona söylemek istememiş, Aleksey de bunu kabullenmişti. Aleksey'e eğer bu adamın adını öğrenirse muazzam gururlanacağını söylemişti ve bunun doğru olduğundan da emindi.</p>
<p>Ama Moskova'nın kendisi ve doğmamış çocuğu için güvenli olmadığını biliyordu, o yüzden de oradan ayrılmıştı. Tamara'nın orada kalmak için bir nedeni yoktu artık. Pencereden bakıyor, çocuğuna hamile kaldığı yolculuğu yaptığı trenin penceresinden izlemiş olduğu, ancak şimdi çok daha yavaş değişen manzaraları seyrediyordu. Elini hiç farkına varmadan karnının üstüne koymuştu. Tekmeleri hissetmek için henüz çok erkendi, hatta daha karnı bile büyümemişti, ama Tamara onun orada olduğunu biliyordu.</p>
<p>Her halükârda mutlu olacaktı, ama yüreği bir oğlan olmasını diliyordu. Henüz bir isim, bir vaftiz adı düşünmemişti, ama gerisini biliyordu. Baba adı Konstantinoviç veya Konstantinovna olacaktı, babası en azından bu kadarını hak ediyordu. Ama çocuk, soyadını gururla taşıyacaktı. Tamara, Moskova'daki son günlerinde Üçüncü Şube'deki bağlantılarını kullanarak yeni bir pasaport almıştı. Herhangi bir isim seçebilirdi ve saklanan bir kadın için aptalca bir seçim yapmıştı, ama artık gerçek kimliğini inkâr ederek yaşayamazdı. Yelena ve Valentin'i ne kadar severse sevsin, o hiçbir zaman bir Lavrova olmamıştı. Vitaliy'in adını almış olmaktan ve kendini Tamara Valentinovna Komarova olarak tanıtmaktan gurur duymuştu, fakat artık bunu yapamayacaktı. Yeni almış olduğu pasaportundaki isim hayatı boyunca hiç hissetmediği kadar gurur veriyordu ona. Gerçek kimliğinden emin olmak için arada sırada açıp gizlice pasaportuna bakıyordu.</p>
<p>O, Tamara Alekseyevna Danilova'ydı.</p>
</body>
</html>