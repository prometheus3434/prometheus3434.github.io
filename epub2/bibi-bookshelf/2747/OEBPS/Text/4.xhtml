<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/ey1.css" type="text/css" rel="stylesheet"/>
</head>
<body>
<h1>4</h1>
<p>Biraz ilerisinde bir bomba patlayınca Dimitriy kendisini yere attı. Yeni ve alelacele inşa edilmiş dev toprak set onu ve yakınındakileri korumuştu, ama zeminin sarsıldığını hissetti. Biraz bekleyip ayağa kalktı. Toprak setin içindeki bir delikten düşmanı gözetledi. Bunlar Fransızlardı, görebildiği kadarıyla hepsi öyleydi, ama bu şaşırtıcı bir şey değildi - İngiliz hatları daha güneydeydi. Fransızlar biraz ilerlemiş, artık Rusların misket tüfeklerinin menziline girmişlerdi. Topçuları bir kez daha Rus savunmasını kırmayı denerken, onlar da gizlenmek için her türlü olanağı kullanıyorlardı. Ama alacakaranlığa rağmen koyu mavi renkli üniformaları bembeyaz karların arasında açıkça seçilebildiğinden, Rus askerlerinin arasındaki en kötü nişancıların bile şansı yaver gidebiliyordu. Dimitriy uzakta önce bir siluetin yere düştüğünü gördü, sonra onu bir diğeri takip etti, ardından üçüncüsü de düştü. Ölümcül bir düşmana karşı savaşmak bir tür teselliydi. O düşünceyi aklından çıkarmaya çalıştı, ama yapamadı. Orada gizlenmiş kendisiyle alay etmek için bekliyordu, o kadar basit ve kaçınılamaz bir gerçekti.</p>
<p>Sivastopol'da vampirler vardı.</p>
<p>Bu abes bir fikirdi, ama Dimitriy'in içinden geçen, buna gülmekten ziyade çığlık atma isteğiydi. Bunu düşünmek bile kendisini çaresizce babasına koşup onun güvende olduğunu söylemesini isteyen bir çocuk gibi hissettiriyordu. Bu, çocukluk çağındaki güvenlik gereksinimine geri dönüş isteğinden daha fazla bir şeydi. Dimitriy'in babası gerçekten oldukça akıllı davranan ve onun korkularına gülmeyen dünyadaki tek insandı. Neredeyse bir baba gibi sevdiği Yudin bile <i>vurdalak'ların</i> var olduğu düşüncesiyle alay ederdi. Ama Aleksey gülmezdi. O daha önce vampirlerle karşılaşmıştı: Bir kez 1812'de, sonra da 1825'te. İkinci defasında Dimitriy de onlarla karşılaşmış ve Aleksey ona bütün korkunç gerçeği anlatmıştı. Dimitriy kırk yıl boyunca böyle canavarların unutulabileceğini ümit etmişti.</p>
<p>Dimitriy'in iki mühendisin Yıldız Kalesinin altında gerçekten nasıl ölmüş olabileceklerine ilişkin şüphelerini burada kimseye söyleyebilmesi mümkün değildi. Kendi kafasında bile, cesetlerin bulunduğu günden beri, bu iki adamın boynunu birtakım delilerin koparmış olduğu yönündeki akılcı kanaat ile bir kez daha bir <i>vurdalak'ın</i> açlığını giderdikten sonra geriye bıraktığı insanlık kalıntılarını görmüş olduğu yönündeki derinden hissettiği kesinlik arasında kalmıştı. Dimitriy'in bu tür varlıkların mevcut olduğu konusunda şüphesi yoktu, var olmaları orada olmalarıyla aynı şey sayılmazdı. Uzun zaman olmuştu, tıpkı Rusya ile Fransa savaşa tutuştuğundan beri uzun zaman olduğu gibi. Ama kırk yıl sonra, Fransızlar geri dönmüştü. Belki de <i>vurdalak</i>'ı <i>-le vampire-</i>  birlikte getirmişlerdi.</p>
<p>O ve Yüzbaşı Şulgin bu cinayetlerin bir delinin işi olduğu konusunda hemen fikir birliğine varmışlardı. Dimitriy için bu ayrım tartışmalıydı. Bir vampir birçok yönden sadece kendine has deliliği olan bir insandı. Ama deliler en azından öldürülebiliyorlardı; bir mermiyle veya bir kılıçla. Bir vampir ise daha uzmanlık isteyen yöntemler gerektirirdi. Ama Dimitriy bunları ortaya atmaya başladığı anda <i>kendisi</i> deli olarak kabul edilirdi. O yüzden sükûnetle ve tek başına hazırlandı, tıpkı babasının yapmış olduğu gibi. Bütün subaylar ortalıkta serbestçe dolaşan bir deli olduğu konusunda uyarılmış ve birkaçı ölmenin bir yolunun daha ortaya çıkmış olmasının ne fark edeceğini düşünüp gülmüştü. Dimitriy dilini ısırmış ve o farkın gerçekten nasıl olabileceğini söylememişti. En azından henüz yalnızca iki kişi ölmüştü. Yaratık belki de sadece... oradan geçiyordu.</p>
<p>O anda Dimitriy'in kaygıları daha somut bir düşmanla ilgiliydi. Düşmanın Çernaya üzerinden yaptığı saldırı başarısız olduğundan beri durum biraz Rusya'nın lehine dönmüş gibi görünüyordu. Şehrin güneydoğusundaki yuvarlak tepeyi ele geçireli daha iki gün olmuş olmasına rağmen şimdiden Kamçatka Alayı'ndan gelen askerlerle güçlendirmişlerdi ve böylece tepenin yeni ismi Kamçatka ay tabyası olmuştu. Bir "meme ucu'na benzediği, her Fransız erkeği tarafından hemen fark edilebileceğinden olsa gerek, Fransızlar ona, <i>Le Mamelon</i> adını vermişlerdi. Tepenin yakınlarında yeni savunma hatları oluşturulmuştu ve en kuzeyde olanı Beyaz Istihkâm'dı; Dimitriy -sadece düzenlenişlerini incelemek amacıyla- onları teftiş ederken Fransızlar saldırıya geçmişti. Bu cesur bir hareketti ve -savunmaları henüz tamamlanmamışken Rusları oradan çıkarmaya çalışmak- doğru hamleydi.</p>
<p>Saldırı iki saat önce başlamıştı, karanlık çöktüğünde Dimitriy'in kente geri çekilmek için bolca fırsatı olmuş, ama onları kullanmamıştı. Kendi tarafının hatalı taktikleri şöyle dursun, Fransızların taktiklerini gözlemleyerek bile öğrenebileceği çok şey vardı, ama bu yalnızca bir bahaneydi. Gerçek şuydu ki, Dimitriy son beş yılını bir şey olmasını, bir şeyin yaşamını değiştirip onu ilginç hale getirmesini bekleyerek geçirmişti. Tanrı biliyordu ya; bu, karargâhta gerçekleşebilecek bir şey değildi. Burada sahrada olmak, şansını denemek demekti. Bu düşünceyi kabullenmek zor olsa da, ölümle sonuçlanması durumunda, onun için bir sakıncası olmazdı. Ölmek istemiyordu, ama bu, yeni bir şeyle karşılaşma beklentisi karşısında oynamaya hazır olduğu bir kumardı.</p>
<p>Daha yakınında bir bomba daha patladı ve bu defa Dimitriy kendi isteğiyle yere düşmedi. Bir an yüzü, inşaat kazısı yapılırken ortaya çıkan ve Beyaz İstihkâm'a adını veren açık renkli killi toprağa gömülü olarak yüzüstü kaldı. Yaralanmamıştı. Ölümden kurtulmuştu. Ama hâlâ yeni bir şey olmamıştı.</p>
<p>"Bana Chopin'den bahsedeceğine söz vermiştin."</p>
<p>Dimitriy başını çevirdi ve gülmesine engel olamadı. Tyeplov etrafındaki savaş alanının gürültüsüne rağmen son derece sakin ve kontrollü bir ifadeyle tepesinde dikiliyordu . Kollarını Dimitriy'e doğru uzatmıştı. Bu kadar savunmasız bir durumda yakalandığı için bir an Dimitriy'in bedeninden bir utanç dalgası geçti. Başında duran kişinin Tyeplov olması karşısında bu hissin iyi mi yoksa kötü mü olduğunu ayırt etmek zordu.</p>
<p>"Şimdi mi?" diye sordu, Tyeplov'un uzattığı eli kavrayıp, ayaklarının üzerine doğrulurken.</p>
<p>Tyeplov başını yana eğdi. "Prens Galtsin'e de sorabilirim."</p>
<p>Dimitriy yanıt vermeye fırsat bulamadan, Tyeplov istihkâm siperlerinin üst kısmındaki platforma giden çürük tahta basamakları çıkmaya başladı. Onun gelişiyle canlanan Dimitriy arkadan takip etti. Yukarıda Tyeplov silahını omzundan indirdi ve iki hasır sepetin arasında pozisyon aldı - bunlar Sivastopol'ün savunma hattının önemli bir kısmını oluşturan toprak dolu sepetlerdi. Tyeplov bir atış yaptı ve tüfeğini tekrar doldurmak için toprak sepetinin arkasına geçti. Saniyeler içinde yeniden ateşe hazır hale gelmişti.</p>
<p>"Bu bir <i>shtutser,</i>" diye bağırdı Dimitriy.</p>
<p>"Bir Minie," dedi Tyeplov, silahını tekrar doldurmak için geri çekilirken; namluya barutu ve mermi çekirdeğini tek bir hareketle yerleştirip hızla içeri tıkmıştı.</p>
<p>"Nereden buldun onu?"</p>
<p>"Bir Fransız'dan aldım," diye açıkladı Tyeplov. "Ölü bir Fransız'dan."</p>
<p>Dimitriy güldü; Tyeplov'u memnun etmekten çok bu öyküyü eğlenceli bulduğundan. "Hak etmişti," dedi, ne kastettiğini tam olarak bilmeden. Toprak sepetlerinin arasındaki aralıktan bakıyordu. Fransızlar tam saldırıya geçmiş, onların siperlerine doğru koşuyorlardı. Dimitriy sağ tarafında bir yerde, belki düşman topçusunun ateşiyle açılmış, belki de Kamçatka'yı savunmaya çalışırken o aceleyle tam kapatılmadan kalmış bir gedik olduğunu fark etti. Piyadeler oraya doğru yönelmişlerdi. Tyeplov'un tüfeğinin gürültüsünü duydu ve askerlerden biri yere düştü. Tyeplov tekrar yerine sindi, fakat saniyeler sonra yine nişan alıyordu. Bir asker daha düştü.</p>
<p>"Bir tur ister misin?" diye sordu Tyeplov, tüfeğini doldururken.</p>
<p>Dimitriy gülümsedi ve kendisine uzatılan tüfeği aldı. Bu ona babasının kendisine ilk kez bir silah verdiği günü anımsattı, ama o zamanlar etrafta bir sülünden daha tehlikeli bir düşman yoktu. Toprak sepetlerinin arasından uzanıp koşmakta olan Fransızlardan birini gözüne kestirdi. Tetiği çekti ve silahın geri tepişini hissetti ama asker koşmaya devam ediyordu.</p>
<p>"Biraz yükseğe nişan alıyorsun," dedi Tyeplov silahı Dimitriy'den alıp, yükledikten sonra geri verirken.</p>
<p>Dimitriy hiçbir zaman iyi bir nişancı olmamıştı -bu bir süvari için zorunlu bir yetenek değildi- ama bunun gibi bir silahla atış yapabilme yeteneği her subayın çok arzulayacağı bir şeydi. Başka bir düşman askerini gözüne kestirip Tyeplov'un öğüdünü dinleyerek tekrar ateş etti. Asker ânında düştü. Dimitriy onun boynundan akan kanın karları ıslattığını ve kollarının saldırıya devam etmek ister gibi öne doğru açıldığını görebildi. Güldü ve Tyeplov'un hafifçe sırtına dokunduğunu hissetti. Tüfeği geri uzattı, Tyeplov da hemen tekrar doldurdu.</p>
<p>"Baban da bir zamanlar bayağı Fransız öldürmüş diye duydum," dedi Tyeplov. "Gerçek bir Rus kahramanı."</p>
<p>Dimitriy ateş ederken tüfeğin namlusunu aşağı eğdi ve mermi kimseye zarar vermeden kara gömüldü. Bir anda bir farkındalık ve onunla beraber gelen hayal kırıklığını hissetti. Demek ki mesele buydu. Tyeplov ağız arıyordu ve bunu yüksek olasılıkla Üçüncü Şube hesabına yapıyordu. Çar Nikolay, Dekabristlerin ailelerinin herhangi bir saldırı konusunda masum olduklarını iddia ediyor olabilirdi, ama bu onları duydukları sempatiyi ifşa etme tuzağına düşürmeyi denemeyeceği anlamına gelmezdi. Yine de bunların hiçbiri Dimitriy'in Tyeplov'un gerçekte ilgilendiği şeyi keşfetmiş olmakla yaşadığı üzüntünün derinliğini tam olarak açıklayamıyordu.</p>
<p>"Bir süreliğine öyleydi," dedi Dimitriy, "ama sonunda hepimizi küçük düşürdü. "Bu, tam olarak gerçeğin tepetaklak edilmesiydi. Dimitriy, Aleksey'in bir asker ve daha da kötüsü, tam da Tyeplov gibi bir casus olduğunu düşündüğü zamanlarda, ona pek saygı duymazdı. Ancak Aleksey'in kendini Rusya'ya hak ettiği yönetimi getirmeye adamış bir topluluğun üyesi olduğunu öğrendiğinde onu bir kahraman olarak görmüştü. Tyeplov, silahı Dimitriy'e geri verdi ama o elini kaldırarak reddetti. Yaptıklarından, bir insanı böyle kişilikten uzak bir şekilde öldürmekten zevk aldığından dolayı kendisini çok kötü hissediyordu. Bu Dimitriy değildi; bunu yalnızca Tyeplov'u memnun etmek için yapmıştı - onunla birlikte ve onun gibi olmak için.</p>
<p>Tyeplov omuz silkti ve kendi nişan aldı. "Buna inanmıyorsun," dedi güvenle ve tekrar ateş etti.</p>
<p>"İnanıyorum." Dimitriy oyun oynamayacak kadar akıllıydı. Daha önce hiç karşılaşmamış olmasına rağmen, bu hükumet ajanlarının pek kurnaz olmadıklarını duymuştu. En iyisi onların imalarına basit kesinliklerle yanıt vermekti.</p>
<p>Fransızlar artık geri çekiliyorlardı. Belli ki o gedik başarıyla savunulmuştu ve artık Rus silahlarından kaçmaktan başka çareleri kalmamıştı. Tyeplov hedefini hiç şaşırmadan sevinçle arkalarından ateş etti.</p>
<p>"Babanın karşılaştıkları en cesur adam olduğunu söyleyen arkadaşlarım var."</p>
<p>"Onu tanıyorlar mıymış?" Dimitriy şaşkınlığını -veya merakını- gizleyememişti.</p>
<p>Tyeplov tekrar ateş etti, bir asker daha düştü. "Ah, evet. Uzun zaman önceymiş, tabii."</p>
<p>Çarpışma artık bitmişti. Geride kalan birkaçı dışında Fransızların hepsi hatlarına geri çekilmişlerdi. Tyeplov tekrar ateş etti ve onlardan birini vurdu. "Ama baban pek fazla ateşli silah kullanan biri değildi, değil mi?" Tyeplov siperin arkasından çekildi ve yapılacak daha fazla bir şey olmadığına karar vermiş olacak ki, merdivenlerden indi.</p>
<p>"Ne demek istiyorsun?" Babasının kendini, kılıçla bir misket tüfeğiyle olduğundan çok daha rahat hissettiğini bilmesine rağmen, Dimitriy'in sesi gücenmiş gibi geliyordu.</p>
<p>"Elinden dolayı," diye açıkladı Tyeplov. Döndü ve tüfeği Dimitriy'in önündeki basamağa doğru çevirdi. Tüfeği kavramış olduğu garip tutuş şeklini göstermek için namlunun ağzını aşağı yukarı salladı. Sol elinin son iki parmağı avucunun içine doğru kıvrılmıştı ve silahı sadece işaretparmağı ve başparmağının arasında tutuyordu. Bu tam olarak, son iki parmağı bir Türk kılıcı tarafından uçurulmuş olan Aleksey'in tüfeğini tutuş biçimiydi.</p>
<p>"Gerçek adını öğrenmeden çok önce," dedi Tyeplov, hâlâ tüfeği ona doğru tutarak, "ona bir isim takmışlardı."</p>
<p>"İsim mi?" Dimitriy merdivenlerden indi ve tüfeğin namlusunu yana itti. Ortalık artık tamamen sessizleşmişti ve Tyeplov'dan uzaklaşıp şehre dönmek istiyordu, fakat daha fazlasını öğrenmek için yanıp tutuşuyordu.</p>
<p>"Elinden dolayı," dedi Tyeplov yine. "Takma adını bu şekilde almış."</p>
<p>"Hangi takma ad?" diye sordu Dimitriy.</p>
<p>Tyeplov gözlerini bir yandan diğerine çevirdi, yumuşak bir ton ve saygılı bir ifadeyle, "Üç Parmaklı Adam," diye cevap verdi.</p>
<p><span style="font-style: italic;">İlgili makama,</span></p>
<p><span style="font-style: italic;">Lütfen bu mesajın hamili Tamara Valentinovna Komarova'ya Prens Volkonskiy'le ilgili bilgilere tam erişim izni veriniz.</span></p>
<p><span style="font-style: italic;">L.V. Dubyelt</span></p>
<p>Tamara elini uzattı ve Gribov mektubu geri verdi. Tamara, mektubun tarihsiz olduğunu fark etmemesi için Gribov'un ona çok uzun bakmasını istememişti. Bir zamanlar üstünde bir tarih vardı -2 Ekim 1852- ama Tamara onu yerinde bırakmış olsaydı, ilettiği aciliyet hissinin etkisini azaltabilirdi. Sayfanın üst kısmına atılan basit bir bıçak keşişi onu ortadan kaldırmaya yetmişti. Tarihle ilgili sorulardan sonra, Dubyelt'in tam olarak hangi bilgilere erişimi onaylamış olduğuna ilişkin sorular gelebilirdi. O, Petersburg'daki arşivi kastetmişti, ama Tamara onun Moskova'dakini de kastetmemiş olması için bir neden göremiyordu. Kesinlikle Gribov'a karşı gelmek anlamında bir şey söylemezdi. Tam olarak hangi Prens Volkonskiy'in kastedilmiş olduğu konusundaki muğlaklığa da -Dekabrist sürgün Sergey Grigoroviç mi, yoksa İmparatorluk Meclisi'nin bakanlarından Pyotr Mihayloviç mi?- dikkat çekmezdi, bu ayrımı Dubyelt başlangıçta yetkilendirme imzasını attığı zaman bile açıklamamıştı. Tamara her iki prensle de ve bunun yanı sıra çok daha fazlasıyla da ilgileniyordu.</p>
<p>Gribov ayağa kalktı, masasını zayıfça aydınlatan lambayı alıp kapıya doğru yürüdü. Tamara onu izlemek için başını çevirdi, fakat adam parmağıyla işaret edinceye kadar onun kendisini izlemesini istediğini anlayamadı. Ayağa kalkıp onun arkasından bürodan çıktı.</p>
<p>"Umarım tedbirli olmamın sizce bir sakıncası yoktur," dedi Tamara'ya. Tamara bunun işe yarayacağını düşünmemişti, ama sonuçta Gribov da her memur gibi üstlerinden korkuyordu. Önce ona sormuş, o da hayır demişti. Sonra Gribov'a mektubu göstermişti. Yudin'in bürosunda olmadığını söylemişti, aksi takdirde Gribov bu kararın sorumluluğunu üstlenmemek için dosdoğru ona giderdi. Ama Yudin yokken, kişisel olarak doğrulamak için fazla uzakta olan General Dubyelt'ten gelen bir mektubun Gribov'un aklını çelmesi kesin gibi görünmüştü. Ve sonunda Gribov tam Tamara'nın ümit ettiği gibi tepki vermişti. Gribov gibi adamları bilirdi - erkekleri tanırdı.</p>
<p>"Bana kalsa, herkese izin verirdim," diye açıkladı Gribov, yürürlerken. "Böyle güzel bir kütüphane, sır olarak saklanmamalı." Yudin'in inine inen karanlık taş merdivenlerin en üst basamağına gelmişlerdi. Ve onun karşısındaki kapı Kremlin'in açık havasına açılıyordu. Önlerinde üstüne duvar halısı -Fransız veya Ortaçağ kökenli bir şeyin kopyasıydı, üstündeki desende bir bakire ile bir tekboynuz ve bir aslan görülüyordu- asılmış bir çıkmaz vardı. Kadının saçlarının kızıllığı Tamara'ya biraz kendini hatırlattı, fakat halıdaki küçük beden ve gerdan Tamara'dan çok Raisa'yı çağrıştırıyordu. Tekboynuz kibirle kadının elinde tuttuğu aynaya bakıyordu, fakat aynadaki yansımayı ancak bir anlığına görebildi, çünkü Gribov önündeki perdeyi açmış ve Tamara'nın orada olduğunu bilmediği bir kapı ortaya çıkmıştı. Gribov kapıyı ağır bir demir anahtarla açtı.</p>
<p>Kapının arkasında Yudin'i ziyaret etmek için kullanmaları gerekenden daha uzun, daha dar ve çok, çok daha eski bir merdiven vardı. Gribov önden gitti ve önlerindeki yol yukarıdaki gün ışığının anısı unutulana ve her türlü yön duygusu yitirilinceye kadar dönüp dolaştı. Merdivenler uzun düz bir koridorda son buldu ve Tamara onun kendilerini Kremlin'in altına götürdüğünü tahmin etti, çünkü dışarıya açılıyor olması anlamsız olurdu. Muhtemelen diğer girişlere açılan başka koridorlar da gördüler, ama Gribov onları göz ardı etti. Sonunda başka bir kapıya geldiler ve Gribov diğer bir anahtarla onu açtı. Sonra Tamara'yı önden buyur etti. Orası Tamara'nın herhangi bir ayrıntıyı seçemeyeceği kadar karanlıktı, ama çok büyük bir mekânda olduğunu hissetti. Sonra Gribov yanına gelip lambasını yaktı ve etraf aniden aydınlandı.</p>
<p>Tamara diliyle şaşkınlık ve hayranlık ifade eden bir ses çıkardı ama kendisini sözle ifade edemedi.</p>
<p>"Güzel, değil mi?" dedi Gribov, biraz bekledikten sonra.</p>
<p>Tamara ancak başıyla onaylayabildi. Salon kendisinin görebildiğinden daha ileriye uzanıyordu. Burada, tavandaki tonozlarla birleşen, düzenli bir şekilde konumlandırılmış belki elli veya daha fazla tuğla sütun vardı ve üstlerinde Kremlin'in artık hangi yapıları varsa onun ağırlığını paylaşıyorlardı. Tamara onların kalenin kendisi kadar eski olduklarını tahmin etti. Ama en büyüleyici olan şey, sütunların arasındakilerdi; belgeler -milyonlarca değilse bile, binlercesi- masaların üzerinde yığılmış veya raflara tıkılmış halde duruyordu. Bunlar Petersburg'da gördüklerinin on katıydı.</p>
<p>"Burası IV. İvan'ın buyruğuyla yapılmış," dedi Gribov, Tamara'nın kütüphanenin yaşıyla ilgili tahminini düzeltircesine. "Liberia'yı<a id="dipnot012" style="vertical-align: super;" href="../Text/dipnotlar.xhtml#sonnot012">[1]</a>&nbsp;-Bizans'ın bütün toplanmış bilgisini- koruması için inşa edilmiş."</p>
<p>Tamara bununla ilgili hikâyeler duymuştu, ama onların efsane olduklarını düşünmüştü. Burası, Moskova'nın, Bizans ve Roma'nın kendisinden sonra (ne Türklere ne de -daha da kötüsü- Papa'ya emanet edilebilecek bilgileri barındıran, Hıristiyanlığın yeni merkezi) Üçüncü Roma olma iddiasını güçlendirmek için inşa edilmişti.</p>
<p>"Bu o mu?" diye fısıldadı Tamara. "Burası mı?" O, çok daha yeni belgelerle ilgileniyordu, fakat bulabileceklerini düşündüğünde heyecanını dizginleyemiyordu. Kendisini evlat edinen babası Valentin Valentinoviç'i düşündü ve onun kitap sevgisinin kendisinin ne kadar büyük bir parçası haline gelmiş olduğunu fark etti. O, Tamara'nın burada bulunmasını çok kıskanırdı.</p>
<p>"Hayır." Gribov Tamara'ya cevap verirken, buraya getirdiği herkesle aynı rutini takip edermiş gibi gülümsedi. "Bir zamanlar belki ama yüzyıllardır artık değil. Bizans belgeleri götürüldü. Tahminime göre buraya yakın başka bir mekân var, hatta aramızda sadece bir tek duvar bile olabilir,"-konuşurken uzanıp tuğlaları okşadı-"fakat oraya nasıl ulaşılabileceğini bilmiyorum. Belki Majesteleri biliyorlardır. Belki de onun ataları bir zamanlar biliyorlardı, ama bu sırrı kendilerinden sonra gelenlere aktarmayı unuttular."</p>
<p>"Ama benim aradığım kayıtlar burada, değil mi?" diye sordu Tamara, zihnini yalnızca amacına odaklayarak.</p>
<p>"Büyük Petro zamanından beri topladığımız her şey burada, Petersburg'da olmayan her şey."</p>
<p>"Bu tam benim ihtiyacım olan şey."</p>
<p>"Sizi onlara bırakıyorum," dedi Gribov. Sesinde bir zafer imasından fazlası vardı - çok fazla bilginin, çok az bilgi kadar yararsız olduğu bilgisi. Ama Tamara heyecanlıydı. Kendisine babasının kitaplığını karıştırma izni verildiği zamandan beri kitaplara neredeyse fiziksel bir ilgi duymuştu: Onları koklamak, hissetmek, kendini içinde bulacağı yeni dünyaları hayal etmek istemişti. Burası onun için bir rüyaydı.</p>
<p>"Teşekkür ederim," dedi Gribov'un zafer duygusunu zayıflatmak amacıyla beğenisini yalnızca biraz abartarak. "Volkonskiy'i nerede bulabilirim?"</p>
<p>Gribov elini öne doğru uzatıp salladı. "Kim bilir? Bir kısmı sınıflandırılmış, bir kısmı da sınıflandırılmamış. Çoğu geldiği zaman bırakıldığı yerde kalmış. Arkalara doğru olanlar gerçekten çok eski." Kapıya yakın bir masadan bir mum aldı ve lambasma yaklaştırıp yaktı. "Yardım etmek için kalırdım, ama takdir edersiniz ki bu benim tek görevim değil."</p>
<p>Tamara arkasında onun adımlarını duydu, sonra kapı kapandı. Yolunu aydınlatması için mumu almış, lambayı Tamara'ya bırakmıştı. Tamara birden kendisini mezara gömülmüş gibi hissetti, fakat etrafına baktığında Gribov'un anahtarları yanındaki masanın üzerine bırakmış olduğunu gördü. Lambayı alıp salonda geçmişe doğru ilerledi. Önünde zorlu bir görev vardı, ama kendini önceki yıllardan çok daha ümitli hissediyordu. Ebeveyniyle ilgili gerçek bu yüksek, tonozlu tavanın altında bir yerde değilse, başka nerede olabileceğini hiç düşünemiyordu.</p>
<p>Kızıl Meydan'da dev bir çanın sesi yankılandı ve çoğu kişi aldırmadı. Moskova Köprüsü'yle Aziz Vasiliy arasındaki tepeyi tırmanan Yudin etrafındakilerden biraz daha fazla tepki verdi, bu kadar geç olduğunu fark etmemişti. Bir <i>vurdalak</i> için zaman hayati bir mesele olabilirdi. Tabutuna veya karanlık, gözlerden uzak bir yere gecikerek dönmek ve gündoğumunun ilk ışıklarına yakalanmak aptalca ve nahoş bir ölüm şekli olurdu. Ama onun, güneşin konumunu bildiren saatlere ihtiyacı yoktu. Akşam karanlığıyla şafak zamanlarında onun varlığını, ufuk çizgisinin hemen altında pusuya yatmış ve aniden üstüne atılıp kendisini kapabilmek için fizik yasalarının bir anlığına değişmesini ümit eden bir kurt gibi beklediğini hissedebiliyordu. Ama Yudin fizik yasalarına dünyada her şeyden, hatta kendi içgüdülerinden bile daha fazla güvenirdi.</p>
<p>O anda bu yasalar Güneş'in Yeryüzü'nün uzak taraflarında bir yerlerde olduğunu söylüyorlardı, o yüzden Yudin geç kalabilirdi, bundan pek fazla korkmasına gerek yoktu. Mesih Kulesinin saatine baktı, bunun için başını biraz kaldırması yetti, çünkü onun tam altındaydı. Ama henüz saat başı değildi, hatta çeyrek de değildi ve duyduğu çan sesi saatin ayırt edilmesi kolay tınısına benzemiyordu. Muhtemelen Kremlin'in içindeki birçok kiliseden birinden gelmişti.</p>
<p>Kolunun altındaki tahta kutunun sapını daha kuvvetle kavradı ve içindekileri kullanma hevesiyle kulenin altındaki kapı girişinden geçti. Bu onun sahip olduğu en kıymetli şeydi: Çıfıtkale'nin altındaki derin mağaralardaki laboratuvarından kaçarken kurtarabildiği birkaç şeyden biri olan mikroskobu. Orada Kırım'da savaş aylardır devam ediyordu, fakat onun sık sık uğradığı yere yakın bir yerde herhangi bir olay olduğunu duymamıştı. Oraya şimdi gitseler ne bulurlar diye merak ediyordu. Orada sevgi dolu anılarını bırakmıştı, ama bilimsel araç gereçlerini artık evde saklıyordu. Burası, Zamoskvoriçye'deki ırmağın güneyinde, nadiren ziyaret ettiği bir yerdi ama yararlıydı. Sahip olduğu şeylerin çoğunu depoladığı bu evin bodrumunda, Kremlin'in altındaki, daha düzenli ziyaret ettiği uyuma yerine gidemediği zamanlarda, gündüz saatlerinde yatabileceği bir tabut vardı. Bu, onun şehirdeki tek sığınağı değildi.</p>
<p>Raisa, Çareviç'in dudağından bir uzman gibi hiç hissettirmeden aldığı kan örneğini kendisine vereli neredeyse bir hafta olmuştu. Sonrasındaysa, Çareviç belki de dudağında bir yara olduğunu fark etmiş ve bunu Raisa ile olan gizli buluşmasıyla ilişkilendirmişti. Ama öyle olsa bile, bunu Raisa'nın böyle kuvvetli bir figürle karşılaşmanın uyandırdığı ihtirası dizginleyememiş olmasıyla açıklardı. Peki, "Romanov Hıyaneti" ile ilgili ne kadar bilgisi vardı? Amcası ve adaşı I. Aleksandr her şeyi anlamıştı. Bu bilgi tabii ki en çok tehlikede olanlara iletilirdi. Genç Aleksandr elini kaldırıp dudağındaki yarayı hissettiği zaman bağlantıyı kurabilir miydi? Fark etmezdi. Yudin'in elinde onun kan örneği vardı ve onu hemen inceleyebilirdi.</p>
<p>Yudin keşiflerinin çoğunu yıllar önce, o mağaralarda çalışırken yapmıştı. Zimeyeviç, Romanov kanına sahipti - Büyük Petro'nun gönüllü olarak kendisinden içilmesine izin verdiği kana. Bununla birlikte her Romanov, yalnızca Zimeyeviç'in kanının birkaç damlasını içmekle, onun gibi olma tehlikesi altına girmişti. Yudin'in yardımıyla, Nikolay'ın kardeşi Çar I. Aleksandr'da neredeyse başarılı olacaktı. Ama Aleksandr'ın ölümü onu kurtarmıştı.</p>
<p>Ve sorun da buradaydı. Yudin her Romanov kuşağında ancak bir tek başarı şansı olduğunu keşfetmişti. Zimeyeviç gücünü Aleksandr üzerinde uygulamayı denemiş, ancak başarısız olmuştu. Bu da aynı şeyi Nikolay veya Aleksandr'ın diğer herhangi bir kardeşiyle deneyemeyeceği anlamına geliyordu. Şans sonraki kuşağa geçmişti: Aleksandr, Konstantin ve diğerlerine.</p>
<p>Yudin gülümsedi. Çar Nikolay duygusal bir adamdı. Babası Çar Pavel'in dört oğlu olmuş ve onlara sırasıyla Aleksandr, Konstantin, Nikolay ve Mihail adlarını vermişti. Nikolay'ın ise dört oğlu olmuş ve onlara sırasıyla Aleksandr, Konstantin, Nikolay ve Mihail adını vermişti.</p>
<p>İlk erkek kardeş grubu Pavloviç, İkincisiyse Nikolayeviç soyadını taşıyordu. Zimeyeviç dikkatini Nikolayeviçlere yöneltecekti, ama henüz değil. Onlardan biri çar olana kadar değil. En yüksek olasılıkla bu Aleksandr olurdu, ama kim bilebilirdi ki? Eğer Zimeyeviç son hamlesini çok erken yaparsa, genç çareviç asla çar olabilecek kadar yaşamayabilir ve bir kuşak şansı daha yitirilmiş olurdu. Zimeyeviç her şey kesinleşinceye kadar beklerdi.</p>
<p>Peki, Yudin ne yapardı? O ve Zimeyeviç artık müttefik değillerdi - bunun çok uzağındaydılar, ve Zimeyeviç düşman olarak hafife alınabilecek biri değildi. Yudin için iki seçenek var gibi görünüyordu: yardım ederek Zimeyeviç'in lütfunu kazanmak veya onu ebedİ olarak mağlup etmek.</p>
<p>Henüz karar vermemişti. Ve karar vermek için bilgiye ihtiyacı vardı. Acelesi yoktu. Nikolay'ın sağlığı yerindeydi ve önünde daha yıllar vardı. Öldüğü zaman oğullarının kanı büyük önem kazanırdı, fakat şimdilik bu sadece bir merak konusuydu. Yudin böyle konulardan zevk alırdı.</p>
<p>Çan ikinci defa çaldı. Şimdi ses Kremlin'in duvarlarından yansımamıştı, Yudin sesin nereden geldiğini daha iyi anladı: neredeyse tam önündeki - Meryem Ana'nın Göğe Kabul Kulesi. Çalan, Göğe Kabul Çam'nın kendisiydi. Oradan geçenlerden bazıları, çanın günün bu saatinde çalmasına şaşırarak baktılar, fakat Yudin yoluna devam etti. Mikroskobuyla kan örneği yanındaydı ve onları kullanmak istiyordu. Şimdi tam çan kulesinin önündeydi ve bürosu birkaç dakikalık uzaklıktaydı.</p>
<p>Kafasının arkasında bir yerlerde -ufkun altında pusuya yatmış güneş gibi- bir anı saklanmış bekliyordu. O çanla ilgili, şimdi anımsayamadığı bir gelenek vardı. Üç kez çalması gerekirdi. Yaşamı boyunca veya en azından Rusya'ya geldiğinden beri, bu daha önce bir kez olmuştu, fakat o Rusya'da olmadığından duymamıştı. Çan sesi nadiren gerçekleşen bir olayı -her şeyi değiştiren bir olayı- haber verirdi.</p>
<p>Çan üçüncü bir kez çaldı ve Yudin hatırladı. Yürümeye devam etti, ama yalnızca onu durdurabilecek irade gücünden yoksun olduğu içindi bu. Zihni sadece farkma varmış olduğu, etrafındaki her şeyi önemsiz kılan, Rusya, Romanovlar ve en çok da kendisi için sonuçları olabilecek o dehşet verici şeye odaklandı. Göğe Kabul Çanı'nın üç kez çalması kesin ve apaçık bir mesajı iletirdi - Çar'ın ölmüş olduğunu. En son 1825 yılında çaldığında Yudin çok uzaklarda, güneyde Taganrog'daydı ve Çar Aleksandr'ın -bu bir tesadüf değildi- ölüm döşeğinin yakınındaydı. Zimeyeviç'le birlikte bir teknedeydi ve bayrakların yarıya indirildiğini görmüştü. Zimeyeviç'in Aleksandr'la bir bağlantı hissedemediğini, çarın bir <i>vurdalak</i> olarak yeniden doğmayacağını ve normal bir ölümle bu dünyadan ayrıldığını bildirdiği zaman duyduğu dehşeti anımsadı.</p>
<p>O an Yudin ve Zimeyeviç'in yollarının ayrıldığı noktayı işaretlemiş ve neredeyse Yudin'in hayatına mal olmuştu. Zimeyeviç'in ödemesi gereken bedel sadece bir erteleme olmuştu, bir kuşak daha geçmeden II. Aleksandr'ın "Bütün Rusya'nın Çan" olarak egemenliği ilan edilmeden önce "Romanov Hıyaneti"nin acısının çıkarılamayacağını biliyordu. İşte o gün gelmişti ve Yudin tamamen hazırlıksızdı.</p>
<p>Koşmaya başladı.</p>
<br/>
<p>Oğlan tıpkı babası gibiydi ve aynı mizaca sahipti. Tamara'nın yeğeni kapıyı çalmadan Lavrovların salonuna girip, "Duydunuz mu?" diye bağırdı ve soluklanmak için biraz bekledi.</p>
<p>"Vadim Rodyonoviç, bu ne cüret?" Valentin'in torununa böyle sertçe bağırması Tamara'ya çocukluğunda onun aynı sebeplerle kendisine ve Rodyon'a da böyle bağırmış olduğunu anımsattı. Ama Vadim'in gelişi, ortamdaki rahatsız edici sessizliği kırarak kendisini rahatlatmıştı.</p>
<p>Vadim konuşamayacak kadar nefes nefese kalmıştı ve sadece durmuş, hızla soluk alıp veriyordu. Tamara onu son gördüğünden beri dört yıl geçmişti. Ona kendi oğulları Stasik ve Luka'nın nasıl büyüdüklerini hatırlatıyordu ve Tamara böyle düşüncelerin kendisini üzmekten çok sevindirdiğini fark ettiği zaman şaşırdı. Yine de gözyaşları sık sık ziyaret ediyordu onu.</p>
<p>"Ama duydunuz mu?" diye sordu Vadim yine.</p>
<p>"Neyi duyduk mu, Vadya?" diye sordu Tamara hafifçe gülerek.</p>
<p>"Haberleri. Petersburg'dan telgrafla gelmiş."</p>
<p>"Hangi haber?" Yelena'nın sesi, Tamara'mnkinden daha tedirgindi.</p>
<p>"Ölmüş," dedi Vadim soluk soluğa. "Majesteleri ölmüş."</p>
<p>Üç yetişkin, oğlanın yüzüne bakıp onun doğruyu söyleyip söylemediğini anlamaya çalışır ve haberin doğru olmaması için dua ederken kısa bir sessizlik oldu, fakat bunun hiçbir Rus'un, bir çocuğun bile, hakkında şaka yapamayacağı bir şey olduğunu hatırlamaları uzun sürmedi. Yelena yüzünü elleriyle kapatıp inledi.</p>
<p>"Zavallı adam," dedi Valentin. "O zavallı aile."</p>
<p>Tamara habere verdiği tepkiye şaşırdı. İlk düşüncesi bunun politik sonuçlarına, Aleksandr Nikolayeviç'in Üçüncü Şube'ye babasından çok daha az dostça bakacağı gerçeğine ilişkindi. Şube'nin gücünde meydana gelecek her türlü azalmanın veya belki de dağıtılmasının neden olabileceği şeylerle ilgili kişisel sorunlarının ötesinde, Tamara bunun ülkenin düşmanlarının yararına olacağına yürekten inanıyordu. Ama sonra gözlerinin yaşardığını ve karnına bir ağırlığın oturduğunu hissetti. Valentin Valentinoviç haklıydı, hem o adam, hem de ailesi hakkında. Nikolay ülkesini idare edebilecek güce sahip olan bir adamdı. Yalnızca elli sekiz yaşındaydı.</p>
<p>Tamara odada etrafına baktı. Bu, çok Rus özellikli bir atmosferdi ve haber yayılırken ülke boyunca her evde sanki aileden biri ölmüş gibi özel bir kederle sahnelenecekti. Oldukça delice ve oldukça güzeldi. Tamara annesinin yanına gidip yanında diz çöktü ve elini ellerine aldı. Kimse konuşmuyordu. Annesi yüzünde zoraki bir gülümsemeyle onun saçlarını okşadı. Babası ellerini bacaklarının üstüne koymuş sessizce oturuyor ve başını sağa sola sallıyordu. Kafası karışmış görünen Vadim haberin kendisinde yarattığı heyecanla herkeste neden olduğu kederi bağdaştırmaya uğraşıyordu.</p>
<p>Tamara aniden dört yaşına geri döndü. O yaşını çok iyi hatırlıyordu, çünkü bu yaşlı Çar I. Aleksandr'ın öldüğü zamandı. O zamanlarda haberler daha yavaş yayılırdı, ama onlara birkaç gün içinde ulaşmıştı. O sırada Vadim gibi diğerlerinin kederini anlayamayacak kadar küçüktü, ama Yelena'yla Valentin'in tam şimdi olduğu gibi göründüklerini anımsıyordu.</p>
<p>Belki de ilk kez onların ileri yaşının görkemini takdir etti ve neden bu kadar etkilendiklerini anladı. Onlar sadece Nikolay'ın değil, Aleksandr'ın ve ondan önce babası Pavel'in, hatta belki Yekaterina'nın ölümünün de yasını tutuyorlardı. Onlar o zamanlar, kendisinin Aleksandr'ın ölümünde olduğu yaşlarda olmalıydılar. Belki de bu yeni çarın hükümranlığının sonunu görebilecek kadar çok yaşamayacaklarının farkına varıyor veya en azından bunu ümit ediyorlardı.</p>
<p>Ve o dört yaşındaki zihnin uzak köşelerinden başka bir düşünce, bir ümidin -fakat onun gerçekleşmiş olmasının değil- anısı çıkageldi. Çar'ın öldüğünü duyduğunda bir çocuk olarak onu en çok etkilemiş olan şey bir üzüntü hissi değil, bu haberin babasının -gerçek babasının- eve dönüyor olabileceği anlamına geldiğini fark etmiş olmasıydı.</p>
</body>
</html>