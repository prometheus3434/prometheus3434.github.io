<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/ey1.css" type="text/css" rel="stylesheet"/>
</head>
<body>
<h2>Öndeyiş</h2>
<p>Ölüm vadisi çok gerilerde kalmıştı.</p>
<p>Owen buna rağmen top ateşinin ritmik gümbürtüsünü hâlâ duyabiliyordu; ardı ardına gelen dört atış, sessizlik, sonra yine, yine ve yine dört atış daha. Omzunun üstünden baktı, fakat hiçbir şey göremedi; ne bir insan, ne de bir at. Başlangıçta altı yüz kişiden fazla olmalıydılar. Şimdi muhtemelen hepsi ölmüştü. Owen atını yavaşlatarak eşkin gidişe geçti.</p>
<p>Topun ritmi değişti; artık dörtlü değil, üçlü salvolar geliyordu. Owen hafifçe güldü. Burada silah yoktu. Atını daha da yavaşlattı ve ritmi yeniden değişen toynak sesleri neredeyse duyulamayacak kadar azaldı. Topların, iki bin dört yüz toynağın çıkardığı gürültüyü yutabilecek kadar güçlü gümbürdediği bir an olmuştu, fakat artık öyle değildi. Owen, Byron'ı durdurdu. At hırıldayarak soluk alıp veriyordu. Byron da başlangıçtan beri kendisine verilen emri sorgulamaksızın dörtnala koşmuştu, Owen da asla sorgulamamıştı. İkisi de yapmamıştı bunu.</p>
<p>Lord Cardigan'ın arkasından vadiden aşağı doğru taarruza geçmiş, her iki yandaki tepelerden üstlerine peşrev mermileri yağarken bile bir an durup onun buyruğunu sorgulamamışlardı. İleride toplar vardı ve ne pahasına olursa olsun onları ele geçirmeleri gerekiyordu, emir böyleydi. Vadinin alt kısmında üstlerine yağan ve yerden seken top mermileri, birliği darmadağın etmekle tehdit ediyordu, fakat bu sadece o mevkiyi ele geçirmenin ne kadar önemli olduğunu gösteriyordu. Her iki yanda askerler ve atlar düşüyor, kanları Owen'ın yüzüne ve üniformasına sıçrıyordu, ama o ilerlemeye devam ediyordu. Binek hayvanını ya da hayatını yitirmemiş olan herkes gibi Cardigan da ilerlemeye devam etmişti, Owen bu kadarını hatırlıyordu. Rusların toplarına kadar ulaşmışlardı; Owen, Cardigan ve belki de birkaç yüz kişi daha. Ve onların arasına daldıklarında topçuları yere sermek, bu bin yarda uzaklıktaki hedefleri yüz yüze gelmeden vurmak için eğitim almış olan adamları kılıçtan geçirmek çocuk oyuncağıydı. Ruslar korkaklar gibi kaçmışlar, kaçamayanlar ise ölmüşlerdi. İngilizler ağır kayıplar vermiş, fakat ölenlerin silahlarını ele geçirmişlerdi.</p>
<p>Ve sonra bütün bu saldırının anlamsızlığını fark etmişlerdi. Rus topraklarındaydılar ve arkalarında destek yoktu. Takviye kuvvetleri gelse bile kazandıklarını ellerinde tutamayacaklardı, zaten destek geleceğine dair bir belirti de yoktu ortada. Geri çekilme borusu çalınmış ve Hafif Süvari Alayı'nın hayatta kalan askerleri atlarını çevirmişti, fakat yalnızca bir tek kaçış yolu vardı, o da içinden geçerek gelmiş oldukları, cesetlerle dolu vadiydi. Her iki yandaki tepelerde hâlâ top mevzileri vardı ve oradan ayrıldıklarında çok geçmeden buradaki silahların başına tekrar topçular koyulabilirdi. En az kaybettikleri kadar insan daha ölecekti. Yine de bu, seçebilecekleri tek yoldu.</p>
<p>Ama Owen için durum böyle değildi; o geri çekilmemişti. Tam tersine son hızla topların ve onların arkasındaki, İngiliz saldırısının beyhudeliğinin yarattığı şaşkınlıkla hareketsiz kalan süvarilerin arasından ilerlemeye devam etmişti. Bazıları onun düşman topraklarının içlerine doğru at sürecek kadar cesur bir adam, diğerleriyse emirlere itaatsizlik edip yoldaşlarını terk eden bir korkak olduğunu düşünebilirlerdi, ama Owen her ikisi de değildi. Korku onu herhangi bir mantıklı eylem gerçekleştiremeyecek hale getirmişti; hem korkaklık hem de cesaret kararlılık gerektirirdi. Hiçbir şey yapmamış, yalnızca Byron'ın istediği yöne doğru dörtnala koşmasına izin vermişti.</p>
<p>Ama bunu kimsenin bilmesine gerek yoktu. Sayım yapılırken 17. Mızraklı Süvari Birliği'nden Teğmen P.E.A. Owen'ın adı ölmüş olduğu varsayılan yüzlerce kayıp askerin arasında geçecekti. İngiliz hatlarına yeterince çabuk geri dönebilirse, olup bitenlerle ilgili soru sorulmazdı. Sadece bir gün daha savaşabilecek sağlam bir asker ve sağlam bir ata sahip oldukları için sevinirlerdi. Bir kişi daha az kaybetmiş veya esir vermiş olurlardı.</p>
<p>Fakat bu henüz kesin değildi. Çarpışmadan sağ çıkmıştı, ama düşman hatlarının içindeydi. Şimdi Balaklava'nın oldukça kuzeyindeydi ve kuzeydoğuya doğru ilerliyordu. Böylesi daha iyiydi. İngiliz kampına geri dönebilmek için geniş bir yay çizmesi gerekiyordu. Sola doğru dönmesi Sivastopol'ün ötesine geçmek demekti, ki bu da akıllıca olmazdı. O yüzden sağa dönüp kıyıya doğru ilerleyerek Fransızların ve Tanrı'nın yardımıyla Türklerin de ötesine geçebilirdi. Fakat en azından Türklerle aralarının nasıl olduğunu biliyordu, Fransızları düşman olarak kabul etme alışkanlığını kırmaksa zordu.</p>
<p>Sağ tarafındaki tepeler gözünü korkutmaya başlamıştı bile. Üzerinde yol aldığı topraklar oldukça düzdü ve dört ülkenin orduları geldiğinden beri bu yöndeki bütün ümitler sönmüş olmakla birlikte, çoğunlukla üzüm bağı olarak kullanılan yerlerdi. Ama Owen, güneybatıdan kuzeydoğuya doğru uzanan kayalık tepelerin oluşturduğu hattı ve bu hattı bir saat içinde geçmemesi durumunda da geceyi dışarıda geçirmesi gerekeceğini biliyordu. Zirvelerin arasından geçen kolay bir rota belirleyebilmek amacıyla etrafı gözden geçirdi.</p>
<p>Tekrar birtakım gürültüler duydu, fakat bu defa onların top ateşi olduğu düşüncesiyle aldanmadı. Burada at sırtında olan herkesin Rus olması olasılığı vardı ve Owen'ın omzunun üzerinden fırlattığı bakış bu düşünceyi doğruladı. Üstündeki üniformadan kurtulmak konusunda hiçbir çaba göstermeyecek kadar aptal olduğu için lanet okudu, fakat artık çok geçti. Byron hızla dörtnala kalkmakta gönülsüz davranmadı ve katettikleri her yardanın kendilerini muhtemel İngiliz güvenliğine yaklaştırdığını düşünmenin verdiği güçle ileri atıldılar. Beş dakika kadar sonra Owen atını biraz yavaşlattı ve takipçilerini görebilmek için arkasına dönme riskine girdi.</p>
<p>Üç kişiydiler ve aralarında yarım milden fazla mesafe vardı. Kendisine çok çabuk yaklaşabilecek kadar hızlı ilerlemiyorlardı, fakat bu bölgede onu gözden kaybetmeleri olasılığı pek yoktu. Üstelik bu yöredeki diğer Rus birliklerinin nerelerde mevzilendiğini de biliyorlardı. Onu yakalamaları gerekmiyordu, sadece etrafını çevirmeleri yeterdi.</p>
<p>Yol çatallanıyor ve daha az kullanılan tarafta kalan devamı, ilerideki tepelere doğru gidiyordu. Bu daha iyi bir seçim gibi görünüyordu, çünkü Owen'ı onların gözünden saklayabilecek daha fazla dönemece sahipti. Eğer birlikler burada konuşlanmışlarsa, işi biterdi. Bir kasabaya geliyordu. Şimdiye kadar sadece köylüleri görebilmişti, görünüşe göre Tatar olmalıydılar. Owen onların, ister üniformalı, ister üniformasız olsun, bir Rus'u bir İngiliz'den ayırt edebileceklerinden şüpheliydi.</p>
<p>Yol ileride kıvrılıyor ve iki yandaki tepeler sarp kayalıklara dönüşürken dikleşmeye başlıyordu. Owen tekrar arkasına baktı ama takip eden üç atlıyı göremedi. Bu onların vazgeçmiş olduğu anlamına gelmezdi. Her iki tarafında yükselen kayalıklar nedeniyle artık yönünü seçme şansı yoktu. Bunu bilmek için kendisini görmeleri gerekmiyordu.</p>
<p>Artık kasabanın merkezine gelmişti. Sağ tarafında Tatar tarzında inşa edilmiş bir saray vardı. İki kule -onların minare olduklarını tahmin etti- zarif bir şekilde göğe doğru uzanıyordu. Yol kenarında bir kadın ona bakmak için durdu. Yaşlıydı ve cildinin kirden mi, yoksa doğası gereği mi koyu renkli olduğu anlaşılamıyordu. Kadın onun gelişine şaşırmış görünmedi ve bu Owen'ı korkuttu, çünkü kadının askerlerin varlığına alışkın olduğunu düşündürüyordu. Sol taraftaki kayalık, sarayın üstüne eğilir gibi yol boyunca devam ediyordu. Doğa koşullarının oluşturduğu aşınma nedeniyle bir noktası neredeyse bir yüze, belki de bir kafatasına benzemişti. Owen, şapkasındaki rozetin üzerinde yer alan ve mensubu olduğu alayı simgeleyen kafatasını ve kemikleri düşündü. Bu, Zafer ya da Ölüm anlamına gelirdi ve Owen, zaferle ilgili bütün ümidini yitirmişti.</p>
<p>Kısa bir süre sonra kasabadan çıkmış tepelere doğru ilerliyordu. Son gördüğü yapı kayalıkların kenarına inşa edilmiş bir tür manastırdı. Bir Müslüman köyünün bu kadar yakınında olması tuhaf bir karşıtlık oluşturuyordu. Yol, vadinin sağ tarafına doğru dönmüş ve sol tarafındaki tepe dik bir şekilde alçalıp sonra bir kayalık olarak yeniden yükselmişti. Sağda ise ormanlık dik bir yamaç vardı. Bu Owen'a Balaklava'da at koşturduğu vadiyi anımsattı. Bu vadi daha dar ve dikti, fakat bütün Hafif Süvari Tugayı'nın<a id="dipnot001" style="vertical-align: super;" href="../Text/dipnotlar.xhtml#sonnot001">[1]</a>&nbsp;-veya ondan geri kalanın- emredilmiş olsaydı buraya da neşeyle taarruz edeceğinden hiç kuşkusu yoktu. Tepenin yamacında gizlenmiş, kendisine ateş etmeyi bekleyen bir top varsa, ölüm kaçınılmazdı.</p>
<p>Durup ileri baktı. Şimdi kendisini takip edenlerin hep biliyor oldukları şeyi görebiliyordu. Burası bir çıkmazdı. Yol vadinin ucunda dönüyor ve aksi yöne doğru kıvrılarak bir tür yerleşim yerine ulaştırıyordu. Owen yaprakları dökülmüş ağaçların izin verdiği kadarıyla, buradan gelmiş olduğu yolu görebiliyordu. Üç atlı oradaydı ve yavaş yavaş kendisine doğru yaklaşıyorlardı, fakat onları köye gelmeden önce son gördüğü mesafeden daha yakınındaydılar. Tuzağa düştüğünü biliyorlardı.</p>
<p>Owen atından indi. Önündeki yolu Byron veya herhangi bir at geçemezdi. Dizginleri gevşekçe bir ağaca bağladı ve ikisini de kandırırcasına, ayrılıklarının geçici olduğuna inandırmak için her zamanki gibi hayvanın boynunu okşadı. Yol, üzerinde ağaç ve çalıların tutunamayacağı kadar dik bir bayırın etrafından dolaşıyordu. Onu takip etmesi durumunda kolay bir av olurdu, o yüzden doğrudan görmüş olduğu yapılara doğru giden en dik yamacı tırmanmaya başladı.</p>
<p>Burası bir yerleşim yerinden çok bir kaleydi. Yamacın en üst kısmı yaklaşık yirmi-otuz ayak uzunluğunda dikey bir kayaydı ve tepesindeki yapılara saldırılmasını imkânsız kılıyordu. Kayalık olmayan yerde ise, kapısı olan bir duvar inşa edilmişti ve yol oraya kadar gidiyordu. Owen içeri girebilseydi, kendisini savunma konusunda bir ümidi olabilirdi. Ama yalnızca içeri girebilseydi.</p>
<p>Kapıdan girmeyi denedi, fakat zincirlenmişti. Onu kırarak içeri girmeyi deneyecek zamanı yoktu. Sağ tarafta, duvarla doğal kayaların birleştiği yerde bir kaya çökmesi olmuştu. Owen çökmüş iri kaya parçalarına tırmanarak kısa sürede duvarın tepesinin hizasına kadar çıktı. O anda bir silah sesi duydu ve birkaç yarda ötesindeki kayaya bir mermi çarptı. Owen kendisini duvarın öte yanına fırlattı ve aşağıdaki taşlık patikaya kötü bir şekilde düştü, ama düşüşü hiç yürüyemeyeceği kadar kötü değildi.</p>
<p>İçeride oldukça büyük bir kasaba vardı, kayalıklardaki doğal yapılardan inşa edilmiş evleriyle bir mağara kentti burası. Yapılardan birkaçı bütünüyle insan elinden çıkmıştı, fakat çoğu varoluşunun yarısını insanoğluna diğer yarısını da doğaya borçluydu.</p>
<p>Dışarıdan sesler geldiğini duyarak kayalıktan aşağı baktı. Üç Rus yaklaşıyordu. Kendisi gibi onlar da atlarından inmişlerdi. İkisinin tabancası vardı, fakat Owen onların silahlarının ne kadar ilkel olduğunu biliyordu. Ateş eden diğeri olmalıydı ve tekrar ateş edebilmesi için silahını doldurması gerekiyordu. Owen, Dean and Adams marka toplu tabancasının kabzasını sıkıp gülümsedi. Silaha mermi yüklemeden beş atış yapabilirdi ve yalnızca üç tane hedefi vardı.</p>
<p>Adamlar Owen'ın yukarı çıkmasını sağlayan kaya çökmesinin olduğu yere yaklaştılar. Kendi aralarında kısaca konuştular, fakat Owen konuşmalardan bir şey çıkaramadı. Adamlardan silahsız olanı tırmanmaya başladı, diğerleri ise kafasını kaldırmaya cesaret eden her şeye nişan almaya hazır bir şekilde kayalığın tepesini gözlediler.</p>
<p>Owen silahını adamlar kendisinin hareketini bile göremeden ateşledi. Ona doğru tırmanan Rus hiç ses çıkaramadan bir çuval gibi arkadaşlarının ayaklarının dibine düştü. Owen ayağa kalkıp kendisine daha yakın olan rakibine nişan alarak tekrar ateş etti. Mermi hedefini bulmadı, fakat adamlar dönemeden Owen tetiği tekrar çekip bir el daha ateş etmeyi başardı.</p>
<p>Elinde ve önkolunda yakıcı bir acı hissetti ve haznesinden geriye doğru patlayan barutun kolunun derisinde meydana getirdiği siyah yanık izlerini gördü. Silahı aşağıdaki kayalara çarptığı zaman meydana gelen takırtıyı duyuncaya kadar onu elinden düşürdüğünü bile fark edemedi. Tabancası artık ulaşamayacağı kadar uzağındaydı ve şükürler olsun ki düşmanlarının da ulaşamayacağı bir yerdeydi. Ama adamlar artık cesaretlenmiş ve kendisine doğru tırmanmaya başlamışlardı.</p>
<p>Owen kaçmaya başladı. Daha önceleri burada yaşamış olanlarca terk edilmiş olan kale yalnızca birkaç yüz yardalık dar bir düzlükteydi. Uzak ucuna ulaşmak daha da zordu. Diğer bir kayalık dikey bir şekilde yirmi ayak kadar iniyor, bunu vadiye inen yüzlerce ayak uzunluğundaki çimenli, dik bir bayır takip ediyordu. Bu tarafta herhangi bir patika görünmüyordu. İstila zamanlarında burası zapt edilemez bir yer olmalıydı.</p>
<p>Owen arkasında bir ses duyarak geri döndü. Adamlardan yalnızca bir tanesi oradaydı ve elinde tabancasıyla düzlüğün bu bölümünü kaplayan mağara ağızlarının arasından ilerliyordu. Owen kılıcını çekti. Adam ateş etti, fakat isabet ettiremedi. Owen kayalık zeminde saldırıya geçti. Rus'un durduğu yer aslında bir mağaranın tavanıydı. Etrafındaki kayalık zeminde her ikisinin de kolaylıkla içine düşebileceği büyüklükte birkaç delik vardı ve görünüşe göre insan eliyle açılmışlardı. Bakıldığı zaman altı ayak aşağıdaki mağara zemini görülebiliyordu.</p>
<p>Rus da kılıcını çekmişti ve Owen'ın saldırısıyla birlikte silahlar bütün güçleriyle birbirine çarptı. Rus, kayadaki deliklerden birine doğru geri çekildi. Owen kılıcını tekrar indirdi, rakibi hamleyi yine bertaraf etti ve Owen'ın kendisini düşürmek istediği tuzağı fark edip üzerinden zıplayarak uzak kenarına geçti. Şimdi düşme riski altında olan Owen'dı, hamlesinin hızıyla öne doğru savruldu ve savunma amaçlı her türlü çabadan vazgeçmek zorunda kalıp bir süre deliğin kenarında kollarıyla dengesini sağlamaya çalışarak bocaladı.</p>
<p>Rus ona doğru bir hamle yaptı ve düşmek üzere olmasına rağmen Owen kendisini kılıçtan uzak tutabilmeyi başardı. Bir anda karşı saldırıya geçmeye hazır duruma geldi. Yaptığı saldırı nedeniyle kendisine aşırı güvenen rakibi, bir ayağını altındaki kayadaki açıklığın üzerinden atmak zorunda kalmıştı. Ve artık ayağını tekrar geri çekebilecek bir pozisyonda değildi. Her iki ayağı deliğin birer yanında, sabit fakat biçimsiz bir şekilde dururken tören yürüyüşünde donup kalmış bir figürü andırıyordu.</p>
<p>Düşse daha iyi olacaktı. Owen kılıcını rakibinin sol koluna indirmek istermiş gibi kaldırdı, ama aslında amacı yalnızca rakibinin kılıcını düşürmekti. Owen darbenin yönünü değiştirdi ve çelik Rus'un üniformasının kaba kumaşını delip geçerek kolayca önde duran uyluğuna saplandı.</p>
<p>Bacağında kendisini taşıyabilecek gücü kalmayan Rus hemen olduğu yere çöktü. Zemin tarafından yutulurcasına aşağıdaki mağaraya düştü ve Owen onun başının taşa çarpmasıyla meydana gelen mide bulandırıcı çatırtıyı duydu.</p>
<p>Biraz sonra başka bir ses duydu, bu bir tabanca sesiydi ve aynı anda omzunun hemen altına saplanan mermiyi hissetti. Kurşun kemiğe isabet etmemişti, ama yara kılıç kullanma yetisini sınırlamaya yeterdi. Takip eden adamlardan sonuncusu düzlükte temkinli bir şekilde kendisine yaklaşıyordu. Owen, rakibinin biraz önce başına gelmiş olan felaketten kendisini kurtarabilmek için zemini kollayarak geri çekildi. Sağ kalmış olan ve kendisinin nereye gittiğini görebilen Rus daha hızlı hareket etmeye başladı, fakat Owen kayalığın kenarına ulaşıp daha ileri gidemeyeceğini fark ettiğinde hâlâ birkaç yarda uzaktaydı. Owen kolunda hissettiği ağrıyı fark ettirmemeye çalışarak kılıcını kaldırdı. Dövüşmek adına yapabileceği pek bir şey yoktu ve geri çekilemeyeceğini de biliyordu.</p>
<p>Ama hasmına karşı bir avantajı vardı; o, mıntıkayı incelemişti.</p>
<p>Rus yaklaşmakta tereddüt eder gibi görünüyordu, fakat Owen bunun hayatta kalmak için tek şansı olduğunu biliyordu. Sol elini yumruk yaptı ve kollarını sallayarak bağırdı.</p>
<p>"Gel bakalım, lanet olası korkak! Haydi, dövüş benimle!"</p>
<p>Rus'un tek kelime bile anladığından kuşkuluydu, fakat söylediklerinin anlamı açık olmalıydı. Adam kılıcı havada ona doğru koşmaya başladı. Fakat aptal değildi ve kollarıyla havayı döverek uçurumdan aşağı uçmasını izlemek için Owen'ın sadece yana çekilmesinin yeteceği kadar hızlı da koşmuyordu. Ama Owen'ın planı bundan daha incelikliydi.</p>
<p>Hasmı yaklaşırken Owen kılıcını yere fırlattı ve sonra tek hareketle askerin yakasına yapışarak kayalığın kenarından dışarıya doğru bir adım geri çekildi. Rus tek başına olsaydı düşmeden durmayı başarabilirdi, fakat bu kadar intihar niteliğinde bir eyleme hazırlıklı değildi.</p>
<p>Düşüş mesafesi fazla değildi, en fazla dört ayak kadardı. Owen düzlüğün o kenarından ilk defa baktığında kayalığın tepesinin hemen altındaki çıkıntıyı görmüştü. Zemine sert bir şekilde düştü ve başının kayaya çarptığını hissetti, ama bilincini yitirmemeye muvaffak oldu. Rus'un hamlesinin hızıyla Owen'ın yuvarlanması ve rakibini birkaç ayak daha ileri itebilmesi kolay oldu, böylece hasmını kurtarabilecek gizli bir çıkıntı olasılığını da bertaraf etmiş oluyordu. Owen onun ceketinin kollarına yapışmaya çalıştığını hissetti, ama hasmı tutunacak bir yer bulamadı.</p>
<p>Owen birkaç saniyede yukarı tırmandı ve aşağı baktı.</p>
<p>Rus'un bedeni kayalığın altındaki dik, çimenli yamaca çarpmıştı ve şimdi aşağıdaki vadiye doğru yuvarlanıyordu. Sonunda durana kadar otuz saniye geçmiş olmalıydı. Owen bakarken Rus ayaklarının üzerinde doğrulmaya çalıştı, fakat yeniden yere yuvarlandı. Muhtemelen korkunç hasar görmüş, fakat ölümcül biçimde yaralanmamıştı. Ama yürüyecek durumda olsa bile kalenin erişilebilir tarafına doğru dolaşması saatler sürerdi ve o zamana kadar hava kararacağından Owen onu kolayca atlatabilirdi.</p>
<p>Düzlüğe geri dönmek güç değildi. Kaya çıkıntısının bir yerinde, yukarı ulaştıran, kabaca şekillendirilmiş birkaç basamak vardı. Kayalığın ön kısmında, çıkıntının erişim sağladığı çok sayıda mağara ağzı dikkat çekiyordu. Bunların çoğu molozla kapatılmıştı, fakat açık olsalar bile Owen onları keşfetme arzusu duymazdı.</p>
<p>Geriye dönüp kılıç dövüşü yaptığı yere gitti ve rakibinin düşmüş olduğu delikten aşağı baktı, ama hiçbir şey göremedi. Artık akşam olmak üzere olduğundan, aşağıdaki zemini bile seçemiyordu. Etrafı araştırdı ve çok geçmeden daha normal bir mağara girişine benzeyen bir yere inen kabaca yontulmuş birkaç basamak buldu. İçeri girdiğinde hasmının bir kaya yığını üzerinde yatan bedenini gördü. Ölmüştü. Bu muhtemelen hoş olmamıştı. Bacağındaki kan kaybı yavaş olurdu, fakat kan durmazdı. Owen kan izlerinin ne kadar az olduğunu gördüğünde şaşırdı, ama hasmının üzerine yatmakta olduğu kaya parçaları sıkışık bir yığın oluşturmadığından dolayı kan bunların arasından yolunu bulur ve altlarında ne varsa onun üzerine damlardı. Adamın şansı yardım etmişse, düştüğü anda bilincini yitirmiş ve yaşamın damarlarından yere aktığını hissetmemiş olurdu.</p>
<p>Owen mağaranın girişine doğru yürüdü ve kenarına oturup arkasına yaslandı. Elini kolunun üstüne koydu. Kolu kanla ıslanmıştı, fakat yarasının ciddi olduğunu sanmıyordu. Başının zemine çarpmış olan arka kısmındaki ağrı onu daha fazla endişelendiriyor ve genç adam duyularının bulanıklaştığını hissedebiliyordu. Şu anda yapma-</p>
<p>sı gereken tek şey akşam karanlığında bu düzlükten ayrılmak ve İngiliz kampına doğru yola çıkmaktı. Şansı yardım ederse, kendisini götürecek olan Byron'ı hâlâ oralarda bulabilirdi.</p>
<p>Ama önce dinlenmeliydi.</p>
<br/>
<p>Owen orada ne kadar uyukladığını kestiremedi, ama artık karanlık çökmüştü. Gökyüzündeki ince hilalin mağaranın kapısından ve tavanındaki deliklerden giren ışığı içeride parlak, semavi sütunlar oluşturuyordu. Ay ışığının altında ölü Rus'un cildi, etrafındaki kayalar gibi kurşuni bir renk almıştı.</p>
<p>Cesedin yanında ayakta duran bir adamın silueti görünüyordu.</p>
<p>Düşmanlarından birinin bir şekilde sağ kalmış olduğundan korkan Owen hemen alarma geçti, fakat çok geçmeden korku yerini şaşkınlığa bıraktı. Adam uzun boyluydu ve çok yaşlı görünüyordu. Belki de yaşlı olmaktan ziyade yıpranmış biriydi. Genç bir adam gibi gururlu ve dimdik duruyor, hiçbir zayıflık alameti göstermiyordu, fakat cildi yıpranmış ve kırışıktı. Tüyler ürpertici derecede zayıf, bir deri bir kemik görünüyordu. Owen onun kaburgalarını sayabiliyordu. Dudakları koyu renkli, neredeyse siyahtı.</p>
<p>Adam konuştu. Kulağa Rusça gibi geliyordu.</p>
<p>"<i>Ya nye gavaryu pa ruski,"</i>'<a id="dipnot002" style="vertical-align: super;" href="../Text/dipnotlar.xhtml#sonnot002">[2]</a>&nbsp;diye kekeledi Owen, bu dilin tek bildiği, kendisiyle çelişen cümlesini kullanarak.</p>
<p>"<i>En quelle annee sommes-nous?"</i><a id="dipnot003" style="vertical-align: super;" href="../Text/dipnotlar.xhtml#sonnot003">[3]</a><span style="font-style: italic; font-size: 13px;">&nbsp;</span>dedi adam. Owen bu dili oldukça iyi anladı ama yine de tuhaf bir soruydu.</p>
<p>"1854," diye yanıtladı, onun gibi Fransızca konuşarak.</p>
<p>"1854?" Adam aynı dille devam etti. "Yirmi dokuz yıl."</p>
<p>Başka bir şey söylemedi, fakat gülümsüyor gibiydi. Owen onun arkasında aşağıdaki diğer mağaralara uzanan karanlık bir tünel bulunduğunu fark etti. Öğleden sonra buraya ilk geldiğinde orada yalnızca moloz görmüştü.</p>
<p>"Sen kimsin?" diye sordu.</p>
<p>Adam durup düşündü. Belki de kendisine yirmi dokuz yıldır ilk defa böyle bir soru soruluyordu. Belki de bu kalenin, diğerleri ayrıldıktan sonra geride kalan tek sakiniydi.</p>
<p>"Bana Prometheus derler," dedi sonunda.</p>
<p>"Bu garip bir isim."</p>
<p>"Ben garip bir yaratığım." Prometheus, ölen Rus'un cesedine baktı. "Onu sen mi boğazladın?"</p>
<p>Owen başını salladı.</p>
<p>"Teşekkür ederim," dedi Prometheus. "Fakat bu hepimize yetmez."</p>
<p>"Yetmek mi?"</p>
<p>Prometheus, Owen hiçbir şey söylememiş gibi konuşmasına devam etti. "Paylaşmayı öğrenmemiz gerekiyor." Mağarayı muazzam bir hızla geçerek Owen'a doğru geldi. "Kayaların arasından süzülmezse tadı daha iyi olur."</p>
<p>Prometheus ağzını kocaman açtı ve Owen ilk kez onun sipsivri dişlerini gördü. Kılıcını kaldırdı, fakat Prometheus kılıcın bıçak kısmını sımsıkı kavrayıp Owen'ın kolunu büktü. Owen bir elin başını, diğer bir elin de kolunu tuttuğunu hissetti ve Prometheus'un ağzı genç adamın boynuna doğru uzandı. Owen ne olduğunu göremedi, fakat teslim olmadan önce sanki derisi kuvvetle çimdikleniyormuş gibi hissetti.</p>
<p>Canı çok yanmamıştı. Bir baş dönmesi hissiyle birlikte hem gücünü hem de savaşma azmini kaybetti. Olan bitenin en korkunç kısmı, kan Owen'ın bedenini terk edip Prometheus'un bedenine girerken duyulan ağız şapırdatma ve yutkunma sesleriydi. Aynı zamanda Prometheus'un zihninin birkaç zerreciği de Owen'ın bedenine giriyor gibiydi. Owen dilinde kan tadı alıyor ve bunun kendi kanı olduğunu biliyordu. Çok eskilerden kalan bir susuzluğun yavaş yavaş doyuma ulaştığını hissetti. Bu, tuhaf fakat nahoş olmayan bir ölüm şekliydi.</p>
<p>Ve yine de hemen ölmedi. Prometheus birkaç dakika sonra durdu ve Owen'ı nazikçe mağaranın zeminine yatırdı. Arkasına döndü ve içinden geçerek gelmiş olduğu karanlık tünele doğru seslendi. Birkaç gölge göründü ve mağarada başka siluetler belirdi. Ve Owen onların kendisine o kadar nazik davranmayacağını biliyordu; çünkü o Prometheus'un zihnini biliyordu.</p>
</body>
</html>