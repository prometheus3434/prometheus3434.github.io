<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/ey1.css" type="text/css" rel="stylesheet"/>
</head>
<body>
<h1>24</h1>
<p>Bu, Dimitriy'in Moskova'daki ilk gecesiydi. Gece kır yolunda at sırtında yol almak zorunda kalmış, gündüz saatlerinde de kendini ince bir toprak tabakasının altına gömdüğü için iyi uyuyamamıştı. Raisa ona Yudin'le kendisinin Petersburg'la Moskova arasındaki yolculukları bir yük vagonuna bagaj olarak yüklenmek suretiyle gerçekleştirdiklerini söylemişti, fakat Dimitriy bu riske girebileceğinden emin değildi ve kendisine yardım edebilecek kimseyi de tanımıyordu. Bütün arkadaşları onun öldüğüne inanıyordu.</p>
<p>Şehre şafak sökmeden biraz önce ulaşmış ve sürünerek girip uyuyabileceği kadar büyük birden fazla mezarı olan bir kilise avlusu bulmuştu. Bu, kendi mezarından dışarı süzüldüğünden beri geçirdiği en rahat geceydi. Mezarın sert, taş zemininde yatmıştı, ama bunun bir önemi yoktu. Ölülerin arasında yatmak ona iyi gelmişti. Onunla konuşamıyorlardı, hatta orada olduğundan haberleri bile yoktu, fakat bir şekilde Dimitriy'e ait olduğu yerde bulunduğunu hissettiriyorlardı.</p>
<p>Hava kararınca Dimitriy dışarı çıktı ve mümkün olursa tekrar burada uyumaya karar verdi. Kısmen içgüdüsel olarak, kısmen de Raisa'nın kendisiyle paylaştığı bilgi sayesinde bir <i>vurdalak</i>'ın yaşadığı şehirde birden fazla gizlenecek yerinin olması gerektiğini biliyordu. Bu ilkiydi ve belki de Dimitriy'in favorisiydi. Moskova'da çok uzun kalıp kalmayacağını bile bilmiyordu. Petersburg'a geri dönebilir veya bambaşka bir yere gidebilirdi. Hiçbir şey bilmiyordu, aç olduğundan başka.</p>
<p>Moskova'ya gelişinin nedeni Yudin'le konuşmaktı. Bütün o yıllar boyunca kendisini aldatan ve sonunda onun da kendileri gibi olmasına karar veren kişinin Yudin olduğunu anlamasına yetecek kadar şey öğrenmişti Raisa'dan. Ona karşı bir kin beslemeli miydi? Kandırılmış olduğunu bilmesine rağmen, artık bir insan olmadığına hayıflanıyor değildi. Dimitriy artık başkalarının dürüstlüğünü takdir etmekten çok, kendi içindekine değer veriyordu. Tek istediği Yudin'den yeni yaşamıyla ilgili tavsiyeler almaktı, kendisini güdüleyen şey açlıktan daha fazlası olmalıydı. Sonunda bir açıklama yapmayı planlıyor olmasaydı Yudin kesinlikle onu bu hale getirmezdi. Ve Dimitriy yine de Raisa'nınki gibi sadece Yudin'in suç ortağı olarak hizmet edeceği bir varoluştan hoşlanmazdı.</p>
<p>Fakat şimdilik Yudin'le buluşmak Dimitriy'in öncelikli kaygısı değildi. Petersburg'dan ayrıldığından beri yalnızca bir kez beslenmişti; o da ihtiyacını gidermek için inip yol kenarındaki ormana giren bir yolcu arabası sürücüsüydü. Dimitriy orada oyalanıp diğer yolcuların da tadına bakıp bakmamayı düşünmüştü, ama o sırada bir kişi yeterli görünmüştü. İştah döngüsünü daha iyi öğreneceği zamanların geleceğini biliyordu.</p>
<p>Alışması gereken diğer bir şey de kendine insan süsü vermekti. Yudin, Raisa ve Tyeplov bunu kolaylıkla başarıyor gibi görünüyordu. Aslında o kadar zor da değildi, fiziksel olarak insan görünümüne ve yıllar boyunca onlardan biri olarak yaşamış olma deneyimine sahipti sonuçta. Sorun kendi korkusuydu; kolayca tespit edebilecekleri bir yabancı olma düşüncesi. Yeni varoluşunun ilk günlerinde gerçekten hep karanlıkta saklanan ve avının izini süren bir gece yaratığı olmuştu. Ama şimdi Moskova'da kendini gösterme cesaretini bulabiliyordu. Serin bir sonbahar akşamında her kentli centilmenin yapabileceği gibi, caddeye çıkmış Lubyanka Meydanı'na yürüyordu. Henüz kar yağmamıştı, ama gelecek günlerde veya haftalarda yağacak ve geceler de uzayacaktı. Burada olmak için mükemmel bir zamandı.</p>
<p>Çok defa bir tavernaya veya kulübe uğramayı istemişti; eskiden dadandığı yerlerden birine değil, çünkü tanınabileceğinden korkuyordu, fakat uyum sağlama yeteneğini deneyebileceği bir yere. Ama yine de şu âna kadar buna direnmişti. Alkolün -kan dışında herhangi bir sıvının- tadını ve boğazından aşağı kaydığını hayal etti. Tiksindiriciydi. Bu hissin üstesinden gelmesi gerekiyordu; Raisa ve Yudin başarabilmişti bunu, Dimitriy onları içerken görmüştü. Ama şimdilik midesi kaldırmıyordu işte.</p>
<p>Bu gece buna gerek de yoktu. Bu gece ona sokulmak için çaba sarf etmesini gerektirmeyecek bir kurban bulabilirdi. Kuznetskiy Caddesi Köprüsü'ne dönüp Moskova'daki konaklama yerlerine giderken sıklıkla seçtiği rotayı takip etti. Eski yaşamının anıları tuhaf bir filtreden geçerek ziyaret ediyorlardı onu. Duygular, aşk, nefret, heyecan ve can sıkıntısı, hepsi tıpkı kötü yazılmış bir romandaki gibi, var olduklarını bildiren, ama nasıl hissedildiklerine dair fikir vermeyen yankılardı sadece. Fakat tanıdığı isimler, adresler, alışkanlıklar ve tatlar son derece berraktı. Bu tip şeylerin anıları bazen Dimitriy'in hayatta olduğu zamandakinden daha berrak oluyordu.</p>
<p>Dimitriy eskiden kaldığı yerlerden birinin biraz ilerisindeki bir kapıyı çaldı. Kapının arkasında aşağı inen birinin çıkardığı ayak sesleri duyuldu. Buraya son defa, ölmesi durumunda, birini Tamara'ya diğerini de Yudin'e yazmış olduğu iki mektubun güvenli bir şekilde teslim edilmesini sağlamak için gelmişti. Bugünkü geliş nedeniyle kıyaslandığında bu hiçbir şeydi. Kapı açıldı.</p>
<p>"Milan Romanoviç," dedi, en azından dişleri görünecek kadar geniş olmadığını ümit ettiği bir gülümsemeyle. Milan'ın yüzünden kanın çekildiğini görebiliyordu, Dimitriy'in buraya geliş nedeni düşünüldüğünde hoş bir görüntü sayılmazdı.</p>
<p>"Dimitriy!" diye haykırdı Milan Romanoviç, şaşkınlık ve neşeyle karışık bir sesle. "Bana öldüğünü söylediler. Ne oldu?"</p>
<p>"Bu uzun bir hikâye," dedi Dimitriy, "ama kesinlikle dinlemeye değer. İçeri girebilir miyim?"</p>
<p>"Tanrım, tabii ki!" dedi Milan. "Bana her şeyi anlat." Geri çekildi ve Dimitriy'i içeri buyur etti. Dimitriy, caddeye baştan sona bir göz attı. Görülmüşse bile fazla bir önemi yoktu, ama şahit bulunmaması daha iyi olurdu.</p>
<p>İçeri girdi ve arkadaşı arkasından kapıyı kapattı.</p>
<br/>
<p>Tamara kapının tokmağını çevirdi ve Raisa'nın odasına girdi. Artık dışarıda hava kararmıştı, fakat perdeler hâlâ açıktı ve oda hem elindeki lamba, hem de pencereden giren ay ışığı sayesinde iyice aydınlanmıştı. Her şey hatırladığı gibiydi: yatak, iki ağır, ahşap gardırop; eskiden İrina'nın kaldığı odaya açılan geçit; aynasız makyaj masası.</p>
<p>Halk öyküleri doğruysa, bu tabii ki artık bir anlam ifade ediyordu. Raisa, aynaların onun görüntüsünü yansıtmadığını cümle âlemin görmesini istemezdi. Tamara kendisini düzeltti. Sadece Tyeplov genç kadını bir vampire çevirdiğinden sonraki haftalarda değil, Raisa'yla tanıştığından beri odasında ayna görmemişti. Fakat Raisa'nın ileride o günün geleceği beklentisiyle odasına ayna koymaktan kaçınmış olması tuhaf bir ileri görüşlülüktü. Bunun önemi yoktu. Önemli olan tek şey, Raisa'nın odasında ve evde bıraktığı her türlü izin acilen ortadan kaldırılmasını istiyor olmasıydı. Bunun mantıklı olmadığını biliyordu, Raisa'nın dünyevi mülkiyete artık ihtiyacı yoktu; ama Tamara bu eylemin gerekli olduğunu biliyordu, zaten yapabileceği tek şey de buydu. Burası, Tamara'nın geldiği günün öncesinden beridir her zaman Raisa'nın yeri olmuştu. Orayı temizlemek, onun anısını silmek yönünde ileri atılmış bir adım olacaktı.</p>
<p>Tamara iki odayı birbirine bağlayan koridora açılan kapıya gidip önce onu, sonra da ilerisindeki diğer kapıyı açtı. Eşyalar diğer odadan, bir zamanlar İrina Karlovna'ya ait olan odadan çıkarılırsa merdivenlere daha çabuk ulaşılıyordu, ama Tamara neden her şeyi pencereden aşağı fırlatıp atmadığını bilmiyordu. İrina'nın öldüğü geceye dair ayrıntıları enine boyuna düşündü. İrina, Nadya'dan evdeki bütün kapıları açan anahtarların bulunduğu anahtar destesini ödünç almıştı. Bunu niye yapmış olabilirdi? Odasının asıl kapısını açan anahtar kendisinde dururdu, ama diğerleri değil. Vampiri odasına buradan mı içeri almıştı? Bu gereksiz görünüyordu.</p>
<p>Tamara'nın İrina'yı bir <i>vurda</i>ın öldürmüş olduğundan kuşkusu yoktu. Yıllar, aylar önce abes bir fantezi gibi görünen şey şimdi mantıklı, kaçınılmaz bir fikir haline gelmişti. Ve yine de hâlâ kuşkular vardı. Hangisiydi acaba? Tyeplov? İgnatyev? Dimitriy Sivastopol'da onlarla karşılaştığından bahsetmişti, ama net tarihler vermemişti. O, 1855 sonbaharında kuzeye seyahat etmişti, fakat İrina o yılın ilkbaharında öldürülmüştü. Vampirler, Dimitriy ayrılmadan çok önce şehirden ayrılmış olabilirler miydi?</p>
<p>Tamara ikinci kapıyı açmadan önce duraksadı. İki oda arasındaki koridor küçük bir dolap büyüklüğündeydi, içinde bir kişi saklanabilirdi. Odaların arasındaki duvar da aynı kalınlıktaydı. Bu, duvarın da içinde bir kişinin saklanabileceği kadar geniş olduğu anlamına geliyordu.</p>
<p>Bu kaçınılamayacak bir olasılıktı. Tamara iki kapının arasında durduğu yerde bir-iki kez hafifçe boyalı duvara vurdu. Tuğla ya da taştan yapılmış olmadığı kesindi. Bunun pek bir anlamı yoktu. Bu kadar eski evlerin -1812'deki yangınlardan önce inşa edilmişti- inşasında kullanılan malzemenin büyük kısmı, daha sağlam bir şey olmaktan çok, ahşap olurdu. Ama bu, duvarın neden bu kadar geniş olması gerektiğini açıklamıyordu.</p>
<p>Tamara, Raisa'nın odasına geri döndü ve etrafına bakındı. Gözleri şöminenin yanındaki aletlere takıldı. Sonbahar bitiyor, kış geliyordu ve yakında şömine yakmak gerekecekti, ama Tamara'yı o anda kaygılandıran bu değildi. Şömine demirini eline alıp iki oda arasındaki küçücük koridora gitti. Boyanın arkasındaki ahşap paneli delmek için iki kararlı darbe yeterli oldu. Şömine demirini, açtığı delikten içeri itti ve hiçbir dirençle karşılaşmadı. Demiri geri çektiği zaman delikten serin bir esintiyle birlikte leş gibi bir kokunun geldiğini fark etti.</p>
<p>Şömine demiriyle deliği biraz daha genişletti ve ucundaki kancayla kırılmış tahta parçalarını geri çekti. Panel kalın değildi ve Tamara çok geçmeden deliği çıplak elleriyle genişletebildiğini gördü. Kısa sürede büyükçe bir delik açmayı başardı. Lambasını alıp içeri baktı. Kalın duvarın içinde aşağı inen bir merdiven vardı.</p>
<p>Tamara birkaç dakika içinde deliği içinden geçebileceği kadar genişletti. Uzanıp lambayı ve şömine demirini aldı. İçeri girdiğinde, ahşap panelin iç kısmında, öbür tarafta karşılığı olmayan bir mandal ve kapı kolu olduğunu gördü. Ahşap panelin diğer tarafına, kapı kolunun yerine tavana doğru çıkan ve orada gözden kaybolan bir sicim tutturulmuştu. Bunun bir duvardan çok bir kapı olduğu açıktı ve Tamara'nın kullandığından daha medeni yöntemlerle açılması amaçlanmıştı. Tamara sicimin gizlice kaybolduğu yerin neresi olduğunu bilmiyordu, ama kimin bilebileceğini tahmin ediyordu. Dönüp merdivenden inmeye başladı.</p>
<p>Basamaklar, zemin kat hizasında sona eriyordu. Tamara sadece birkaç santim kalınlığındaki ahşap duvarın diğer tarafında salonun olduğunu düşünüyordu. Burası merdivenlerin tepesinde bulunan iki kapı arasındaki boşluktan daha geniş değildi. Ama yolculuğun son noktası da değildi. Şimdi yerdeki küçük yuvarlak bir aralıktan inen başka bir merdiven vardı önünde. Tamara şömine demirini aşağı attı ve onun yere düşerken çıkardığı sesten zeminin toprak olduğunu tahmin etti. Lambayı yere bıraktı ve bastığı yeri görebilmek için eteklerini kaldırıp basamaklardan inmeye başladı. Başı üstteki zeminle aynı hizaya gelirken lambayı aldı ve aşağıdaki mahzene indi.</p>
<p>Burası, Tamara'nın ancak ayakta durabileceği yükseklikte, küçük bir yerdi. Binanın oldukça büyük mahzenleri vardı ve Tamara onları görmüştü, fakat binanın yerleşim planının tamamını kaplamıyorlardı. Açıklaması da bu ekstra alandı işte. Buraya ana mahzenlerden ulaşılamıyordu, fakat Tamara duvara baktığı zaman onun geçici bir bariyer olduğunu ve bina ilk inşa edildiği sırada altındaki bütün boşlukların bir birleriyle bağlantılı olduklarını tahmin etti. Bu bölge ve aşağı iniş yolu görece yeniydi.</p>
<p>Bu odacıkta sadece bir tek şey vardı, bir tabut. Pahalı görünen ve içi ipek astarla döşenmiş tabut açıktı ve boştu. Amacı -bütün bu odacığın amacı- ise açıktı, burası bir    <i>vurdalak</i>'ın dinlenme yeriydi. Raisa'nın işi gece bo</p>
<p>yunca yukarıda çalışmasını gerektiriyordu, fakat Tamara onun gündüzleri nerede yaşadığını hiç bilmiyordu. Raisa şehirde kalacak bir yeri olduğunu söylemişti, ama her sabah şafak vaktinde geldiği yerin burası, yatağının da bu tabut olduğu açıktı artık.</p>
<p>Tamara tekrar etrafına baktı. Odacığın diğer tarafında kuzey yönüne giden karanlık bir tünel vardı. Ucunda muhtemelen bahçelerden birine veya belki de diğer bir evin mahzenine açılan başka bir çıkış vardı. Bu, Raisa'yı neden sık sık ve her zaman karanlık çöktükten sonra, sanki evinden gelirmiş gibi ön kapıdan girerken gördüğünü açıklıyordu. Aslında öyleydi de, ama evi tam bu binanın altındaydı ve Raisa'nın odasına sadece bir merdivenden yukarı çıkarak ulaşabileceği gerçeğini saklamak için yapması gereken tek şey o tünelden geçip dışarıda bir yere çıkmaktı.</p>
<p>Ama Tamara'nın tabutu, hatta belki de gizli merdiveni keşfeder etmez idrak ettiği çarpıcı gerçek bütün bunların bir süredir burada bulunduğuydu. Bunlar Raisa'nın Tyeplov'la karşılaşmasından sonraki haftalar içinde, yani söylendiğine göre onun bir vampire dönüştüğü sıralarda bir araya getirilmiş olamazdı. Tamara fark etmeden inşa edilmiş olamazlardı: duvar her zaman bu kalınlıktaydı; evin bu kısmında eskiden beri mahzen yoktu. Bunların hepsi Tamara bir buçuk yıl önce eve ilk geldiğinde orada duruyor olmalıydı.</p>
<p>Ve bu da, Raisa'nın, onunla tanıştığı ilk andan, genç kadının kendisine kapıyı açıp içeri davet ettiği andan beri bir <i>vurdalak</i> olduğu anlamına geliyordu.</p>
<p>Bu, o kadar çok şey fark ettirir miydi? Raisa için, hayır. Onun ne tür bir yaratık olduğu gerçeğiyle kıyaslandığında, ne kadar zamandır öyle olduğu pek önemli olmazdı. Ama Dimitriy için her şeyi değiştirirdi. O, Raisa'nın kendisine duyduğu sevgiden dolayı vampir olduğuna, veremin getireceği ve kendisinden ayrılmasına neden olacak olan ölümden kurtulabilmek için bir hortlağa dönüştüğüne inanıyordu. Raisa, Dimitriy'i, bu yolu ona duyduğu sevgiden dolayı seçtiğine ikna etmişti ve o da bu sevgi uğruna onu izlemeliydi. Ama Dimitriy'in aşkı gerçekken, Raisa'nınki yalandı. O, Dimitriy'le tanışmadan önce de bir <i>vurdalak</i>'tı ve Tyeplov'la bütün olup bitenler, Raisa'nın güvende olmak için Klin'e gitmesi, Dimitriy'in onu kurtarmak için dörtnala oraya gidişi, öyle mükemmel planlanmıştı ki, Dimitriy tam onun dönüştüğü âna tanık olmuştu, hepsi Dimitriy'i tuzağa düşürmek ve onun da kendi isteğiyle Raisa gibi bir yaratığa dönüşmesini sağlamak için hazırlanan yalan ağının birer parçasıydı. Aldatılmış olması Dimitriy'in aptallığını affettirmezdi, ama her şeyin ustalıkla planlanmış olduğu da açıktı.</p>
<p>Bu, Raisa'nın üstesinden gelemeyeceği kadar ustacaydı. Onun zekâsı bu kadar kıvrak değildi ve tabutunu genelevin altına bu şekilde kendi kendine gizlemiş olamazdı. Tyeplov'dan yardım almış olabilir miydi? Dimitriy'i aldatma konusunda kesinlikle yardım almıştı, ama Tamara, Tyeplov'un Raisa'ya buranın inşasında yardım etmiş olduğundan kuşkuluydu. Bunun evin sahibi tarafından düzenlenmiş olması gerekiyordu. Ve o kişi de Yudin'di.</p>
<p>Raisa'ya Klin'de kalmasını öneren, onun Tyeplov'la olan haberleşmesini mucizevi bir şekilde keşfeden ve Dimitriy'in treni takip edebilmesi için uygun zamanda bir at kiralamayı başarabilmiş olan kişi Yudin'di. Yudin'in kendisi de bir <i>vurdalak</i> mıydı, yoksa onlarla bir tür işbirliği içinde olan bir insan mı? Aslında çok önemli değildi, ama Tamara ne kadar uğraşırsa uğraşsın onu gün ışığı altında görüp görmediğini hatırlamıyordu; gölgesini ya da aynadaki yansımasını gördüğünü de. Ve Yudin -Tamara artık bundan emindi- Makarov'du; ve Makarov çok yaşlıydı. Ne kadar iyi saklarsa saklasın.</p>
<p>Tamara küçük merdiveni, ardından da taş basamakları çıkıp Raisa'nın odasına geldi, sonra da salona gitmek üzere ana merdivenleri inerken Nadya'nın bürosunun kapısını çaldığını gördü.</p>
<p>"Buradayım," dedi.</p>
<p>Nadya döndü. "Bu biraz önce sana geldi." Elindeki mektubu uzattı.</p>
<p>Tamara mektubu aldı. "Kim getirdi?" diye sordu, balmumundan mührü açarken.</p>
<p>"Bir ulak çocuk."</p>
<br/>
<i><p>Sevgili Madam Komarova,</p>
<p>Ajanlarım bana Raisa Styepanovna'nın başkente giden bir trene yetişmek amacıyla tren istasyonuna gittiği bilgisini ulaştırdılar. Bu bilginin ilginizi çekeceğini biliyorum.</p>
<p class="sagayasli">İtibari Meclis üyesi Gribov</p></i>
<br/>
<p>Tamara hızla bürosuna gitti. İki şey alıp hemen döndü; çantasına sakladığı tabanca ve elindeki baston. Bastonun ucunda bir kapak vardı, fakat altındaki şey kullanacağı amaç için yeterince keskindi. Dimitriy'i aldatmak için yaptığı karmaşık planın bir aşamasında, bir karşı kullanılabilecek silahların bunlar olduğunu söylemiş olan kişi Yudin olabilirdi, ama bu onların etkisini azaltmazdı.</p>
<p>Tamara evden çıktıktan sonra sağa döndü ve Tverskaya Caddesi'ne yöneldi. İstasyonun aksi yönündeydi, fakat bir fayton bulabilmek için gidebileceği en yakın yerdi.</p>
<p>Daha üç adım atmamıştı ki bir el kolundan çekti. Arkasına dönerken adının seslenildiğini duydu. "Toma."</p>
<p>Bu o yaşlı kadındı; Natalya Borisovna - ya da en azından bir yıl önce tam bu noktada son karşılaştıklarında kullandığı isim buydu. Natalya Borisovna'nın kendi oğlunun, onun uzun zaman önce ölmüş olduğu yönündeki ifadesi bu kadının iddia ettiği kişi olmadığını kanıtlamıştı. Ama Tamara bundan veya herhangi bir şeyden emin olabilir miydi? Yudin Dimitriy'in etrafında aşılması imkânsız bir yalan ağı örmüştü, aynısını kendisine de yapıyor olabilir miydi? Konuşmuş olduğu kişi gerçekten Natalya'nın oğlu muydu? Veya belki de hepsi gerçekti. Belki Natalya ölmüştü ve bu da onun mezardan çıkmış yeni haliydi? Tuhaf olmasına rağmen en mantıklı açıklama olabilirdi.</p>
<p>Ama Tamara'nın asıl endişesi Raisa'ydı, Natalya değil. "Cehenneme kadar yolun var!" diye bağırdı ve karanlıkta yoluna devam etti. Tamara, Degtyamiy Yolu boyunca Tverskaya Caddesi'ne doğru yürürken yaşlı kadının onun uzun, genç adımlarına ayak uydurma çabası içinde ayaklarını sürüyerek arkasından geldiğini duyabiliyordu.</p>
<p>"Seninle konuşmalıyım," diye seslendi kadın.</p>
<p>Bu defa Tamara arkasına bile dönmedi. "Zamanım yok," diye bağırdı. Tverskaya Caddesi'ne döndü ve bir fayton gördü. Durup elini kaldırdı.</p>
<p>Kadın ona hemen yetişti. "Toma," diye tekrarladı, "sana söylemem gerekiyor."</p>
<p>Tamara döndüğü sırada ucundaki koruyucu başlığı çıkardığı bastonunu kadının göğsüne doğrulttu. "Kim olduğunu bilmiyorum, fakat <i>ne</i> olduğun konusunda oldukça iyi bir fikre sahibim, yani bundan korkman akıllıca olur."</p>
<p>Kadın şaşırmıştı. Kesinlikte Tamara'nın Tyeplov, İgnatyev ve zaman zaman da Raisa'da görmüş olduğu kibirli özgüvene sahip değildi. Tamara belki de hatalı davranmıştı, ama şimdi bunu düşünecek zamanı yoktu. Fayton kenara yanaşınca o da binmeye davrandı.</p>
<p>Kadın koluna yapıştı. 'Toma!" diye haykırdı. Tamara onu itti; çok kuvvetli itmemişti, ama yaşlı kadın yere yuvarlandı. Tamara içinin sızladığını hissetti, ama buna yenilmemesi gerektiğini biliyordu. Sürücüye kısa ve kesin bir talimat verdi.</p>
<p>"İstasyona, hemen."</p>
<p>Fayton ilerlemeye başladı. Tamara arkasına baktı ve kadının tekrar ayağa kalkmış olduğunu gördüğünde içi biraz rahatladı. Kadın ellerini ağzının kenarına kaldırıp bağırdı: "Baban beni seni uyarmam için yolladı!"</p>
<p>Tamara neredeyse sürücüye geri dönmesini söyleyecekti, ama böyle yapması aptallık olurdu. Tıpkı Dimitriy gibi onu da oyuna getirmeye çalışıyorlardı. Raisa'ya yetişip durdurması ve Dimitriy'e yaptıkları için cezalandırması gerekiyordu. Faytonda oturmuş Moskova caddelerinde yol alırken bunu düşünmek kulağa çılgınca geliyordu, ama başka kim yapabilirdi ki? Belki de günün birinde Dimitriy'i de öldürmek zorunda kalacaktı, ama bu bir merhamet eylemi olacaktı, intikam değil. Peki, Yudin ne olacaktı? Bunu bilmiyordu. Bunların hepsi bekleyebilirdi. Önce Raisa'yı halletmeliydi ya da en azından denemeliydi. Eğer Raisa galip gelirse, iyi bir şey yaparken ölmüş olurdu. Luka'nın hiçbir zaman bundan haberi olmayabilirdi, ama gurur duyabileceği bir annesi olmuş olurdu.</p>
<p>Tamara, karnında yine bir ağrı hissetti ve boğazında bir şeyler yükseldi. Midesinin bulanacağını düşündü, ama sadece gazdı. Derin derin nefes aldı. Faytonun içinde güvendeydi ve rahattı, birkaç dakika için olsa bile. Kendini hazırlaması gerekiyordu. Yine de aslında ne yapacağı konusunda bir fikri yoktu. Raisa'ya istasyonun ortasında bir baston saptayamazdı. Yoksa bunu yapabilir miydi? Geriye bir ceset bile kalmazdı, İgnatyev'e ne olduğunu görmüştü. Tek yapması gereken şey kimsenin dikkat etmediği sakin bir köşe bulmaktı, sonra her şey Raisa sanki hiç var olmamış gibi olurdu. Böyle bir fırsat çıkmazsa da, bekleyebilirdi. Zaman ondan yanaydı, yaklaşık sekiz saat sonra şafak sökecekti.</p>
<p>Artık istasyonu ve tepesinde Rus bayrağıyla Komsomolskaya Meydanı'nın üzerinde yükselen kulesini görebiliyordu. Birazdan fayton durdu, Tamara sürücüye parasını ödedi ve istasyona doğru koşmaya başladı. Peronda sadece bir tren bekliyordu, yük ve yolcu vagonları olan bir tren. Kış, artık üçüncü sınıf yolcularının yassı, açık vagonlar yerine kapalı vagonlara alınmasını gerektirecek kadar yaklaşmıştı. Tamara camsız pencerelerden içeri bakarak tren boyunca yürüdü ama avını göremedi. Şimdi ikinci sınıf vagonların yanından geçiyordu ve onların pencereleri camlıydı. Bir sarı saç parıltısı, arkasını dönmüş, vagonun diğer tarafına bakan Raisa'yı fark etmesi için yeterli oldu.</p>
<p>Tamara hızla geri dönüp vagonun sonundaki madenİ platforma çıktı ve kondüktörün tam yanında durdu. Henüz içeri girmemişti, Raisa'nın kendisini görmesini ve inmeye fırsat bulmasını istemiyordu. Tren hareket ettikten sonra her şey daha kolay olacaktı.</p>
<p>"Oturmak ister miydiniz, madam?" diye sordu genç adam.</p>
<p>"Hareket ettiğimiz zaman. Ayrılırken el sallamak istiyorum."</p>
<p>Kondüktör omuz silkti, ama itiraz etmedi. Tamara vagona bakmaya devam etti, Raisa hâlâ oradaydı ve onu görmemişti. Sonunda trenin düdüğü duyuldu. Kondüktör freni gevşetti ve tren istasyondan çıkmaya başladı. Tamara söylediği gibi peronda geride bıraktığı kişilere doğru el sallarken olasılıkla onu hiç tanımayan birkaç kişiyi de şaşırttı. Sonunda istasyon binaları bitip yola çıktıklarında Tamara da içeri girdi.</p>
<p>Raisa'nın arkası dönüktü. Mademki artık hareket etmişlerdi, içinde bulunduğu tehlikeyi anlaması daha iyi olurdu. Tamara vagonun ön ucuna doğru yürüdü, orada Raisa'nın üç sıra ilerisinde bir boş koltuk vardı. Tamara oraya oturdu ve bakışlarını vampire sabitledi.</p>
<p>İki dakika kadar sonra Raisa başını pencereden çevirdi ve onu gördü. Şok ya da şaşkınlığa, hatta fark ettiğine dair bir belirti bile yoktu. Gözleri yaşlıydı, ama yaşlar Tamara'yı fark etmeden önce oradaydılar. Tamara bu manzara karşısında duyduğu merhamet hissini bastırdı. Bu insani bir duyguya verilen insani bir tepkiydi, ama Raisa'nın içinde gizlenen şey nasıl bir ruh olursa olsun, onun insanlığın anlamını uzun zaman önce unutmuş olduğunu biliyordu. Şimdi döktüğü gözyaşları daha sonra olacaklarla kıyaslandığında hiçbir şeydi. Trenden inecek olursa, Tamara onu izleyecek ve ahşap bastonu kalbine saplayacaktı. Trende kalırsa da sonunda güneş doğacak ve pencereden giren gün ışığı onu mahvedecekti. Tamara'nın yapması gereken tek şey beklemekti, fakat bunu yaparken gözlerini artık kaçışı olmadığını anımsatırcasına Raisa'ya dikip bakmaya devam etti.</p>
<p>Raisa yüzünü tekrar pencereye çevirdi; gecenin karanlığını izleyen diğer yolcular gibi o da bir şey göremiyordu. Diğerleri en azından camdaki görüntülerine bakarak zaman geçirebiliyorlardı. Raisa'nın yanındaki pencerenin yansıttığı tek şeyse -vagonda kimse fark etmiş görünmemesine rağmen- boş bir tren koltuğuydu.</p>
<p class="orta">***</p>
<p>Dimitriy öğreniyordu. Hoş olmakla birlikte, o kadar harika olan şey kanın tadı değildi. Bir gereklilik olmasına rağmen, açlığın giderilmesi de değildi. Bunların ikisi de Dimitriy'in yanındaki koltukta yatan tükenmiş bedeni açıklamak için yeterli birer nedendi, ama ondan aldığı zevkin gerçek nedeni değillerdi.</p>
<p>Dimitriy o ânı belirlemeye çalıştı, fakat aslında sürecin, her biri sonuncusundan biraz daha keyifli birkaç andan meydana geldiğini fark etti. Her şey Milan Romanoviç'e söz vermiş olduğu açıklamayla başlamıştı.</p>
<p>"Milan, <i>vurdalak</i> nedir, biliyor musun?"</p>
<p>Arkadaşı gülmüştü ve Dimitriy bu bahsi ilk açtığında Tamara'yla Raisa'nın da gülmüş olduğunu anımsamıştı. O anda da benzer bir hile söz konusuydu, fakat roller tersine dönmüştü. O sırada Dimitriy bir insan olarak Raisa'ya onun zaten olduğu şeyi anlatmaktaydı. Şimdi de kendisi bir vampir olarak masum bir kurbana kendi doğasını ifşa etmekle meşguldü.</p>
<p>"Budala olma, Dimitriy. Eminim bununla birkaç arkadaşını aldatabilmişsindir, ama ben o kadar avanak değilim." Dimitriy gülümsemişti. "Seni nasıl ikna edebilirim?" "Söylediklerinden biraz daha fazlasıyla."</p>
<p>Dimitri dişlerini göstermek için dudaklarını biraz aralamıştı. Dürüst olmak gerekirse gösterecek pek fazla bir şey yoktu; dişleri yaşadığı zamanlarda olduğundan sadece biraz daha uzundu, fakat çok daha keskindi. Gerçek farkı yaratan şey, çenesinin devasa ölçülerde artmış olan gücüydü. Yine de Milan'ın konuşmaya başlamadan önce, kuşku, hatta biraz korkuyla bir an duraksadığmı fark etmişti. Bu Dimitriy'in ilk keyif ânıydı.</p>
<p>"Bundan daha iyisini yapabileceğini düşünüyorum. Nedir onlar, tahtadan mı? En azından sivri birer köpek dişi gibi görünmelerini sağlayabilirdin."</p>
<p>Milan bakmak için bir adım yaklaşmış, bu da Dimitriy'e ona elinin tersiyle kolayca bir darbe indirebilme fırsatını vermişti. Bunu yapabilecek olmasına rağmen, darbe Milan'ı bayıltmaya yetmemişti, Dimitriy yeni kavuştuğu gücüyle ilgili tahminlerinde hâlâ zayıftı. Darbe Milan'ı koltuğa geri fırlatmış ve Dimitriy onun gözlerindeki yaralı bakışı görmüştü, bu ikinci zevk ânıydı. Sonra adamın yüzündeki şaşkınlıkla karışık saldırganlık ifadesi yerini korkuya bırakmıştı, Dimitriy'in bir vampir olduğuna dair açıklamasının darbenin gereksiz şiddetiyle ilişkilendirilişi. Bu da üçüncüsüydü.</p>
<p>Sonra Dimitriy artık dayanamamıştı. Milan'a hücum edip bütün gücünü kullanmaya gerek bile duymadan onu kolayca zapt etmişti. Dimitriy dişlerini boynuna geçirirken Milan çığlık atmıştı, ama Dimitriy eliyle hızla onun ağzını kapayıp sesini boğmuştu. Önce sadece biraz içmişti, Milan'ın gücünü kırmaya yetecek kadar; onun anlamasına yetecek kadar. Bu da biraz zevk vermişti, fakat her şeyin başlıca saldırı şeklinin kurbanın yüzünü iyice görebilmeyi önleyecek şekilde düzenlenmiş olması, doğanın <i>vurdalak</i>'lar üzerinde oynadığı zalimce oyunlardan biriydi. Milan'ın yüzünün ıstırapla buruştuğunu ve gözlerindeki aldatılmışlık ifadesini göremedikten sonra Dimitriy ona acı verdiğini nasıl anlayacaktı ki? Geri çekilip Milan'a bakmak ve gördüğü şeyin tadını çıkarmak için bir an duraksamıştı. Bunun hoşnutluğun gerçek kaynağı olduğunu anlayan ilk <i>vurdalak</i> olduğundan şüpheliydi, ama hepsi keşfedemezdi. Dimitriy, Yudin'in keşfetmiş olduğundan emindi. Peki ya Raisa? Dimitriy onun zihnini hissetmeyi denemiş, ama sadece karmaşayla karşılaşmıştı. Önemli değildi, bu ânın tadını kendi başına da çıkarabilirdi.</p>
<p>Milan konuşmaya çalışmıştı, fakat Dimitriy'in onun ses tellerine verdiği zarar bunu imkânsız hale getirmişti. Dimitriy bunun Milan'ın bir açıklama talebi ve neden kendisinin seçilmiş olduğunu anlama çabası olduğunu tahmin edebiliyordu. Yanıt basit olmasına rağmen -sadece Dimitriy'e öyle uygun gelmişti- bilmemek Milan'ın acısını artıracaktı. İnsanlar öykülerin, kendi kısa varoluşlarının öyküsü bile olsa, iyi de olsa, kötü de olsa, bir sonu olmasından hoşlanırlardı. Dimitriy bu kadarını hatırlayabiliyordu. Milan'ın, "Neden ben?" sorusuna yanıt ararken ölmesi Dimitriy için çok daha iyi olurdu.</p>
<p>Ama yine de ölecekti. Dimitriy adamın dehşete düşmüş yüzüne son bir kez bakmış, sonra yemeğine devam etmişti. Milan'ın boynundan biraz et koparıp yemiş, ama çoğunlukla içmeyi yeğlemişti. Et ilginçti, ama kanın yanına bile yaklaşamazdı. Dimitriy bunun edinilmiş bir damak tadı olabileceğinden kuşkulanmıştı. Önünde onu edinmek için uzun yıllar vardı. Tam ölüm anını fark etmemişti. Milan bundan biraz önce bilincini yitirmiş ve böylece asıl eğlence sona ermişti. Kan ekşimeye başladığında, Dimitriy yaşamın sona ermiş olduğunu anlamıştı. Geri çekilmişti. Ölünün kanı çok geçmeden tiksindirici hale gelirdi; bunu vampir olarak geçirdiği ilk gecesinde öğrenmişti. Yaşlı ve genç, kadın ve erkek, hepsinin kendi nitelikleri vardı, ama bir insan kalbi tarafından hareket kazandırılmayan durmuş kan bulaşık suyu gibi olurdu. Dimitriy oturup geriye yaslanmış ve Milan'ın cesedini seyretmişti.</p>
<p>Üzerinden bir saat kadar geçmiş olmalıydı. Dimitriy, etleri hiçliğe doğru çürümeye başlarken kurbanlarını seyretmeyi alışkanlık haline getirmişti. Bundan belki vazgeçebilir, belki vazgeçemezdi. Bunu zaman gösterecekti. Büyüleyici bir görüntüydü. Milan'ın teni soluk, balmumumsu görünüyordu. Boynundaki kan artık kurumuştu, ama her şeyi anlatıyordu. Yüzünde rahatlamış bir ifade vardı; gözleri uykudaymış gibi kapalıydı. Ölmeden önce bayıldığından dolayı böyleydi bu; yazık olmuştu. Dimitriy daha çabuk öldürebilmeyi öğrenebilirse, kurbanının yüzündeki dehşet ifadesinin, doğa artık geride bir yüz bırakmayıncaya kadar, korunduğunu görebilirdi.</p>
<p>Kapı vuruldu ve Dimitriy'in düşünce akışı kesildi. Vakit geç olmuştu, saat gece yarısını geçmişti, ama belki de Milan birini bekliyordu. Dimitriy ayağa kalktı, merdivenlerden inip kapıya doğru yürüdü. Kapı tekrar çalındı.</p>
<p>"Kim o?" diye sordu.</p>
<p>"Katyuşa tabii ki," dedi genç bir kadın sesi.</p>
<p>"Bekleyin!"</p>
<p>Dimitriy etrafına baktı. Kapının yakınında duvara asılı bir ayna vardı. Oraya gidip yüzünde Milan'ın kanı olup olmadığını kontrol etti, ama bunun anlamsızlığını fark etmesi uzun sürmedi. Mendilini çıkarıp ağzını sildi ve kan izi var mı diye baktı. Sonra kapıyı açıp etrafa baktı.</p>
<p>"Ah," dedi kız, şaşırarak. "Milan'ı görmeye gelmiştim." Gençti, daha yirmisinde bile yoktu ve giysilerinden varlıklı olmadığı anlaşılıyordu. Fahişeye benzemiyordu, ama gecenin bu saatinde buraya neden gelmiş olduğunu tahmin edebilmek için hayal gücünü fazla zorlamak da gerekmiyordu. Dimitriy'in tahmin edebildiği kadarıyla güzeldi; eskiden olsaydı böyle düşüneceği kesindi. Bunun önemi yoktu, kıza şöyle bir baktığında onu çok farklı açılardan çekici buldu. Ve âşığına ne olduğunu gördüğü zaman hissedeceği tiksinti Dimitriy'in ondan alacağı zevki sadece artırırdı.</p>
<p>"Burada," dedi Dimitriy, berrak ve dostça olmasını ümit ettiği bir tonla. "Yukarıda sizi bekliyor."</p>
<p>Katyuşa yukarı çıktı. Dimitriy kapıyı kapatıp onu takip etti.</p>
<br/>
<p>İlk durak Kimki'ydi, fakat Raisa oturduğu yerden kımıldamadı. Tamara da öyle. O da yerinde oturmuş bakıyordu. Fakat vagona biri bindi.</p>
<p>Binen kişi o yaşlı kadındı, daha iyi bir isim bulunamadığından Natalya Borisovna adıyla anılan kadın. Tamara'yı istasyona kadar takip edip trene binmeyi başarmış olmalıydı, ama doğru vagona değil. Kimki harekete geçebilmesi için ilk fırsatı vermişti ona. Tamara'nın yanında boş yer yoktu ve Natalya da onun yanına gitmedi. Onun yerine vagonun uzak ucunda bir yere oturup tıpkı Tamara'nın Raisa'ya baktığı gibi o da gözlerini Tamara'ya dikip bakmaya başladı, ama onun gözlerinde Tamara'nın yüzünde olduğunu bildiği nefret ifadesi yoktu.</p>
<p>Tren istasyondan ayrıldı ve Petersburg'a kadar sürecek yavaş yolculuğuna devam etti. Sanki hızlanıyormuş gibi sarsılmaya başladı, fakat Tamara onun asla çok hızlı gitmediğini biliyordu. Bu rotada daha önce yapmış olduğu yolculukları hatırladı, sadece birini hızlı yolcu treniyle yapmıştı. Son defasında Dimitriy'in cenaze törenine gidip geri dönmüştü. Ondan önce de Konstantin'le birlikte imparatorluk trenindeydi. Kendi kendine hafifçe gülümsedi. O zamandan beri. Konstantin'den haber almamıştı, fakat mektup yazacağından emindi. Yine de bu geleceğe ilişkin bir konuydu ve bugün için önemi azdı. Raisa'yla hesaplaştıktan sonra gelecekle hesaplaşabilirdi. Karnında yine hazımsızlığa benzer bir ağrı hissetti. Çok yakın gelecekte önemli olan tek şey vardı, Aleksey İvanoviç yakında Moskova'ya geri dönecekti. Tamara doğrudan onunla ilgili bir şey duymamıştı, ama başka bir Dekabrist sürgünün, Prens Sergey Grigoroviç Volkonskiy'in, birkaç gün içinde evine döneceği söylentisi dolaşıyordu ortalıkta. Ve bu adam da Aleksey ve Dominikiya gibi Sibirya'nın İrkutsk kentine gönderilmişti.</p>
<p>Vagonun diğer ucundaki bir hareketlenme Tamara'yı düşüncelerinden ayırdı. Kondüktör durmuş yüksek sesle yolculardan biriyle konuşuyordu. Tamara sırtını dikleştirip baktığında bu kişinin Natalya olduğunu gördü. Meraklanarak ayağa kalktı ve onlara doğru yürüdü.</p>
<p>"Para yoksa bilet de yok/'diyordu kondüktör. "Bilet yoksa da, bir sonraki istasyonda inersiniz."</p>
<p>"Lütfen," diye cevap verdi Natalya. "Trende kalmam lazım."</p>
<p>Konuşurken, trende olması sanki Tamara'nın suçuymuş gibi ona bakıyordu ve bir bakıma da öyleydi zaten. O Tamara'yı takip ediyordu ve Tamara'da trene binmişti. Tamara, parası olmasa bile, resmİ kâğıtları sayesinde böyle bir durumun görmezden gelinmesini sağlayabilirdi. Ama Natalya'nın böyle bir ayrıcalığı yoktu. Tamara yaşlı kadının gece yarısı üçüncü sınıf bir istasyonun peronuna atılması fikrinden hoşlanmadı. Ayrıca onunla hâlâ Dimitriy hakkında konuşması gereken şeyler vardı.</p>
<p>"Onun ücretini ben ödeyeceğim," dedi.</p>
<p>Kondüktör, Tamara'yı tepeden tırnağa süzdü. Başka biri, başka bir kadın olsa parayı kabul etmeyi reddedebilirdi, ama Tamara'nın pasaportunu görmüştü ve onun arkasındaki makamı biliyordu. "Nereye?" diye sordu Natalya'ya.</p>
<p>Natalya cevap veremedi. Onun yerine Tamara'ya baktı. Tamara, Natalya onu takip etmeye başladığından beri nereye gideceklerini bilen tek kişinin kendisi olduğunu fark ettiğinde iki kadın arasında neredeyse bir gülümseme dolaştı. Ama aslında bunu Tamara da bilmiyordu. Bu soruya yanıt verebilecek tek kişi Raisa'ydı.</p>
<p>"Petersburg," dedi Tamara; demiryolunun son noktasından daha ileri gidemeyeceklerini biliyordu. Kondüktör ondan altı ruble alıp Natalya'ya bir ikinci sınıf bileti uzattı, sonra yoluna devam etti. Natalya ve Tamara öylece kalıp bir süre birbirlerine baktılar. Tamara oturup konuşmaya başlayıp başlamaması gerektiğini düşündü. Bu akıllıca olacaktı. Raisa sadece pencereden dışarı bakarak otururken yapabileceği bir şey yoktu nasılsa. Arkasına döndü ve yüzü Raisa'ya dönük olarak oturmaya hazırlandı.</p>
<p>Raisa gitmişti. Tamara'nın beklediğinden daha uyanık çıkmış ve onun dikkatinin bir anlığına dağılmasından faydalanarak ortadan kaybolmuştu. Koridorun tam ortasında dururlarken Tamara'yla kondüktörün yanından geçmiş olamazdı, diğer yöne doğru gitmiş olmalıydı. Tamara vagonun sonundaki kapıya koşup açtı. Bir saniye sonra vagonun sonundaki madenİ platformun üstüne çıktığında soğuk gece havası çarptı yüzüne. Tam Tamara dışarı çıktığı anda Raisa atladı. Tamara rayların yan tarafına düşüp yuvarlandığı sırada bir anlığına onun saçlarını ve eteğini görebildi, sonra tren yoluna devam ederken Raisa da görüş alanından çıktı.</p>
<p>Tamara aptallığına lanet okudu. Böyle bir atlayış bir insan için ölümcül olmayabilirdi, ama yaralanma riski bile onu caydırmaya yeterdi. Bir <i>vurdalak</i> içinse ne risk ne de korku söz konusuydu. Her türlü yara çok geçmeden iyileşirdi. Tamara parmaklığa yaslanıp baktı. Karanlıkta Raisa'yı gördü. Atlama riskini alıp alamayacağını düşündü, ama aşağı bakıp trenin çok hızlı gittiğini gördüğü zaman bunun çok tehlikeli olacağına karar verdi. Hayatta kalsa bile bir kolunu ya da bacağını kırabilir veya bilincini kaybedip Raisa'nın insafına kalabilirdi.</p>
<p>Sonra trenin düdüğünün üç kere çaldığını duydu, duracaklardı. Başını kaldırdığında ilerideki köprünün, Şodniya üzerindeki köprünün başlangıcını işaretleyen yeşil fenerleri gördü. Köprünün üzerinden aynı anda iki tren geçemiyordu ve bir tanesi köprüyü geçerken diğeri bekliyordu.</p>
<p>Tamara trenin yavaşlamasını bekledi, fakat henüz durmadan aşağı atlayıp hemen doğruldu. Vagonun diğer ucunda frenle meşgul olan kondüktör onu fark etmedi. Ay batmıştı, fakat trenden etrafını görmeye yetecek kadar ışık geliyor ve Raisa da kolay bir hedef oluşturuyordu. Sadece bir tren uzunluğu kadar uzaktaydı ve Moskova'ya dönme ümidiyle demiryolu boyunca geriye doğru yürüyor olmalıydı. Tren artık tamamen durmuş, köprünün boşalmasını bekliyordu. Tamara hızlı hızlı yürüdü. Zemin koşamayacağı kadar engebeliydi, ama yine de çok geçmeden Raisa'yı yakalayabilirdi.</p>
<p>Tamara ona seslendi, fakat bu etkili olmadı. Biraz daha yaklaşıncaya kadar bekleyip tekrar bağırdı. Bu defa Raisa dönüp ona baktı. Sonra Tamara onun rayların kenarında bir yere oturup yetişmesi için onu beklemeye başladığını gördü. Tamara adımlarını biraz yavaşlattı. Bastonunun ucundaki kapağa uzanıp çekti ve onu bir yana fırlattı. Çantasından tabancasını çıkardı.</p>
<p>Bekleyen trenin son vagonunu geçtiği sırada Tamara yalnız olmadıklarını fark etti. Rayların diğer tarafında Tamara gibi yürüyen biri daha vardı. Tamara bir an onun, iki kadının neden trenden atladığını öğrenmek için gelen kondüktörlerden biri olduğunu düşündü, ama değildi. Yine Tamara'yı bir gölge gibi takip eden ve kendisine Natalya diyen o yaşlı kadındı.</p>
<p>"Git buradan," diye bağırdı Tamara, yürürken ona bakmadan. Gözlerini Raisa'ya dikmişti. "Burası güvenli değil."</p>
<p>"Bunu bilmediğimi mi sanıyorsun?" diye sordu Natalya.</p>
<p>"O zaman onlardan değilsin." Natalya'nın on yıl önceki sözde ölümünü göz önünde bulunduran Tamara bu olasılığı unutmamıştı, ama giderek azalıyor gibi görünüyordu.</p>
<p>Toma!"</p>
<p>"Ama sen Natalya Borisovna da değilsin."</p>
<p>"Hayır. Bu sadece ödünç aldığım bir isim."</p>
<p>"Neden?"</p>
<p>"Çünkü Moskova'da olmamam gerekiyordu."</p>
<p>Tamara hâlâ Raisa'ya doğru yürümeye devam ediyor ve bu konuların dikkatini dağıtmasına izin vermemesi gerektiğini biliyor, fakat bu kadının neler olup bittiğini anlaması açısından yaşamsal bir öneme sahip olduğunu da hissedebiliyordu. "Yani, neden o?" dedi Tamara.</p>
<p>"Çünkü 1812'de oradaydı."</p>
<p>"Aynı yaşta mıydınız?"</p>
<p>Sessizlik oldu. "O biraz daha gençti, bir arkadaşın arkadaşıydı."</p>
<p>Tamara, Oleg İlyiç'in annesinin arkadaşlarını ve adlarını tarif edişini anımsadı. "Yüzbaşı Petrenko'nun arkadaşı mı?" diye sordu.</p>
<p>"Pek sayılmaz." Sesinde acı bir ifade vardı.</p>
<p>"O zaman Yüzbaşı Danilov'un."</p>
<p>"Onun yüzbaşı olduğu günlerin üzerinden çok zaman geçti."</p>
<p>Tamara durdu. Raisa birkaç adım önündeydi ve hâlâ yerde oturuyordu. Tamara elini yaşlı kadına doğru kaldırıp sessiz olmasını ve rayları aşıp onların yanına gelmemesini işaret etti.</p>
<p>"Ayağa kalk," dedi.</p>
<p>Raisa ona baktı. Yüzü gözyaşlarıyla ıslanmıştı. "Ne?"</p>
<p>"Ya da oturduğun yerde öl."</p>
<p>"Beni rahat bırak." Raisa'nın sesi sıkıntılıydı. Tamara bunu beklemiyordu. Kadın savaşkan bir tavır içinde değildi ve bu olmadan ondan nefret etmek için neden bulmak güçleşiyordu. Sonra Tamara bir tanesini hatırladı.</p>
<p>"Dimitriy'e dokunmayabilirdin," dedi.</p>
<p>"O seçimini yaptı."</p>
<p>"Sen kandırdıktan sonra."</p>
<p>"Yine de seçme şansı vardı," dedi Raisa, "hatta en son anda bile. Çoğu erkek saygınlığını korumayı tercih ederdi."</p>
<p>Tamara biraz düşündü. Raisa haklıydı. Kartlar ne kadar aleyhine olsa da, Dimitriy hâlâ kendi kaderini tayin edebilecek durumdaydı. Daha güçlü bir erkek, işin nereye varacağını anladığı anda, ne kadar yol almış olursa olsun geri dönerdi. Ama bunun önemi yoktu.</p>
<p>"Dimitriy'in aptallığı senin suçunu azaltmaz," dedi Tamara.</p>
<p>Raisa, bu yorumu dinliyor gibi bile görünmüyordu. Onun yerine ayağa kalkıp elbisesini düzeltti. Tamara'ya doğru bir adım atıp durdu ve ilk defa görüyormuşçasına onun yüzünü yakından inceledi. Fakat konuşmaya başladığında, düşüncelerinin odak noktasında her zamanki gibi kendisi vardı.</p>
<p>"Ben güzel miyim?" diye sordu.</p>
<p>"Seni tammasaydım öyle olduğunu söyleyebilirdim."</p>
<p>"Peki, görebiliyor musun?"</p>
<p>"Neyi görebiliyor muyum?"</p>
<p>"Gerçekte ne olduğumu."</p>
<p>"Anlayabiliyorum. Görmeme gerek yok." Tamara konuşurken uzaktan trenin düdüğünün sesini duydu. Bu, indikleri tren değildi, biraz ileride duran trendi. Şimdi köprüyü geçiyordu; onu beklemiş olmalıydılar.</p>
<p>"Bugün bir aynada kendimi gördüm," dedi Raisa.</p>
<p>"Nasıl oldu bu?"</p>
<p>"Ah, Vasiliy İnnokyentiyeviç çok zeki bir adam. O her şeyi yapabilir."</p>
<p>"Peki, ne gördün?"</p>
<p>"Senin gördüğünü," dedi Raisa sadece. Tamara'ya biraz yaklaşıp rayların diğer tarafındaki yaşlı kadına döndü. "Sen!" diye bağırdı ona doğru. "Sen yargıç olabilirsin. Hangimiz daha güzel?"</p>
<p>"Toma," dedi kadın, sanki kendisinden iki kere ikinin dört ettiğini doğrulaması istenmiş gibi bir saniye bile düşünmeden.</p>
<p>"Gördüğün gibi o anlıyor," dedi Raisa, "fakat bunu hemen değiştirebiliriz. Bak."</p>
<p>Elini yüzüne yaklaştırıp tırnaklarını yanağına batırdı ve etlerini kopararak aşağı kadar çekti. Olağanüstü bir güç kullanıyor olmalıydı, çünkü geride bıraktığı şey basit bir tırmalama izi değildi. Yüzünün yan tarafındaki yırtıktan Raisa'nın dişlerini ve dilini gördüğü zaman Tamara'nın dili tutuldu. Raisa yanağını sıkıca tutup yırttı ve yere fırlattı. Dudağının kenarını da yırtmış olduğu için, yüzünün yan tarafındaki açıklık ağzının sağ kenarından neredeyse sol kulağına kadar uzanıyordu.</p>
<p>"Fark etmedi değil mi?" dedi, dudaklarının sözcükleri şekillendirme yetisini kaybetmesiyle birlikte anlaşılmayacak hale gelen konuşmasıyla. Tamara onun iyileşeceği düşüncesine gönderme yaptığını varsaymıştı, fakat Raisa'nın sonraki sözcükleri başka bir yorum gerektiriyordu. "Yüzümün ne önemi olabilir? Beni çirkin yapan şey o değil ki?"</p>
<p>"Hayır," dedi Tamara. "Hayır, o değil."</p>
<p>Artık tren yaklaşıyordu ve zemin hafifçe sarsılmaya başlamıştı. Duran trenin arka tarafı hâlâ onun görülmesini engelliyordu. Tamara başka bir düdük duydu ve önündeki köprü boşalınca o tren de hareket etmeye başladı.</p>
<p>"Ama sende aynı şey olmazdı, değil mi?" Raisa konuşurken Tamara'nın yanına gelmiş ve elini onun yüzüne koymuştu. Raisa birkaç dakika önce kendisine yaptığı şeyi Tamara'ya da yapmak üzere tırnaklarını onun etine batırıp cildini aşağı doğru yırtmaya başladığı anda Tamara yakıcı bir acı hissetti. Gafil avlanmıştı ve Raisa bu kadar yakınındayken kendisini korumak için ne tabancasını çekebiliyor ne de bastonunu kullanabiliyordu.</p>
<p>Sonra Raisa onu bıraktı. Cildi dağlanmış gibi yanan Tamara yanağından kanların aktığını hissetti. Raisa'nın saldırısının yarım kalmasının nedeni yaşlı kadının onun üstüne atlamış olmasıydı. Vampirle mücadele edebilecek kadar güçlü değildi, ama bir an için bile olsa onun dikkatini dağıtabilmişti. Raisa'nın kayıtsızca kolunun tek hareketiyle savurup fırlattığı kadın, sırtüstü rayların üstüne düştü. Bu, Tamara'nın tabancasını çekip ateş etmesine yetti. Dimitriy'in tavsiyesini hatırlayıp rakibinin yüzüne nişan almıştı, fakat Raisa'nın kendi kendine verdiği zarar nedeniyle nişan alabilecek pek bir şey kalmamıştı geride. Mermi Raisa'nın yanağındaki aralıktan girip ağzının arka tarafında bir yere saplandı. Tam olarak Dimitriy'in tarif etmiş olduğu mahvedici etkiyi yaratmadı, ama darbenin etkisiyle geriye doğru sendeleyen Raisa ancak birkaç adım atarak ayakta kalabildi. Neredeyse raylara takılıp düşecekti ama dengesini korumayı başardı.</p>
<p>Yaşlı kadın, Raisa'nın arkasındaki rayların üzerinde yatıyor ve inliyordu. Petersburg'dan gelen ve artık köprüyü geçtiği için hızlanmaya başlamış olan tren yaklaşırken yaşlı kadının altındaki zemin daha şiddetli sarsılmaya başlamıştı. Kadın olacakları gördü ve diğer tarafa doğru yuvarlandı.</p>
<p>Geriye beş mermi kalmıştı ve muhtemelen hiçbiri Raisa'yı öldüremeyecekti, o yüzden de Tamara hepsini Raisa'yı bastonunu kullanma fırsatı bulabilinceye kadar güçten düşürmek için kullanmayı planlamıştı. Şimdi plan değişmişti, fakat doğru bir zamanlama gerektiriyordu. Tamara yine Raisa'nın başına nişan alarak ateş etti. Mermi, Raisa'nın gözlerinin arasına saplandı. Başı arkaya doğru savrulan Raisa yine geriye doğru birkaç adım attı, fakat boynu doğrulduğunda gülümsüyordu - dudakları bunu yapabileceği kadar iyileşmişti bile. Alnındaki düzgün, yuvarlak delikten kan sızıyordu. Tamara silahını üçüncü kez ateşledi ve Raisa yine arkaya doğru savruldu. İki demiryolunun arasındaydı. Tamara birkaç adım ilerleyip cesaret edebildiği kadar yaklaştı ona.</p>
<p>"Sen her zaman aptal bir kadındın, Tamara Valentinovna," dedi Raisa, ümitsizlik ve kin karışımı bir ifadeyle. "Ve artık benim sayemde hem aptal hem de çirkin bir kadın oldun."</p>
<p>Tamara bir daha ateş etti ve Raisa artık güney istikametindeki rayların tam üstündeydi. Zemin sarsılmaya devam ediyordu.</p>
<p>"İki mermin kaldı ve ben hâlâ ölmedim," diye devam etti Raisa. Yanağı artık tamamen iyileşmişti, gözlerinin arasındaki yara da. Bir adım ilerleyip tekrar iki demiryolunun arasına geldi. "Onlar da bitince ne yapacaksın?"</p>
<p>Tamara'nın yalnızca bir mermiye ihtiyacı vardı. Bir an durdu, sonra Raisa'nın burnunun ortasına nişan alıp tekrar ateş etti. Merminin nereye saplandığını göremedi, fakat Raisa yine geriye doğru savruldu ve yaklaşan trenden kaçamadı.</p>
<p>O havaya savrulup rayların diğer tarafma düşerek gözden kaybolurken pistonları son sürat inip kalkan tren buharlar saçarak yoluna devam etti. Darbe, Raisa'nın vücudundaki bütün kemikleri kırmış olmalıydı, ama onu öldürmüş olamazdı. Tamara hemen onun üstüne çullanıp son ve öldürücü darbeyi indirebileceğini ümit etmişti, fakat Moskova'ya doğru uçarcasına yol alan tren ikisini ayırmıştı.</p>
<p>Tamara eğilip demiryoluna paralel olarak uzandı ve ne olup bittiğini görmek için trenin altından baktı. Şansı varsa demiryolunun diğer tarafına geçtiğinde Raisa'nın yaraları, hâlâ dövüşmesine izin vermeyecek kadar kötü durumda olurdu. Vagonlar birbiri ardına geçerken Tamara gözlerinin önündeki görüntü netleşinceye kadar tekerleklerin arasından titreyerek geçen resimleri izledi. Şans yardım etmemişti; dengesini iyi sağlayamamasına rağmen, Raisa yine ayaklarının üzerindeydi. Tamara onun yüzünü değil, darbenin etkisiyle kırılmış ve bir sakatınki gibi eğilmiş bacaklarını görebiliyordu. Yüzünün hangi tarafa baktığı bile belli değildi.</p>
<p>Sonra Tamara başka bir eteklik ve Raisa'ya doğru koşan bir çift bacak gördü. Bu yalnızca o yaşlı kadın olabilirdi: Natalya. Raisa'nın arkası ona dönük olmalıydı, çünkü kadının yaklaşmasına tepki vermiyordu. Kendisini Raisa'nın üzerine fırlattığı anda Natalya'nın bacakları görünmez oldu, sonra Tamara gelip geçen tekerleklerin arasından her ikisinin de rayların hemen yanında yerde olduklarını gördü.</p>
<p>Natalya üstteydi. Eli, Raisa'nın yüzündeydi ve gözleri, kendisine o yaşta hiçbir kadının sahip olamayacağı gücü vermeye yetecek kadar büyük bir nefretle doluydu. Yine de Raisa hâlâ trenin çarpmasından ya da üstüne çökmüş olan tuhaf melankoliden, dolayı güçsüz durumda olmalıydı, yoksa kadını kolaylıkla üstünden fırlatabilirdi. Tamara trene göz attı, sadece birkaç vagon kalmıştı. Tren yavaşlamamıştı ve makinistin çarpışma sırasında hiçbir şey fark etmemiş olduğu açıktı. Tamara tekerleklerin arasından Natalya'nın Raisa'nın üzerinde olduğunu ve artık iki elinin de genç kadının yüzünde olduğunu gördü. Natalya gücünün son kırıntılarını da toplayıp onu öne doğru itince Raisa'nın başı raya çarptı. Trenin tekerlekleri onlardan biriyle veya her ikisiyle buluştuğu anda bir çatırtı duyuldu. Natalya geriye doğru savrulmuştu, ama Raisa yaşlı kadının bıraktığı yerde öylece yatıyordu. Tren geçip gittikten hemen sonra Tamara hâlâ titremekte olan rayların üzerinden diğer tarafa geçti.</p>
<p>Raisa'nın vücudu hareket etmiyor, sadece ondan geri kalanlar çürümeye devam ettikçe giysileri yavaş yavaş yere çöküyordu. Bedeninin görünen tek kısmı elleriydi ve giysinin yenlerinden kemikleri görünüyordu. Elbisenin yakası rayla aynı hizadaydı ve onu açık tutabilecek bir boyun olmadığından neredeyse kapanmıştı. Raisa'nın trenin tekerlekleri tarafından darmadağın edilen başı ise ortada yoktu.</p>
<p>Tamara rayların ilerisine baktığında, trenden aldığı ivmeyle, annesi taralından çay içmesi için içeri çağırılan bir çocuk tarafından öylesine tekmelenmiş bir top gibi yuvarlanmaya devam eden başı gördü. Raisa'nın başı her traverse çarptığında biraz zıplıyor ve etrafına tozlar saçarak ufalıyordu. Durduğu sırada artık bir cevizden daha büyük değildi ve çok geçmeden tamamen hiçliğe karıştı.</p>
<p>İçindeki beden yok olan elbise, demiryolunun tehlikelerine karşı uyaran iğrenç bir ikaz işareti gibi, rayların kenarında yamyassı yatıyordu. Fakat sahibi Raisa Styepanovna artık yoktu.</p>
</body>
</html>