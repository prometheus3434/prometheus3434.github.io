<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/ey1.css" type="text/css" rel="stylesheet"/>
</head>
<body>
<h1>22</h1>
<p>Tamara'ya, Göğe Kabul Katedrali'nde bir yer verilmiş olma şansı yoktu, zaten kendisi de bunu istemezdi. Ağustos sonuna yakın, güzel ve ılık bir gündü, belki de sonbahar gelmeden önceki son güzel günlerden biriydi. Katedralin içi kapalı ve basıktı, orada görebileceği her şey debdebeli ve resmİ olacaktı. Buradan Rusya'yı, bütün ülkeyi değil, ama öyle geliyordu ki bütün halkı veya önemli bir kısmını görebilirdi. Moskova halkının neredeyse yarısı gibi görünen bir insan topluluğuna bakabilmesi için başını bile çevirmesine gerek yoktu.</p>
<p>Tamara kendisine Kremlin'in güneydoğu ucunda, İvanovskaya Meydanı'ndaki kalabalığın arasında bir yer bulmuştu. Buranın ideal bir izleme noktası olduğu açıktı; aynı bölgede çok sayıda sanatçı gelecek kuşakların bu günü unutmaması için gördükleri şeylerin eskizini çiziyordu. Tamara'nın arkasında kalan Taynitzkiy Bahçesi'nde Aziz Konstantin ve Yelena Kilisesi ve onun ilerisinde de Kremlin'in duvarlarının altındaki, üstünde bir yanda Taş Köprü, diğer yanda da Moskova Köprüsü bulunan Moskova Irmağı akıyordu. Ufuk çizgisinde kubbeleri güneş ışığında parlayan, bazıları küçücük, bazıları katedral kadar büyük, sayılamayacak kadar çok kilise vardı. Tamara sol tarafında, Kremlin duvarlarının ilerisinde Moskova'nın Bonaparte'tan kurtuluşunu kutlamak için inşa edilen ve hâlâ tamamlanamamış olan Kurtarıcı İsa Katedrali'ni görebiliyordu. Onun tam karşısında, Kızıl Meydan'da, Aziz Vasiliy'in gösterişli boyanmış kubbeleri görünüyordu; o çok daha eskiydi ve Tamara'ya göre Moskova'nın gerçek sembolüydü.</p>
<p>Tamara güne Rodyon ve Vadim'in eşliğinde başlamıştı, fakat ağabeyi Tamara'nın yalnız kalmak istediğini hissettiğinden, çok geçmeden ayrılmışlardı. Tamara neredeyse kalabalığın en arkasındaydı, ama biraz yüksekçe bir yerde durduğundan etrafı daha iyi görebiliyordu. Majestelerinin arabasının o sabah Kurtarıcı Kulesi'nin<a id="dipnot047" style="vertical-align: super;" href="../Text/dipnotlar.xhtml#sonnot047">[1]</a> kapısından geçerek Kızıl Meydan'a girerken izlediği yolun Tamara'nın bulunduğu taraftaki kenarına belki on bin kişi yığılmıştı. Üç sıra muhafız, kalabalığın geride durmasını ve yolun açık kalmasını sağlıyordu. Diğer taraftaysa, Göğe Kabul Çan Kulesi'nin önünde bulunan alanda toplanmış dev kalabalığı sınırlayan başka bir kordon vardı. Tamara durduğu yerden, bir yangın sırasında yan tarafında içinden geçilebilecek kadar büyük bir delik açılan, çan kulesinin önündeki yerinde duran Çar Çanı'nı görebiliyordu.</p>
<p>İmparatorluk kafilesinin uzunluğu bir verstten fazla olmalıydı. Faytonlar ve atlı muhafızlar Kurtarıcı Kulesi'nin kapısından geçip çan kulesinin ve Arhangelskiy Katedraliyle Meryem'e Müjde Katedrali'nin yanından geçip emanetlerini yeni tamamlanan Büyük Kremlin Sarayı'nın kapısına getirmişlerdi. Bundan sonra, imparatorluk ailesinin çeşitli üyeleri ve diğer mevki sahibi kişiler içeri girmeden önce durup kalabalığa el sallamış, faytonlar ve atlılar kafilenin geri kalanının da ilerleyebilmesi için yola devam ederek Borovitskaya Kulesi'nin yanından geçip Kremlin'in dışına çıkmışlardı.</p>
<p>Konstantin faytonundan indiğinde oldukça uzaktaydı ve ufacık görünüyordu, ama Tamara onu tanıyabilmişti. Eşi, küçük oğlu ve iki kızı da yanındaydı ve en küçükleri iki yaşındaydı. Onu böyle görmek Tamara'ya tuhaf gelmişti - kendisinin oğlu Luka'yı sessizce, uzaktan izlediği Petersburg'daki törenlere benziyordu. Bugün o da bütün diğer Ruslar gibi bu büyük merasimde imparatorluk ailesini görmek için gelmişti, ama kalabalıkta kaç kadının kraliyet topluluğundan biriyle yatmış olduğunu merak etmiyor da değildi. Kendi kendine gülümsedi. En fazla bir ya da iki kişi diye tahmin ediyordu. Romanovlar, erkeklerin en erdemlileri sayılmazlardı. Ama Tamara bu işi saatte elli beş verst hızla giderken yapmış olan elit grubun tek üyesi olduğunu iddia edebilecek durumda olduğunu ümit ediyordu.</p>
<p>Bu karşılaşma için tamamen hazırlıksızdı ve halka açık bir yerde onunla konuşmanın trende aldıkları kadar büyük bir risk olduğunu anlıyordu. Ama vagonda yalnız kaldıklarında, Konstantin ayrı oldukları zaman boyunca onu ne kadar özlediğini ve onu peronda yürürken gördüğünde tutkusunun nasıl alevlendiğini anlatmıştı. Bunun doğru olduğu apaçıktı. Küçük kompartımandaki kısa karşılaşma Tamara'nın onunla yaşadığı en ateşli birliktelikti. Birkaç dakika sonra, Grandük un de aynı kapıdan çıktığını kimse görmesin, diye bir sonraki istasyonda daha tren durmadan kapıdan atlayıp oradan uzaklaşmıştı.</p>
<p>Moskova'ya döndüğünden beri Tamara normal yaşamına devam etmişti. Raisa, Klin'de Dimitriy veTyeplov'la arasında geçenler hakkında daha fazla ayrıntı vermeyi reddetmişti, fakat kendine gelmiş gibi görünüyordu. Tamara iki kez aramasına rağmen Dimitriy'den bir haber alamamıştı, fakat Yudin onun iyi olduğu konusunda kendisine güvence vermişti. En garip olan şey de, Dimitriy'in Raisa'yı bir kez bile aramamış olmasıydı. Ama bu onların problemiydi, Tamara'nın değil.</p>
<p>Bütün kafile geçip taç giyme törenine katılacak olan herkes Büyük Saray'a girdikten sonra ortalık biraz sakinleşmişti. Tamara, İzmailovskiy Alayı geçerken başında Dimitriy'in olup olmadığına bakmış, fakat onu görememişti. Onu kolaylıkla gözden kaçırmış olabileceğini biliyordu. Kalabalık imparatorluk ailesinin çok geçmeden çıkacağını bilerek mutlulukla dışarıda bekliyordu. Herkes neşe içinde sohbet ediyordu. Şehirdeki kiliselerin çanları çaldıkça tezahüratlar duyuluyordu. Tamara I. Nikolay'ın taç giyme törenini hayal meyal hatırlıyordu. O zaman beş yaşındaydı, fakat töreni Yelena ve Valentin'le el ele tutuşmuş, şehirde bir yerden seyretmiş olduğuna dair belli belirsiz bir görüntü vardı kafasında, gerçek anne ve babası o zaman artık yoklardı, ama gideli çok zaman geçmiş olamazdı. Lavrovlar o gün görkemli bir tören yapılmış olduğunu söylerlerdi, kalabalıktan en çok yükselen ses Nikolay'ın uzun ömürlü ve güvende olması edilen duaların sesi olmuştu. Bu, devrin nasıl değiştiğinin işaretiydi.</p>
<p>Genel curcunadan daha yüksek bir tezahürat duyuldu. Tamara başını diğerlerinin baktığı yöne çevirdi ve kalabalığın ilerisinde belli belirsiz seçebildiği bir hareket gördü. Ama ne olduğunu biliyordu. Çar ve maiyeti, Katedral Meydanı'na inip Göğe Kabul Katedrali'ne gitmek üzere Fasetler Sarayı'ndan çıkmış Kızıl Kapı'dan geçiyordu.</p>
<p>Tamara nefesini tuttu. Bu, muhteşem bir andı. Yeni Çar, taç giymek üzereydi.</p>
<br/>
<p>Yudin, katedralin ortasına doğru baktı. Yüksek pencerelerden biraz ışık giriyordu, ama gölgede kalırsa emniyette olurdu. Buraya neden geldiğini söylemek zordu, ama basit cevap "bunu yapabildiği için gelmiş olduğuydu." Katedral meydanından geçip kiliseye normal yollardan girmesi mümkün değildi, ama Kremlin'de sadece birkaç kişinin bildiği başka yollar da vardı. Bir yer altı geçidinden geçip ikon duvarının sağ tarafındaki Diyakoz Kapısı'nın<a id="dipnot048" style="vertical-align: super;" href="../Text/dipnotlar.xhtml#sonnot048">[2]</a> hemen arkasında bulunan küçük bir nişe ulaşmıştı. Yudin için işin en riskli kısmı oradan kilisenin ortasına gitmekti, fakat bütün gözler Güzel Kapı'nın önünde durmakta olan Aleksandr'ın üstündeydi ve bu büyüklükteki bir kilisede hiç kimse dikkatini hem ona hem de Yudin'in içinden süzüldüğü kapıya veremezdi.</p>
<p>Fakat oraya gelmesinin nedeni, gün ışığında hareket edemiyor olmasının bu en önemli törene katılmasını engelleyemeyeceğini kanıtlamak değildi; Yudin bir tarih bilincine de sahipti. Nikolay'ın taç giyme törenine katılmayı başaramamıştı; o sıralarda hâlâ yeni kazanmış olduğu <i>vurdalak'lık</i> durumuna alışmaya çalışıyordu, fakat Nikolay'ın selefinin hükümranlığının sonunda yararı olmuştu. Şimdi dünya üzerinde bütün dikkatlerini bu yeni Aleksandr üzerinde odaklayacak olan güçler vardı. Yudin, Zimeyeviç'in I. Aleksandr (artık her neredeyse] ölünceye kadar II. Aleksandr'a karşı bir hamle yapamayacağını bilip bilmediğini merak ediyordu. Bu muhtemel görünüyordu. Yudin, kan örneklerine ve bir mikroskoba sahipti, ama Zimeyeviç'in de zekâsı vardı ve Yudin'in emin olmak için aylarca düzenli olarak araştırması gereken bir şeyi ona saniyeler içinde söyleyebilirdi.</p>
<p>Fakat Zimeyeviç töreni görmek için kendisi gelmezdi, bu çok riskli olurdu. Bu onun, gözleri vasıtasıyla izleyebileceği bir kişi yollamayacağı anlamına gelmezdi. Tyeplov da Yudin gibi katedrale güneş ışığından korunarak gelmenin bir yolunu bulursa, Zimeyeviç'in vekili olarak orada bulunabilir ve Zimeyeviç, Tyeplov'un gözleriyle gördüğü her şeye şahit olabilirdi.</p>
<p>Yudin kiliseyi dolduran kalabalığı inceledi. Tavan o kadar yüksekti ki, insanlar omuz omuza olmalarına rağmen kilise boş gibi duruyordu. Çatıya uzanan sütunların uzunluğu oradaki en uzun kişinin boyunun on katıydı. Resimlerdeki azizler aşağıda olup biteni seyrediyorlardı. Doğu duvarı bütün bir ikon duvarı olarak inşa edilmişti. Sanki kibirin panzehiriydi ve yeni çara, ne kadar güçlü olduğunu düşünürse düşünsün, ona bu büyük gücü veren varlık karşısında âciz kalacağını anımsatan bir işaret gibiydi. O varlığın Tanrı mı, yoksa Zimeyeviç mi olacağına Çar, kendisi karar verecekti.</p>
<p>Yudin, Tyeplov'a dair bir belirti göremedi. Beklenmedik tek yüz, Güney Kapısı'nın yanındaki stratejik noktadan bakarken gözüne çarpan Gribov'un yüzüydü. Arkasında duran resimlerdeki İncil sahneleriyle bütünleşmiş gibi görünüyordu. Yudin bu kadar aşağı mevkideki birinin buraya, törenin tam merkezine davet edilmiş olduğuna şaşırdı, fakat Gribov'un da Kremlin'in altındaki eski dehlizleri çok iyi, hatta belki de kendisinden bile iyi bildiğini anımsadı. Hepsini biliyor olsa bile, en azından Yudin'in bürosunun altından geçen en önemlilerinin anahtarları yoktu onda.</p>
<p>Çar ve maiyeti ikon duvarının yanından ayrıldı ve herkesin görebilmesi için kilisenin merkezine yakın bir platforma çıktı. Çar ve Çariçe tahtlarına oturdu. Yaşlı bir general, Rus ordusunun kahramanı ve Sivastopol savunmasının önderi Prens Gorçakov onlara yaklaştı. Ellerinde taşıdığı kırmızı kadife yastığın üstünde imparatorluk simgelerinin en önemlisi olan Altın Küre vardı. Gorçakov başı hürmetle öne eğilmiş, ayaklarını yavaş ve törensel adımlarla sürükleyerek ilerledi. Sonra bir an donup kaldı ve sıcağın etkisiyle sağa doğru sendeledi. Elindeki yastık ve küre ahşap zemine düştü. Kürenin yere çarparken çıkardığı çatırtı, kilisedeki sessizliği böldü. Yudin gülmesini gizlemek için elini ağzıyla kapattı.</p>
<p>Misafirler bir an için düşen küreyle mi, yoksa baygınlık geçirmekte olan prensle mi ilgilenmeleri gerektiğini bilemediler. Sonunda her ikisini de kaldırdılar. Kürenin tepesindeki dev safirin üzerine yerleştirilmiş olan elmas kakmalı haçın zarar görmediğinden emin olmak için hummalı bir inceleme yapıldı, ama her şey yolunda görünüyordu. Çar, generaline birkaç rahatlatıcı şey söyledi.</p>
<p>"Burada düşmeniz sorun değil. Önemli olan savaş alanında dik durmuş olmanız."</p>
<p>Bu sözcükler alçak sesle söylenmişti; bir insan kulağı Yudin'in bulunduğu uzaklıktan onları duyamazdı. Yudin, Aleksandr'ın ne kadar hızlı düşünebildiğine hayran oldu, ama bu, generale güven telkin etmenin iyi bir yolu değildi. Birkaç saat sonra akşam olduğunda yaşlı adam bu cümleleri kafasında defalarca evirip çevirecek ve orada dik duramamış olduğunu hatırlayacaktı, çünkü Sivastopol'ün boşaltılması emrini veren kişi oydu.</p>
<p>Merasim, Metropolit Filaret'in duası ve takdisiyle devam etti ve o da en sonunda, Yudin'in İngiltere'de görmüş olduğu kraliyet tacından çok, mücevherli bir piskopos başlığını hatırlatan tacı, Çar'a verdi. Aleksandr, Büyük İmparatorluk Tacı'nı -tıpkı Bonaparte'ın yarım yüzyıl önce yapmış olduğu gibi- başının üstüne yerleştirdi. Ama bugün Tanrı'nın otoritesinin reddi ima edilmemişti.</p>
<p>Sonra imparatorun imparatoriçesine taç takması gerekiyordu, fakat yine bir aksilik oldu. İmparatoriçe tahtından kalkıp onun önünde diz çöktüğünde solgun görünüyordu. Aleksandr, kendisininkinden sadece boyutu ve mücevherlerinin biraz daha mütevazı olmasıyla ayırt edilebilen, Küçük İmparatorluk Tacı'nı kaldırıp imparatoriçenin başına koydu. Tacı imparatoriçenin başına sabitlemek üzere dört kişi yanına geldi, fakat tam ayağa kalkarken taç yana kaydı ve tam yere düşecekken yakalanabildi. Çariçe'nin yüzünü bir korku ifadesi kapladı, ama Aleksandr soğukkanlılığını korudu. Tacı tekrar çariçenin başına koydu ve Yudin'in ellerinin titrediğini tahmin ettiği dört yardımcı onu tekrar yerine tutturdu. Taç bu defa yerinde kaldı.</p>
<p>Katedral içeriden ve dışarıdan gelen seslerle doldu. Katedralin ve civardaki bütün kiliselerin çanları çalmaya başladı ve 101 pare top atışı yapıldı. Koro "Polikronion'u"<a id="dipnot049" style="vertical-align: super;" href="../Text/dipnotlar.xhtml#sonnot049">[3]</a> söylemeye başladı. Kilisede bulunan herkes dua etmek için diz çöktü ve Yudin yapılacak en iyi şeyin onları taklit etmek olduğuna karar verdi. Sonra ilahiler devam etti ve dışarıdan yine topların sesi geldi. Nihayet Metropolit, Çar'ı Güzel Kapı'dan geçirip komünyon için kutsal yere getirdi. Bu, papazlığa tayin edilmemiş bir kişinin Rusya'da herhangi bir kilisede sunağın önüne gelmesine izin verilen tek andı ve Çar da izni olan tek kişiydi. Çariçenin bile usulüne uygun olarak bir kaşık içinde verilen ekmek ve şarabı kabul ederken ikon duvarının önünde durması gerekiyordu.</p>
<p>Sembolik de olsa et ve kanın tüketilmesi düşüncesi Yudin'in içinde bir kıpırtı uyandırmıştı ve Hıristiyanlık dünyasıyla <i>vurdalak</i> dünyası arasındaki benzerliğe ancak gülebiliyordu. Töreni izlerken Dimitriy'in ne yapacağını da merak ediyordu. Yudin, Raisa'ya dikkatle dikte etmiş olduğu mektupları Dimitriy'e gösterdiğinden beri bir hafta geçmişti. Ve hâlâ onun gerçeği öğrenmek için Raisa'ya gittiğine dair bir şey duymamıştı. Ama endişelenmemesi gerektiğini biliyordu. Dimitriy onun tahminine göre hareket edecekti. Yemek ocakta kaynarken gidip tekrar karıştırmasına gerek yoktu. Her şef gibi o da bunun yemeği mahvedeceğini bilirdi; Yudin kendisine güvenmeyi bilirdi.</p>
<p>Aleksandr şimdi tahtına çıkmış, erkek kardeşleri Konstantin, Nikolay ve Mihail ile oğlu Çareviç Nikolay Aleksandroviç gibi kendisine saygılarını sunmak için bekleyen yakın aile bireylerini kabul ediyordu. Zimeyeviç belki de dikkatini bu henüz on üç yaşına bile gelmemiş çocuğa yöneltirdi.</p>
<p>Nihayet tören sona erdi ve Çar ile ailesi katedralden çıkarken tekrar "Polikronion" duyuldu. Kraliyet ailesi çıktıktan sonra topluluğun geri kalanı onları izlemeye başladı. Fakat Katedral Meydanı hâlâ aydınlıktı ve Yudin ancak geri dönüp Diyakoz Kapısı'ndan geçerek ortadan kaybolabilir ve geldiği yoldan geri dönebilirdi.</p>
<br/>
<p>Raisa yalnızdı. Pencerenin kenarında durmuş Degtyarniy Yolu'nu aydınlatan ayı seyrediyordu. Arkasındaki kapı kapanınca döndü. Gözlerinde korku vardı.</p>
<p>"Merhaba, benim küçük Mityenkam," dedi yumuşak bir sesle.</p>
<p>Dimitriy bir şey söylemedi. Raisa'ya bakıyor ve onun ne olduğunu ve önceki halini anlamaya çalışıyordu. Sessizlik genç kadına acı veriyor gibiydi. Gözleri yaşlarla dolu, ona doğru bir adım attı.</p>
<p>"Buraya neden geldiğini biliyorum, Mitka," dedi. "Ama birbirimize karşı hissettiğimiz her şey adına sana yalvarırım ki, önce açıklamama izin ver."</p>
<p>"Önce mi?"</p>
<p>Raisa neşeyle güldü. "Benimle dalga geçme. Onunla neler yapabildiğini gördüm." Gözleri Dimitriy'in sağ eline kaydı.</p>
<p>Dimitriy dehşet içinde onun ne kastettiğini ve neye baktığını anladı, her yere birlikte götürdüğü bastonuna bakıyordu. Onunla tam da bu odada ve Raisa'nın gözlerinin önünde İgnatyev'i öldürmüştü. Dimitriy bastonunu yatağa fırlattı.</p>
<p>"Böyle bir şeyi asla..." diye başlamak üzereydi, ama bunun gerçek olmadığını biliyordu. Yine de gecenin bu şekilde sonuçlanması ihtimal dahilindeydi. Ama Dimitriy'in dile getiremediği başka bir neden vardı; basit ve içgüdüsel bir neden. Raisa'yı, Klin'de mezarlıktaki cesedi dışında haftalardır görmemişti; onu görmemiş, kollarıyla sarmamış, koklamamış, öpmemişti.</p>
<p>Yanma gidip Raisa'yı kucakladı ve dudaklarını onunkine dokundurdu, genç kadının dudakları onu kabul ederek aralandı. Dimitriy, Raisa'nın ellerinin sırtında, omzunda ve başında gezindiğini hissetti. Burada farklı olan hiçbir şey yoktu, Raisa eskisine göre hiç değişmemişti. Artık gün ışığı altında var olamayabilir, sonsuza kadar yaşayabilir, vücudundaki her yara iyileşebilirdi, ama Dimitriy'in önem verdiği şeyler bir nebze olsun değişmemişti. Öpücüğü hâlâ Raisa'nın öpücüğü, okşayışı hâlâ Raisa'nın okşayışıydı. Onda meydana gelen değişiklikleri zaman içinde öğrenirdi, ama şimdilik bu kadarı yeterliydi.</p>
<p>Ayrılıp sessizce birbirlerinin yüzüne baktılar. İlk konuşan Dimitriy oldu.</p>
<p>"Neden bana söylemedin?"</p>
<p>Raisa utanarak gözlerini kaçırdı. "Sana söylemediğim o kadar çok şey var ki?"</p>
<p>Dimitriy ancak o zaman Raisa'nın, onun öğrendikleriyle ilgili en ufak bir fikri olamayacağını anladı. Asıl sorusunda kastettiği şeyde ısrar etti. "Veremi."</p>
<p>"Bu neye yarardı ki? İyileştirebilir miydin?"</p>
<p>"Bilmeye hakkım vardı."</p>
<p>"Ardımdan gözyaşı döküp, beni ne kadar sevdiğini ve özlediğini söyleyesin diye mi?"</p>
<p>"Evet," dedi Dimitriy, içtenlikle.</p>
<p>"Ve son günlerimin her dakikasında bana öleceğimi hatırlatasın diye."</p>
<p>Dimitriy bunu inkâr edemezdi. "Seni onunla birlikte gördüm," dedi acı bir ifadeyle. "Tyeplov'la, Klin'deki mezarlıkta."</p>
<p>"Ne?" Raisa şaşkınlığını gizleyememişti.</p>
<p>"Onu oraya kadar takip ettim. Sana yolladığı mektubu bulduk."</p>
<p>"Ve sen... beni kurtarmak için mi geldin?"</p>
<p>Dimitriy başını salladı.</p>
<p>"Seni aptal!" dedi Raisa. "Seni öldürebilirdi."</p>
<p>"Hayır," dedi Dimitriy. "Yaşamama izin verdi. Ve şimdi bunun nedenini anlıyorum."</p>
<p>"Bundan şüpheliyim."</p>
<p>"Ona yolladığın mektupları okudum. O zamana kadar bilmiyordum." Raisa Dimitriy'e bakıyor ve onlardan tam olarak ne çıkardığını anlamaya çalışıyordu. Dimitriy açıkladı. "Bunu neden yaptığını biliyorum, yaşamak için." "Bu bencilceydi."</p>
<p>"Ben de sana katılayım diye," diye ekledi Dimitriy. Raisa kızardı. "Bu daha da kötüydü."</p>
<p>"Hayır. Hayır," dedi Dimitriy. "Bu harikaydı, insanın hayal edebileceği en özverili jestti."</p>
<p>"Özverili mi?"</p>
<p>"Bunu aşk adına yaptın."</p>
<p>Raisa arkasına döndü. "Bunu <i>kendim</i> için yaptım, Mitka. Aşk adına değil, senin için bile değil. Yaptım, çünkü sensiz yaşama fikrine dayanamıyordum, hatta seni karınla paylaşma fikrine bile dayanamıyordum ve böylece sana sahip olmaya karar verdim, her şeyinle ve sonsuza kadar." "Peki, neden bana gelmedin? Neden sormadın?"</p>
<p>Raisa ona doğru yürüyüp başını göğsüne koydu. "Denedim. Sana yaklaştım, seni izledim, fakat her defasında aynı korkuyu hissettim."</p>
<p>"Ne korkusu?"</p>
<p>"Hayır diyeceğinden korktum."</p>
<p>"Deseydim ne yapardın?"</p>
<p>"Ölmek için dua ederdim."</p>
<p>"Yalnızca dua mı ederdin?" diye sordu Dimitriy. "Bunu kendim başaramam."</p>
<p>"Ya ben yapacak olsam?"</p>
<p>Raisa dönüp yatağa doğru yürüdü ve Dimitriy'in fırlattığı bastonu aldı. Koruyucu başlığını çıkarıp attı ve artık öldürücü hale gelmiş olan silahı Dimitriy'e verdi. Oturup elbisesinin üst kısmını çözdü, sonra altındaki bluzun düğmelerini açmaya başladı. Giysileri vücudunun her iki yanında, sırtüstü yatağa uzanıp karnını ve göğsünü açtı.</p>
<p>"Eğer tercihin buysa, sana engel olmayacağım," dedi. "Yaşamımın bu şekilde sona ermesini istemezdim, ama öyle bir yerdeyim ki, ölümümün senin elinden olmasından daha iyi bir seçenek düşünemiyorum."</p>
<p>Raisa hem Dimitriy'i görmemek, hem de Dimitriy'in onun gözlerine bakıp yapmak zorunda olduğu şeyden vazgeçmesine engel olmak için kolunu kaldırıp yüzünü kapattı. Dimitriy daha önce defalarca yapmış olduğu gibi, fakat bu defa bambaşka şeyler düşünerek Raisa'nın vücudunu seyretti. Silahı elindeydi. Sadece Raisa'nın göğsünün altından içeri itmesi yeterliydi. Bu hem onun, hem de Tanrının isteğinin yerine gelmesi demekti. Sonrasında da kendisi için kullanabileceği bir tabancası vardı, ama bunu Raisa'ya söylemesine gerek yoktu.</p>
<p>Ve yine de önünde gördüğü şey, kurtulması şimdiye kadar karşılaştıklarından çok daha kolay olan bir <i>vurdalak</i> bedeni değildi. O, Raisa'ydı. Bastonu saplayacağı noktanın altında yüreği hâlâ atıyordu. Onu neredeyse görebiliyordu. Öpücükleri ve dokunuşu tıpkı eskisi gibiydi, o zaman diğer her şey neden o kadar farklı olsundu ki? Dimitriy gözlerini Raisa'nın nefes alırken hafifçe hareket eden göğsüne sabitledi. Elindeki bastonun sert, sağlam sapını hissetti ve onun Raisa'nın vücuduna saplandığını, genç kadının cildi yırtılırken hafifçe kıvrandığını ve sonra da... Bu çok fazlaydı. İki vampiri ölürken görmüştü, ikisinin ölümü de onun elinden olmuştu ve nasıl bir acı çektikleri konusunda hiçbir fikri olmamasına rağmen, sadece Raisa'nın güzelliğinin böyle aniden ve bütünüyle çürüyüp gideceğini hayal etmesi bile onu devam edemeyeceğine ikna etti. Bunu yapamayacağını daha odaya girerken biliyordu. Hem kendisiyle -bu hoşgörülüydü- hem de Raisa'yla -ki bu da zalimceydi- dalga geçmişti. Öne doğru eğilip dudaklarını tam olarak, başka bir yaşamda kılıç saplayacağı noktaya dokundurdu.</p>
<p>"Bunun bir aşk eylemi olduğunu kanıtlamak için son bir öpücük," dediğini duydu Raisa'nın.</p>
<p>Ama Dimitriy aşkını çok farklı bir biçimde ifade etmeyi tercih etti. Haftalar süren ayrılığın verdiği tutkuyla aniden genç kadının üstünde kalan giysileri çıkarmaya başladı.</p>
<p>"Sen kerizin tekisin, benim küçük Mityenkam," dedi Raisa. Sesi gibi, seçtiği <i>prostak</i> sözcüğü de haşindi. <i>Preferans</i> oynarken ona numara yaparak yanlış kâğıt oynatan rakibinin elindeki her şeyi alabilecek duruma gelen bir oyuncunun böbürlenişine benzemişti bu. Dimitriy bunun doğru olmadığını biliyordu, ama öyle olsa bile kendinin davranış biçimini değiştireceğinden kuşkuluydu.</p>
<br/>
<p>Moskova'da kutlama yapılmayan bir yer vardıysa bile, Tamara onu bulamamıştı. Sanki gündüz gibiydi ve her yer şimdiye kadar görmüş olduğu en muhteşem havai fişek gösterisinin ışıklarıyla aydınlanmıştı. Tamara kuzeydoğuya, istasyona doğru gidiyordu ve o gün Aleksandr'ın eski başkente törensel girişini yaptığı Kızıl Kapı'nın etrafındaki açık alanları dolduran kalabalığa yakalanmıştı. Önceleri kendini bu insanlardan biraz bağımsız hissetmişti, ama akşam olduğunda her yere hâkim olan mest edici neşenin etkisini hissetmemek imkânsız hale gelmişti. Üstüne üstlük, biraz sarhoş olduğunu da kabul etmek zorundaydı.</p>
<p>Bir erkeğin kolunun beline dolanıp onu kendisine doğru çektiğini hissetti, Tamara bunu ilk kez yaşıyor değildi. Başka bir gün olsa adam ıstırap içinde ondan uzaklaşıyor olurdu, ama böyle bir günde sadece nazikçe iterek kendini ondan kurtardı. Adam da ısrar edebilecek durumda değildi.</p>
<p>Ortalık tezahürat sesleriyle inliyor, kilise çanları da havai fişeklerin altında çalmaya devam ediyordu. Meydanda yükselen dumanlar bazılarını öksürtüyordu, ama Tamara onun kokusundan ve tadından hoşlanıyordu. Gökyüzünde beyaz, yeşil roketler patlıyordu. Üç dev kaynak, yanardağları andırırcasına gökyüzüne doğru kırmızı kıvılcımlar saçıyordu. Yaşlı bir adamın sürdüğü bir at arabası kalabalığı yararak ilerlemeye çalıştı, fakat at gürültüden ürkerek şaha kalktı. Üç kişi onu tutup sakinleştirmeyi başardı, ama hayvan korkmuş olmasına rağmen, sürücü yola devam etmeye niyetli gibi görünüyordu. Adamlar atı, arabayı ve yaşlı adamı yakındaki bir avluya götürdüler ve çok geçmeden oradan elinde birer içki şişesiyle dört adam çıktı; yaşlı adam şimdilik yolculuğunu ertelemişti.</p>
<p>Tamara'nın omzuna bir kol dolandı, fakat sahibi destek almaktan başka bir şey istemiyor gibiydi. Adam altmışından fazlaydı ve bir koluyla Tamara'ya, diğeriyle de başka bir kadına asılmıştı.</p>
<p>"Tıpkı 1812'deki gibi," dedi öylesine ortaya. "O zaman defolup gittiklerini görmüştük ve yine göreceğiz."</p>
<p>"Ne?" dedi Tamara. Sarhoş olmasına rağmen, adam neşeli görünüyordu ve Tamara bu neşenin kendisine de bulaşmasına mâni olamadı.</p>
<p>"Fransızlar," diye bağırdı adam, diğer elini hayalİ düşmanına karşı sallamak üzere kurtarıp. "Rostopçin onları durdurabilmek için şehri yaktı. Bu defa onu bile yapmadılar." Tamara'yı bırakıp aşağıdaki havai fişek atılan yere doğru yürümeye başladı, ama oraya yaklaşamadan kalabalığa yakalandı.</p>
<p>Tamara yürümeye devam etti. Havai fişeklerin, kalabalığın ve kilise çanlarının gürültüsüne anlayamadığı başka bir ses de karıştı, zaman zaman gürültünün arasından duyulan, bazen de onun arkasında kaybolan yapay bir sesti. Tamara havai fişeklerin aksi yönüne doğru bu sesi izledi. Kalabalığın yoğunluğu biraz azalıp sonra arttı ve ses daha net gelmeye başladı. Bu müzikti, iki kişi balalayka, bir kişi de gitar çalıyordu. Onların önünde insanlar dans ediyorlardı; bazıları, özellikle erkekler oldukça iyiydi, diğerleri ise ortalama sayılabilirdi.</p>
<p>Tamara, durmuş onları izleyen kalabalığın arasından bir yol bulmaya çalıştı. Ön tarafa geçebildiğinde müzik doruğa ulaştı ve seyredenler tezahürat yapmaya başladı. Yorgunluktan bitkin düşen bazı dansçılar kalabalıktaki arkadaşlarının arasına dönerken, diğerleri kalıp bir sonraki dansa hazırlandılar. Ellerinde tef olan iki adam, onlara aynı anda vurarak tekrar çalmaya başladılar. Diğerleri de onlara katılınca kalabalık da alkışlayarak ritim tuttu. Tamara da onlara katıldı. Yavaş başlayan bir şarkıydı, ama Tamara sonradan hızlanacağını biliyordu.</p>
<p>İki tefçi mükemmel dans ediyordu. Kendilerini tuhaf şekillerde yere atıyor, bazen iki ayaklarından, bazen bir el ve ayaklarından destek alıyor, enstrümanlarını tuttukları ellerini devamlı değiştiriyor ve onu ayaklarına, dizlerine veya başlarına dokunduruyorlardı. Öyle bir an geldi ki Tamara onların iki elleri üzerinde durduklarına yemin edebilirdi, ama bunu tefleri çalmaya devam ederken nasıl yapabildiklerini anlayamıyordu. Hareketleri hızlı, akıcı ve içgüdüseldi.</p>
<p>Tamara omuzlarını ve kalçalarını hızlanan ritme uydurarak sallıyor, ellerini başının üstüne kaldırıp alkış tutuyordu. Çok geçmeden artık seyirci olmadığını ve dansın bir parçası haline geldiğini fark etti. Kendisini harekete geçiren şeyin ne olduğunu bilmiyordu. Böyle dansları daha önce görmüş ama hiç katılmamıştı. Onun dansı hep çok daha resmi olmuştu; Batı tipi ve Fransız tarzı, öyle öğretilmişti çünkü. Bu dans ise Rus'tu. Duygularla ilgiliydi, düşüncelerle değil. Başka bir zaman olsaydı, bir kalabalığın önünde dönüp durmak onu utandırırdı, ama şimdi heyecan veriyordu; onlarla anlaşabildiğim hissediyordu.</p>
<p>Tef çalan iki adam onu çok geçmeden görmüştü ve şimdi Tamara'nın birer yanına geçmiş birlikte dans ediyorlardı. Sanki kollarıyla bacaklarının işlevi aynıymış gibi, o tuhaf hareketlerine devam ediyorlardı ve Tamara düşünmesine gerek bile kalmadan hareketlerinin onlarınkine uyduğunu hissedebiliyordu. Tefçilerin biri aniden ayağını bir çember hareketiyle burnunun önünden geçirince, Tamara içgüdüsel olarak geri çekildi ve diğer tefçinin kendisini yakaladığını hissetti. Artık dengesini kaybetmiş olduğundan onların kontrolündeydi ve ayakları aynı noktaya sabit durumdayken iki adam onu ileri geri itip çekiyorlardı. Tamara her an geri çekilebilirdi, fakat kontrolü yitirmiş olmanın keyfini çıkarıyordu; bu, büyük bir fırtınaya yakalanıp o nereye isterse oraya sürüklenmeye benziyordu.</p>
<p>Sonra tekrar dik duruma geldi, adamlar ise yine yere yatıp dirsekleriyle doğrulmuşlardı. Tamara'nın bacaklarına tekme atar gibi hareketler yapıyorlar, ama ona hiç temas etmiyorlardı. Tamara durumu anlayınca onlara ayak uydurarak zıplamaya başladı ve dansçılar ayaklarını ona çok daha fazla yaklaştırmaya başladılar, öyle ki Tamara atlayıp zıplamakta geç kalırsa, adamların ayakları kesinlikle ona çarpacaktı. Tamara eteğini ayak bileklerine kadar kaldırdı ve altındaki adamların bacaklarını yerçekimine meydan okurcasına sallayışını hayretle izledi.</p>
<p>Müzik giderek hızlanırken Tamara'nın biraz başı döner gibi oldu ve dengesini kaybedeceğinden korktu. Son bir sıçrayışla adamlardan uzaklaştı, fakat arkasına döndüğü anda yerini oyunu kendisininkinden hiç de daha az olmayan bir heyecanla sürdüren başka bir kadının almış olduğunu gördü. Tamara el ele tutuşarak müzik üçlüsünün etrafında dönen ve ara ara ellerini bırakıp balalayka, gitar ve teflerinkinden daha yavaş bir ritimle alkış tutan diğer bir dansçı grubuna katıldı. Fakat tempo yükseldikçe onlar da daha hızlı hareket etmeye başladılar ve Tamara kendini giderek artan bir hızla müzisyenlerin etrafında dönerken buldu. Müziğin ve kıvılcımlarıyla göğü rengârenk aydınlatan havai fişeklerin sesi birbirine karışıyor, Tamara alkışlamaktan acıyan elleriyle nefes nefese dönmeye devam ediyordu.</p>
<p>Sonra dans bir anda sona erdi. Tamara bu hızlanan ve yavaşlayan müziğin hiç durmayacağını düşünmüştü, fakat sonunda durdu ve grup tezahüratlar ve alkışlar eşliğinde çözüldü, Tamara biraz da kendine yöneldiğini düşündüğü alkışlardan gurur duyarak neşeyle eşlik etti onlara. İnsanlar sırtına dokunup onu kucakladılar, o da karşı koymadı. Biri eline bir kupa tutuşturdu. Tamara önce kokladı, sonra serinletici birayı minnetle kafasına dikti.</p>
<p>Müzik grubu tezahüratlar arasında tekrar çalmaya başlarken Tamara dansçıların arasından çekildi.</p>
<br/>
<p>Dışarıdaki havai fişeklerin gümbürtüsü Dimitriy'e Sivastopol'daki topları hatırlatmıştı, ama bu sesten artık korkmuyordu. Çok yakında bütün korkuları aşmış olacaktı. Süreç başlamıştı.</p>
<p>Pek acı hissetmiyordu. Seviştikleri zamanlarda Raisa'nın onu oyuncu bir edayla dişlemesi bile bundan daha az rahatsızlık vermişti. En çok hissettiği şey Raisa'nın saçlarının kokuşuydu. Dimitriy onun kendisine ne yaptığını göremiyordu. Dimitriy'in bedeninde dolaşan dili ve zevkle inleyişi, olup bitenle ilgili her türlü ipucunu veriyordu.</p>
<p>Seviştikten sonra konuşmamışlardı. Raisa her zamanki gibi Dimitriy'in kollarının arasında yatıyordu. Sonsuzluk gibi görünen şey gerçekleştikten sonra Dimitriy'e o soruyu sormuştu.</p>
<p>"Peki, bana katılacak mısın?"</p>
<p>"Evet." Dimitriy fısıltıyla yanıt vermiş, ama yanıtın ne olacağını hep bilmişti. Raisa zaman yitirmemişti. Dimitriy'i önce dudaklarından öpmüş, sonra boynuna doğru uzanmıştı.</p>
<p>Orada kalıp birkaç dakika boyunca Dimitriy'den içmişti ve Raisa emerken Dimitriy bir şey hissetmemesine rağmen, kan kaybının etkileri yavaş yavaş belirmeye başlamıştı. Kendisini biraz sersemlemiş, hatta mutlu hissediyor gibiydi, ama aslında ruh hali böyle değildi. Sonra, tıpkı Raisa'nın Tyeplov'a yazdığı mektuplarda anlattığı gibi, onun zihnini paylaşmaya başlamıştı. İlk hissettiği şey kendi kanıydı. Daha sonra alışacağını düşünmesine rağmen, tadı kötüydü, fakat aynı zamanda Raisa'nın ondan aldığı zevki de deneyimlemişti. Çok geçmeden bu zevki kendisinin de tadacağını anlamıştı. Zihninin diğer köşelerini de keşfetmeye çalıştı ama bunu başaramadı. Karşısına çıkan bütün kapılar kilitlenmişti.</p>
<p>Raisa biraz geri çekilip Dimitriy'e baktı. Yüzünde Dimitriy'in daha önce hiç görmemiş olduğu bir zevk ifadesi vardı. Genç kadının ağzına bulaşmış olan kan, Dimitriy'in kendi kanıydı ve aslında onu isyan ettirmeliydi, ama tadını daha iyi alabilmek için ağzının kenarlarını yalayan Raisa'ya verdiği çılgınca mutluluk, tiksintiyi ancak açlığa dönüştürebilirdi.</p>
<p>"Henüz değil," dedi Raisa. "Daha bitmedi." Dimitriy onun zihnindeki kapalı kapılardan söz ettiğini biliyordu. "Önce içmen gerekiyor."</p>
<p>Raisa sağ uyluğu yere paralel kalacak şekilde tek diziyle yatakta diz çöktü. Elinde bir bıçak vardı. Uyluğunun üst kısmını kesti ve kanı çarşafa damlamaya başladı.</p>
<p>"Haydi," dedi. "İyileşmeden."</p>
<p>Dimitriy öne eğilip ağzını yaraya bastırdı. Önce yüzeydeki kanı yaladı. Tadı kendi kanininki kadar kötüydü, fakat onun Raisa'nın kanı olduğunu ve isteyerek verildiğini bilmenin verdiği zevk olağanüstüydü. Dimitriy daha fazla kan akmasını sağlamak amacıyla Raisa'nın açmış olduğu minicik yarayı genişletmek ve derinleştirmek için dilini ileri itti. Sonra, sanki Raisa'nın kalbi birden daha güçlü atmaya başlamış gibi, ağzına biraz kan fışkırdı. Dimitriy onu hemen yuttu ve daha fazlasının gelmesini bekledi, ama bir şey olmadı. Onu alması gerektiğini biliyordu. Dudaklarını Raisa'nın tenine yapıştırıp yarayı kapattı ve emmeye başladı. Kan yavaş yavaş akmaya başladı ve Dimitriy, her yudumdan önce ağzının dolmasını bekledi.</p>
<p>Dimitriy müziğin içini doldurduğunu hissetti, her zamankinden daha yüksek ve daha güçlü bir sesti bu. Geçmişte zihninde şekillenmiş olan bütün o sevdiği melodi ve ritimlere rağmen, şu anda duymakta olduğu şey dehanın sesiydi. Bu müzik Bach, Mozart ve Chopin'e yetersiz olduklarını düşündürüp ağlatabilirdi. Sonra ses, Dimitriy'in aldığı her yudumla birlikte arttı, armonisi giderek daha kasvetli ve sinir bozucu hale gelmeye başladı. Öyle bir an geldi ki Dimitriy onun artık muazzam değil, dehşet verici hale gelmiş olduğunu fark etti. Susturmaya çalıştı, ama başaramadı. Dimitriy'in zihni sanki cehenneme gönderilerek lanetlenmiş bir orkestra çalıyormuş gibi acı, işkence ve ihanet görüntüleriyle doluyordu. Dimitriy dışarıdaki havai fişek seslerini dinlemeye ve onların yardımıyla müziği durdurmaya çalıştı ama başaramadı. Ve bütün o karmaşada, müziğin arkasında saklanmış bir ses açıkça duyulabiliyordu; bir kahkaha sesiydi, Raisa'nın kahkahası.</p>
<p>Dimitriy aniden artık kanın tadını alamaz oldu. Geri çekildi. Raisa'nın uyluğundaki yara kaybolmuştu, iyileşmişti. Raisa elini saçlarında gezdirip başını kendisine doğru kaldırdığı sırada Dimitriy'in boynundaki yaranın açıldığını hissetti.</p>
<p>"Bu kadar yeter," dedi Raisa. "Şimdi senin işini bitirmemiz gerekiyor."</p>
<p>Dimitriy'in kafası hâlâ o müzik ve görüntülerle doluydu. Bir tanesi öne çıkıyordu. Bu kendi görüntüsüydü, beş yaşında küçük bir oğlandı, tahta kılıcını almış, elinde gerçek kılıç olan bir adamla mücadele ediyordu; babası Aleksey'le. Dimitriy kendisine her şeyin böyle mi biteceğini sordu.</p>
<p>"Hayır," dedi usulca, ama Raisa dinlemiyordu. Dimitriy'i öyle büyük bir güçle yatağa geri itti ki, Dimitriy onun bu kadar kuvvetli olabileceğine asla inanamazdı. Raisa bir eliyle onun alnını yatağa bastırırken, ağzını biraz önce açmış olduğu taze yaraya yapıştırıp tekrar içmeye başladı.</p>
<p>Müzik ve kahkaha daha gürültülü hale geldi. Raisa'nın ağzından değil, zihninden yükselen bir kahkahaydı. Dimitriy onun elinin yaptığı basıncın hafiflediğini hissetti ve hareket etmeye çalıştı, fakat çok güçsüzdü. Elini biraz kaldırıp baktı. Soluk ve cılız görünüyordu. Elini yukarıda tutamadı ve yatağa bıraktı.</p>
<p>Üstünde tekrar Raisa'nın yüzünü gördü. Genç kadının yanakları ve boynu da Dimitriy'in kanına bulanmıştı. Kendinden memnun, hızlı hızlı soluk alıp veriyordu. Sadece biraz dinlenmek istemişti. Dişler tekrar boynuna gömüldüğünde Dimitriy artık kanının azaldığını ve Raisa'nın boynunu yırtmaya başladığını hissetti.</p>
<p>Genç kadının kahkahası artık duyulmamasına rağmen, müziğin sesi daha da arttı ve Dimitriy, kollarını ve bacaklarını hissetmediğini fark etti. Sanki yok gibiydiler ve bu his sadece geride başı, sonra sadece yüzü, sonra da sadece gözleri kalıncaya kadar devam etti.</p>
<p>Sonunda müzik sustu.</p>
</body>
</html>