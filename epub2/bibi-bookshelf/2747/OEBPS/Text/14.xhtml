<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/ey1.css" type="text/css" rel="stylesheet"/>
</head>
<body>
<h1>14</h1>
<p>Yılın en harika gecesiydi, en azından Yudin için öyleydi: Kış gündönümüydü, en uzun gece. Kendisini en özgür hissettiği geceydi. Vampirler bu kadar yalnız yaratıklar olmasaydı, bugün bir parti düzenlerdi; dünyanın -kuzey yarımküredeki- bütün caddelerinde kardeşler toplanır ve şafağın olabildiğince uzak olmasının verdiği güvenle yaşamı kutlarlardı. İster pagan ister Hıristiyan olsun, insanlar, festivallerini birkaç gün sonra, günlerin uzadığını ve güneşin en dip noktasından yükselmeye başladığını fark ettikleri zaman kutlarlardı. Rahiplerin yanlış anlamasının bilim adamlarının hesaplarına tercih edildiği Rusya'da Noel gündönümünü daha büyük bir arayla takip ederdi, fakat ne kadar dua edilirse edilsin hiçbiri Dünya'nın Güneş etrafındaki yolunu değiştiremez ve en kısa gün, Yudin'in kolayca öngörebildiği üzere, tam olması gereken zamanda gelirdi.</p>
<p>Vakit öğleden sonraydı, saat dördü biraz geçiyordu ve gökyüzü kararmıştı. Ortalık ertesi sabah saat sekizi geçene kadar aydınlanmazdı. Ve Dimitriy, Petersburg'daydı; o yüzden Yudin'in arkadaşına çok genç gözükmeyi sorun etmesine gerek yoktu. Bu gece keyfine bakmayı hak etmişti. Bu gece Yudin'in Noeli'ydi.</p>
<p>Kremlin'den yeni ayrılmıştı. Üstünde paltosu ve şapkası vardı, ama ısınmak için değil, sadece ortama uymak içindi bu. Elinde, içinde akşama renk katabilecek bir alet seçkisi bulunan küçük, siyah bir deri çanta vardı. Kızıl Meydan çok kalabalıktı, bazıları dizlerine kadar kara batmış olmalarına rağmen, kışın ortasında Moskova'da olmaktan mutluydular. İnsanların işten eve dönerken dükkânlarda alışveriş yaparken veya arkadaşlarıyla bir yerde çay içerken önlerini görebilmesi için bütün lambaları yakmışlardı. Yudin güneye baktı ve Aziz Vasiliy Katedrali'yle önündeki Lobnoye Mesto'yu gördü. 1825 yılındaki ölümlerden biri orada olmuştu. Yudin o zaman ne olduğunu tahmin edemiyordu, ama bu işe bir <i>vurdalak</i>'ın ve dolayısıyla Aleksey'in de karışmış olduğundan şüphesi yoktu.</p>
<p>O gece olan biteni yeniden canlandırmak cazip bir fikirdi, ama aynı zamanda aptalcaydı. Burası daha sonra sakinleşirdi, fakat çalıştığı yere bu kadar yakın bir yerde yüzünü gören birisinin iz sürmeye başlayarak sırrını açığa çıkarma riski her zaman vardı. Neredeyse otuz yıldır hep dikkatli olmuştu ve şimdi de bir aptallık yapacak değildi.</p>
<p>Sola döndü ve Diriliş Kapısının<a id="dipnot035" style="vertical-align: super;" href="../Text/dipnotlar.xhtml#sonnot035">[1]</a> altından geçerken başını kaldırıp kemerin üstündeki, Aziz Georgiy'in ejderhayı öldürdüğü ânı resmeden mozaiğe baktı. Geri dönmeyi tercih ederse, her yerde Zimeyeviç için anımsatıcılar vardı.</p>
<p>İstasyona yöneldi, burası masum ve saf kişileri bulmak için iyi bir yerdi. Burada Raisa da genelevde İrina Karlovna'nın yerini alacak yeni bir kız bulmuştu; yeni bir hayata başlamak için Petersburg'dan gelen ve trenden daha yeni inmiş olan bir kızdı. Burası sadece bir istasyon değildi, aynı zamanda İngiltere'yi de hatırlatan bir yerdi - Yudin doğduğu ülkeden, Stephenson ilk lokomotifiyle çıkagelmeden çok önce ayrılmıştı. Bunun için Rusçada kullanılan <i>vokzal</i> sözcüğü Surrey'deki aile evinden kolayca ulaştığı, Londra'nın güneyindeki, "VauxhaU" ile benzeşmiyor değildi. Bazıları bu iki kelime arasında bir bağlantı olmadığını söylerdi. Bu öykü, sıklıkla Çar Nikolay'ın varsayılan aptallığına dayandırılırdı. Çar Nikolay, 1840'lı yıllarda Londra'ya gitmiş ve Vauxhall tren istasyonunu gördüğü zaman -cahil bir soytarı olmakla meşhur olduğundan- bu kelimenin "tren istasyonu" anlamına geldiğini sanmıştı. Ve maiyetindekilerden hiçbiri de ona karşı çıkmaya cesaret edememişti. Gerçekte Nikolay bir soytarı olmanın çok uzağındaydı, fakat -Yudin'in kendi bölümünde bile- onu böyle göstermek isteyen çok kişi vardı.</p>
<p>Onlar Puşkinlerini okumaya devam etmelilerdi. "Şölenlerde ve    <i>vokzal</i>'larda, nazik bir Zephyros<a id="dipnot036" style="vertical-align: super;" href="../Text/dipnotlar.xhtml#sonnot036">[2]</a> gibi oradan</p>
<p>oraya estim." Puşkin bunu 1813 yılında yazmıştı ve bir tür halka açık parkı kastetmişti. Ve 1830'larda Rusya'nın ilk demiryolunun varış yeri olan Tsarskoye Selo'da böyle bir park vardı. İsim bundan dolayıydı. Fakat Yudin, Vauxhall'daki, küçük bir çocukken ziyaret ettiği parkları hatırlıyordu, belki böyle bir bağlantı da olabilirdi. Kendi kendine gülümsedi. Onların güzel olduğunu hatırlıyordu -ama onları hatırlayıp da güzel olduklarına hükmediyor değildi; bu yetisini çok uzun zaman önce kaybetmişti.</p>
<p>Sonra onları gördü - ideal kurbanları: karların arasında yürüyen bir adamla bir kadın ve her ikisinin birer elini tutan, on yaşından büyük olmayan bir çocuk. Çocuğu o kadar çok sarıp sarmalamışlardı ki, Yudin onun cinsiyetini anlayamadı, ama bir şey fark etmezdi, çünkü olayların merkez noktasını oluşturacak bir şey değildi. Yudin'i en çok heyecanlandıran şey, yavaş yavaş çocuğun kanım içtiği sırada onun çektiği ıstırabı gören annesinin ve babasının içinde uyanacak olan duygulardı; bu, kendilerine sıra geldiğinde -önce kadın, sonra da adam- belki onların kanını zenginleştirebilirdi. Yudin gülümsedi - bu bir hayaldi. Yaşadıkları korku kanlarını değiştirmezdi, ama Yudin'in aldığı zevki değiştirirdi.</p>
<p>Yudin onların giysilerinden ve yürüdükleri semtten fakir olmadıklarını tahmin etti. Bu da onların hizmetkârları da olabileceği anlamına gelirdi, ki bu sorunu da halletmek kolaydı. Yudin güvenli bir mesafeden onları izledi ve aile birkaç dakika sonra evine ulaştı. İçeri girdiler. Yudin onları kapıda karşılayan kimse görmedi, fakat bu emin olması için yeterli değildi. Evde personel yoksa bile, başka aile üyeleri olabilirdi. Ama önlerinde uzun bir gece vardı ve Yudin bekleyip izleyebilirdi. Caddeyi kolaçan etti, ama gizlenebilecek uygun bir yer göremedi. Aklına 1812 yılında, henüz bir vampir değilken, aynı caddelerde bir adamı takip etmiş olduğu geldi. O zamanlar, terk edilmiş Moskova'da bir kapı girişine saklanıp beklemek kolaydı, ama bugün yoldan geçen biri bunu şüpheli bulabilirdi. Yapılacak en iyi şey yukarı aşağı yürümekti.</p>
<p>Caddeden aşağı yürüdü, sonuna geldiği zaman avının etrafından dolaşmak üzere sağa saptı ve binanın kendisini onlara ulaştıracak veya daha sonra kaçmasını sağlayabilecek başka bir girişi olup olmadığını kontrol etti. Hiçbir şey yoktu; bu blok, yan yana ve sırt sırta inşa edilmiş evlerden oluşan tek bir yapıydı. Ön kapıdan girecek ve onları tuzağa düşürecekti. Şu anda içeride sıcak bir ateşin karşısında mutlu bir şekilde oturduklarını, ama sonrasında dizlerinin bağı çözülmüş durumda kendisine yalvarıyor olacaklarını düşündü. Çocuklarına zarar vermemesi için ona ne teklif edebilirlerdi? Neyi kabul ederdi? Onlara çocuğun küçük bedeninin kutsallığının hakarete uğrayışına ve mahvoluşuna tanıklık ettirmeden önce ne kadar süre merhametliymiş gibi davranabilirdi? Önünde bütün bir gece vardı.</p>
<p>Yudin dakikalar içinde tekrar evin önüne geldi ve hayallerini gerçeğe çevirmek üzere içeri girmeye hazırlandı. Fakat tedbirli olmak adına caddeyi son bir kez kolaçan etmeyi ihmal edecek kadar arzularının esiri olmuş değildi. Ve tam bunu yaparken, o gece Moskova'da dışarıda dolaşan tek avcı olmadığını fark etti. Blokun sonundaki köşede biri duruyordu. Yüzü seçilemeyecek kadar uzaktaydı, ama uzun boyluydu ve Yudin'in onu akşamın daha erken saatlerinde aynı caddenin diğer ucunda görmüş olduğunu anımsamasına yetecek kadar fark edilebilir bir yapısı vardı. Yudin emin olamadı, ama yakında öğrenirdi.</p>
<p>Arkasına dönüp geldiği yoldan geriye doğru bir sonraki kavşağa kadar yürüdü. Şimdi, blokun karşı köşesindeydi ve o silueti son defa oradan bakarken görmüştü. Her iki caddeyi de iyi görebilmek için karşıya geçerken o caddelerin birinden aynı adamın yaklaşmasını bekliyordu. Ama çok beklemesi gerekmedi. Siluet görüş alanına girdi ve Yudin'i fark ettiği anda aniden geri çekildi.</p>
<p>Şimdi Yudin hızlanmıştı, ama çok hızlı yürümüyordu - adamı tamamen kaybetmek istemiyordu. Nasıl ki bir yırtıcıyken yalnızlığı tercih ediyorsa, bir av olarak da kalabalık bir yere ihtiyacı vardı. Güneydoğu yönüne döndü ve Lubyanka Meydanı'na yöneldi. Yürürken bir taraftan da dinliyordu, fakat karlar ayak seslerini boğuyordu. Yine de adamın takipten vazgeçmediğine emindi.</p>
<p>Karlara ve karanlığa rağmen meydandan gelip geçen kalabalık arasında neşeli bir hava hâkimdi. Yiyecek içecek satan çok sayıda tezgâh iyi iş yapıyor gibi görünüyordu. Yudin onlardan birinin yanından keskin bir dönüş yaptı ve bekledi. Çok geçmeden yanından uzun boylu biri geçip gitti, bu kendisini takip eden adamdan başkası olamazdı. Şu anda ondan kurtulmak ve akşam için planladığı etkinliği gerçekleştirmek kolaydı, fakat Yudin bu kadar uzağı göremeyen biri değildi. Eğer bu adam -veya artık ne tür bir yaratıksa- bu gece onu bulmuşsa, yine bulabilirdi. Ve bu gece bile yalnız olmayabilirdi. Yudin'in daha fazla şey öğrenmesi gerekiyordu.</p>
<p>Biraz sonra siluet iki tezgâh arasındaki aralığın yanından geçip gitti, uzun bacakları sayesinde hızla yürüyor ve sağa sola bakınarak Yudin'i arıyordu. Yüzünü görebilmek mümkün değildi. Yudin meydana doğru ilerledi ve adamın biraz daha yürüyüp <i>pelmeni</i><a id="dipnot037" style="vertical-align: super;" href="../Text/dipnotlar.xhtml#sonnot037">[3]</a> satan bir tezgâhın önünde durduğunu gördü. Yudin tekrar geri çekildi ve teker teker sayarak küçük ahşap tezgâhların arka tarafından koştu. <i>Pelmeni</i> tezgâhının arka kısmı yoktu, fakat üstüne dekorasyon ve satış amaçlı olarak çeşitli sebzeler ve etler asmışlardı. Yudin karanlığın kendisini gizleyeceğini ümit ederek biraz geride durdu.</p>
<p>Adam hâlâ orada duruyor ve Yudin'in nereye gittiğini anlamak için meydanı kolaçan ediyordu, ama onun ne kadar yakınında olduğunun farkında değildi. Sonunda dönüp tezgâha baktı, neredeyse doğrudan Yudin'e bakıyordu. Yudin onun bir şey görüp görmediğini anlayamadı, fakat o an için bunu o kadar önemsemedi. Asıl önemli olan şey onun ne gördüğüydü: geçmişten bir yüz ve beraberinde düzinelerce anı, zincire vurulmuş bir <i>vurdalak</i>'a ustaca yapılan bir işkencenin anısı, dünya dönerken yükselen ve alçalan güneşin anısı. Ama en açık olarak hatırladığı şey bir isimdi. O zamanlar bir şakaydı, fakat şimdi Yudin'in güleceği bir şey yoktu.</p>
<p>Bu isim Prometheus'tu.</p>
<br/>
<p>Dimitriy Petersburg'a geldikten sonra bile eve gitmeye tereddüt etmişti. İstasyonun yakınında tek başına yavaş yavaş öğle yemeğini yedikten sonra Senato Meydanı'na gitmek için bir atlı kızak tuttu. Şimdi, otuz yıl önce -ya da beş gün sonra öyle olacaktı- durmuş olduğu yerde duruyordu. Dimitriy gülümsedi. Çar Nikolay bunu yapamamıştı; otuz yıl iktidarda kalmayı bile başaramamıştı. Dimitriy de Yudin gibi ondan uzun yaşamıştı. Eğer Nikolay'ın kendisini sürdürmeye mahkûm ettiği şey yaşam olarak adlandırılabilirse, Aleksey bile daha uzun yaşamıştı. Trende bir adam yeni çarın babasına karşı komplo kuran herkesi, geride kalan herkesi affedeceğini tahmin ettiğini söylemişti. Çar II. Aleksandr babasını tanıyacak, ölüm döşeğindeyken orada olabilecek kadar şanslı olmuştu. Dimitriy'e de Aleksey için aynı ayrıcalığı bağışlar mıydı? Her zaman ümit vardı.</p>
<p>Ve bu Tamara'nın da babasını tanıma şansı olabileceği anlamına geliyordu. Onun gerçeği bildiğini düşündürecek hiçbir şey yoktu. Ona söylemeli miydi? Tamara'ya karşı kırgınlık hissetmiyor olması onu şaşırtıyordu. Otuz yıl önce olsa hissederdi. Otuz yıl önce, babasını ondan koparamayacağını gördüğünde düş kırıklığıyla Tamara'nın annesinin yüzüne vurmuştu. Gülünesi, çocukça bir davranıştı. Oğul yıldan yıla babasına daha çok benzerken, Dimitriy, Aleksey'i artık daha iyi anlıyordu. Dimitriy bir erkeğin sadakatsizliğini nasıl yargılayabilirdi? Ve Aleksey'in annesini aldatma şekline karşı duyduğu nefretin zerresi bile kalmışsa, bunu neden onun kızına da yansıtsındı ki? Bunların hiçbiri onun hatası değildi. Dimitriy antipati hissini ne kadar tahrik ederse etsin, Tamara'nın kim olduğunu anladığından beri hissettiği kardeşçe yakınlık duygusundan kaçamıyordu.</p>
<p>Ama soru hâlâ oradaydı: Ona söylemeli miydi? Gerçeği, görünürdeki anne babasının aslında onunla hiçbir ilgilerinin olmadığını, ona hayatı boyunca yalan söylediklerini, bir orospuyla sürgüne gönderilmiş bir hainin piçi olduğunu, öğrenmek onu mutlu eder miydi? Ama bir ağabey kazanmak ve yitirdikleri zamanı birlikte telafi etmek bunu dengelemez miydi? Dimitriy başını salladı. Bu kendisi için bir rahatlama olurdu, ama onun için değil. Dimitriy bir kız kardeşi olduğunu öğreninceye kadar nasıl bu yönde bir özlem duymamışsa, Tamara da bir erkek kardeş özlemi içinde değildi. En azından bu konuda Dimitriy rahatını düşünmeyecekti. En iyi şekilde algılamaya çalışarak babasının arzusuna sadık kalacaktı. Aleksey'in kendisini Tamara'dan saklamak için büyük çaba göstermiş olduğu açıktı - Dimitriy ona karşı hareket etmeyecekti. Eğer af söylentileri doğruysa, belki de Aleksey eve fikrini değiştirmiş olarak dönerdi. Bunu zaman gösterecekti, ama o zamana kadar Tamara gerçeği Dimitriy'in ağzından duymayacaktı.</p>
<p>Dimitriy, Senato Meydanı'na baktı, sonra yüzünü Donanma Binası'na çevirdi. Sola doğru birkaç adım atıp bastonuna yaslandı. Şimdi tam o zaman durduğu yerdeydi. <i>Bronz Atlı</i> heykelini net bir şekilde görebiliyordu ve Yudin'le babası sol tarafta, onun biraz önünde durmuşlardı. Arada bir tek önemli fark vardı, orada artık bir köprü yoktu. Senato Meydanının ilerisinde, akıntının aksi yönünde İsakievskiy Köprüsü inşa halindeydi. Bu köprü dubalar üzerinde yüzen bir köprüydü ve Sivastopol'dakinden biraz daha büyüktü. Şimdi orada yeni bir köprü, önce Meryem'e Müjde Köprüsü adı verilen, fakat merhum Çar Nikolay'ın anısına ismi hemen değiştirilen bir köprü vardı ve Neva üzerinde inşa edilmiş ilk gerçek ve sağlam köprüydü. Meryem'e Müjde Kilisesi'nin karşısında, akıntı yönünde biraz ileride duruyordu, o yüzden dubalı köprü aralarında mesafe kalması için taşınmıştı.</p>
<p>Bugün de, 1825'te olduğu gibi, köprülere az ihtiyaç duyuluyordu. Nehrin yüzeyi buz tutmuştu, ama alttan hızla akıyordu. Aleksey ve Yudin bu buzların üzerinden kaçmış, Yudin orada vurulmuş, Aleksey orada onu rahat ettirmeye çalışmış ve orada tutuklanmıştı. Dimitriy zihninde onları son kez gördüğü zamanki siluetlerini canlandırabiliyordu; ondan birkaç dakika öncesini de - Aleksey ümitsizce, Yudin ise daha serinkanlı bir ifadeyle kendisine kaçmasını işaret ediyordu.</p>
<p>Dimitriy şimdi tıpkı o zamanki gibi dönüp meydandan ayrılıyordu. İstikameti o zamankiyle aynıydı, fakat rotası daha az dolambaçlıydı. Bugün sürüden ayrılan devrimcileri arayan askerler yoktu. Dimitriy, Donanma Binası'nı geçip Nevskiy Bulvarı'na döndü ve çok geçmeden evinin önüne geldi - şehrin diğer yakasındaki, Svetlana'yla paylaştığı ev değil, içinde büyüdüğü, Marfa ve Aleksey'le birlikte oturduğu ve Marfa'nın öldüğü evdi bu. Altında bir kitapçı dükkânı vardı. O küçükken yoktu. Marfa'nın yaşlı adamın oraya taşındığını yazdığını hatırladı. Hiç bu kadar çok kitabı bir arada görmemişti. Bundan kısa bir süre sonra mektup yazmayı bırakmıştı ve Yudin Dimitriy'e onun öldüğünü bildiren bir mektup yollamıştı.</p>
<p>Dimitriy başını kaldırıp dairenin pencerelerine baktı ve hangi odanın hangisi olduğunu hatırladı. Birinci katta tam ortada salon vardı. Dimitriy'in çembalosu, sonra da piyanosu -Aleksey armağan etmişti- orada dururdu. Piyano ayaklanmadan sadece bir veya iki gün önce gelmişti, o yüzden babası Dimitriy'in onu çaldığını hiç görememişti. Şimdi şehrin diğer ucunda, Svetlana'yla paylaştığı evde duruyordu. Dimitriy oraya gitmesi gerektiğini biliyordu.</p>
<p>Ama hemen gitmedi. Karların arasında durup eski evine baktı ve müziğin içini doldurmasını bekledi.</p>
<p class="orta">***</p>
<p>Tyeplov. Yudin'in hatırladığı kadarıyla gerçek adı buydu. Notlarının arasında olmalıydı.Titan Prometheus. Onca yıl önce Yudin Çıfıtkale'deki mağaranın duvarına kazırken uygun görünmüştü.</p>
<p>Ama adı ne olursa olsun Prometheus, Moskova'da olmamalıydı. O yeryüzünün hiçbir yerinde olmamalıydı, onun yeri yer altının derinlikleriydi. Yudin ve Raisa onların hepsini Çıfıtkale'nin altında gömülü bırakmışlardı. Prometheus bir duvara zincirlenmişti, fakat belli ki zincirlerinden kurtulmuştu. Sonra da bir şekilde kayaları kazarak özgürlüğe kavuşmuştu. Şimdi de Yudin'i bulmaya gelmişti.</p>
<p>Bu konuda pek şüphesi yoktu. Prometheus onu izliyordu ve bunun nedeni şüphe götürmezdi - intikam. Böylesi antisosyal yaratıklar olan vampirler için bu intikam duygusu alışılmadık bir tutkuydu. Yudin bu özelliği birden fazla defa onların aleyhine çevirmiş ya da en azından kendi lehinde kullanmıştı. Aleksey'in arkadaşı M aks 1812'de üç <i>vurdalak</i> öldürmüştü. Yudin'in, küçük bir emriyle, diğerlerinin intikamı ona yönlendirdiklerini görmesi muhteşem olmuştu. Ama Yudin'in benzer bir kan davasının kurbanı olmak gibi bir arzusu yoktu ve Çıfıtkale'nin altında esir olarak tuttuğu o <i>vurdalak</i>'lara yaptığı şey Maks'ın başardığı şeyden çok daha kötüydü.</p>
<p>Lubyanka Meydanı'ndan ayrılıp kuzeydoğuya, şehir merkezinin ve Kremlin'in aksi istikametine doğru yürümeye başladı. Prometheus peşindeyken oraya veya Zamoskvoreçye'deki evine gitmeyeceğini biliyordu - ve şu anda Prometheus'un nerede olduğunu tam olarak bilmenin en kolay yolu, onun her zaman birkaç adım geriden izlemesini sağlamaktı. Yudin'in takipçisinin orada olduğunu varsaymak için doğrudan bir nedeni yoktu, fakat o kadar dikkatsizce yer değiştirmişti ki, yalnızca bir budala onun izini kaybederdi. Hatırladığı kadarıyla da Prometheus aptal değildi.</p>
<p>Rozdestvenskiy Bulvan'na sapıp batıya yöneldi ve ne yapacağını düşünürken en iyi fikrin eve gidene teğet geçen bir yol seçmek olduğuna karar verdi. Dönerken omzunun üstünden baktı, fakat Prometheus'un uzun boylu siluetini göremedi. Oralarda bir yerde olduğu konusunda şüphesi yoktu. Belki tek başına da değildi. Çıfıtkale'de gömülü kalmış bir düzine adam daha vardı. Kaç tanesi kaçmıştı acaba? Hepsi mi Moskova'ya gelmişti, yoksa Yudin sadece Prometheus'u mu fark etmişti? Yoldan geçen herkes onlardan biri olabilirdi. Belki de geride kalıp etrafını çeviriyor ve yaklaşmaya hazırlanıyorlardı.</p>
<p>Ve başka bir sorun daha vardı. Çıfıtkale'deki vampirlerin intikam için aradıkları tek kişi Yudin değildi - Raisa da vardı. O da, görünüşte, onlardan biriydi. Yudin onun üzerinde deneyler yapmıştı. Yansımayla ilgili keşiflerinin çoğu onun üzerinde yaptığı gözlemlere dayanıyordu. Ama Raisa'ya -en azından onun fark edeceği kadar- zalim davranmaktan her zaman kaçınmıştı. Bunu neden yaptığını hiç tam olarak bilememiş, ama tıpkı Dimitriy ile olan arkadaşlığı gibi bunun da bir gün yararının dokunacağını hissetmişti.</p>
<p>O gün geldiğinde bile, Yudin son âna kadar Raisa'dan tam olarak emin olamamıştı. Her şeyi mahveden Aleksey olmuştu - Yudin'in bütün tutsaklarını kurtarmış ve onları üstatlarının aleyhine çevirmişti. Yudin muhtemelen Raisa'nın yardımı olmadan da kaçmayı başarabilirdi, ama bu çok daha zor olurdu. Raisa onun diğerlerini gömmesine yardım etmişti. Ama Yudin buna rağmen ona vaat etmiş olduğu ödülü -onca hasretini çektiği aynayı- vermemişti. Ama bu, diğer vampirlerin ondan Yudin'den olduğu kadar -belki de daha fazla- nefret etmeleri demekti. Onlar Raisa'yı öfkelerini yatıştıracak bir kurban olarak kabul edip Yudin'in yaşamasına izin verirler miydi? İş oraya varacak olursa, Yudin bu teklifi kesinlikle yapardı.</p>
<p>Yudin sağa dönüp dar bir sokağa girdi ve karlar ayak sesini bastırmasına rağmen, duyulabilir bir ses çıkarmaya gayret ederek hızla koşmaya başladı. Birkaç saniye sonra hızla arkasına döndü ve durdu. Takipçi dar sokağın ay ışığıyla aydınlanan diğer ucunda duruyordu.</p>
<p>Bu Prometheus değildi. Yudin'i takip ettiği belliydi, çünkü önce bir an donup kaldı, sonra arkadaki caddeye doğru kaçtı. Demek ki en az iki kişilerdi - mağaralardan kaçanların ikisi. Prometheus şehir caddelerinde çok yetkin bir avcı gibi görünmüştü, ama bu yeni gelen tam bir amatördü.</p>
<p>Yudin dar sokakta onun peşinden koştu.</p>
<p class="orta">***</p>
<p>Kızak Nevski Bulvarı'nda yavaş yavaş ilerliyordu. Ön tarafta biraz trafik vardı, ama Tamara'nın acelesi yoktu. Onu Petersburg'a davet eden ve kızağı gönderen Konstantin'di ve geç kalırsa Tamara'yı suçlayamazdı. Kazanskiy Köprüsü'nde karışıklık vardı, çünkü bazı kızaklar kanal boyuna doğru, diğerleriyse Bulvar'a doğru sapıyordu. Önde tekerlekli bir araba bile vardı, fakat çaresizce kara saplanmıştı. Tamara'nın sürücüsü kırbacını şaklattı ve tıkanıklığın etrafından dolaşıp geçtiler. Büyük Konyuşennaya Caddesi'ni arkalarında bırakırken Tamara, Aleksey İvanoviç'in önceki evine doğru baktı, ama oradan öğrenebileceği başka bir şey kalmamış olduğunu biliyordu. Yeni kiracıya yazdığı kısa nota Matmazel Nevant adında birinin imzaladığı bir yanıt gelmişti. Onun bir şey sakladığı kesindi, fakat bu Tamara'nın arayışına yardımcı olacak bir şey değildi.</p>
<p>Moyka'nın üstündeki köprüde daha az tıkanıklık vardı. Tamara aniden, "Durun," diye bağırmış olmasaydı kızak kolayca kayıp gidecekti.</p>
<p>Sürücü hemen dizginleri çekti ve Tamara dışarı uzandı. Tanınmamak için şalını yüzüne daha sıkıca sardı. Caddenin sol tarafında bir sıra dükkân vardı. Çoğu yiyecek ve içecek satıyordu, bazılarındaysa döşemelik kumaş gibi başka şeyler de vardı. Bir tanesi de oyuncakçıydı.</p>
<p>Dükkânın penceresi Noel şerefine Rusya'da giderek daha popüler hale gelen Alman stilinde dekore edilmişti. Onun önünde annesinin elini tutarak duran küçük bir erkek çocuğu vardı. Dokuz yaşındaydı, Tamara bunu kesin olarak biliyordu. Çocuğun yüzünü göremiyordu, fakat karda ilerlemeye çalışan annesinin yüzünü net olarak görüyordu. Annesini tanıdığı için çocuğu da biliyordu.</p>
<p>Anne sonunda çocuğu dükkânın penceresinin önünden uzaklaştırmayı başardı ve yürümeye devam ettiler. Tamara çocuğu biraz daha izleyebilmek ve onlarla yan yana gidebilmek için sürücüye hızını yavaşlatmasını söyledi, sonra çocuk ve annesi sola dönüp, Aziz İsak Katedraline doğru gözden kaybolurken Tamara'nın kızağı yoluna devam etti. Nevskiy Bulvarı'nın sonuna geldiklerinde sağa dönüp Kışlık Saray'ın önünden geçtiler. Saray Meydanı'nda, Aleksandr'ın Napoleon karşısında kazandığı zaferin anısına dikilmiş olan sütunun altında küçücük kalmış, süslenmiş bir ladin ağacı vardı. Bu da Almanya'dan ithal edilmiş bir Noel kutlama geleneğiydi. Kanma bol miktarda Alman kanı karışmış imparatorluk ailesi evlerinde yıllardır böyle bir ağaç süslerlerdi. Fakat bu tip bir ağaç sadece dört senedir halka sergileniyor ve başpiskoposluk bundan nefret ediyordu.</p>
<p>Meydanı geçip Milyoner Caddesi'ne çıktılar. Bu cadde doğrudan Mermer Saray'a ve Tamara'nın onu son ziyaret edişinde kullandığı kapıya götürüyordu. Kapıyı sertçe çaldı ve açıldığı zaman karşısına daha önce görmüş olduğu uşak çıktı. Tamara onun karanlık geçmişinde bir kertenkele olduğu yönündeki kuşkusunu unutmuştu. Şimdi her şey çok gerçek, neredeyse tanıdık görünüyordu. Uşak onu karanlık koridordan ahşap merdivenlere, sonra da taş merdivenlere götürdü. Mermer merdiven sahanlığından yukarı çıktılar ve sonra uşak yukarıdaki kapılardan birini çaldı. İçeriden Tamara'nın duyamadığı bir yanıt geldi ve uşak kapıyı açtı. Tamara içeri girdi.</p>
<p>Konstantin kollarını açmış ona doğru geliyordu.Tamara'nın eldivenli ellerini ellerine alıp ikisini de öptü. Sonra, Tamara'nın ellerini bırakmadan, sırtını hafifçe geri alıp onun yüzüne baktı. Aniden kaşlarını çattı. Tamara bunun nedenini anlayamadı. Makyajı için çok uğraşmış olmasına rağmen, şimdi berbat görünüyor olabileceğini biliyordu. Gözyaşlarının aşağı yuvarlanırken yanaklarındaki pudrada bıraktığı izleri hissedebiliyor ve dudaklarının kenarında bıraktıkları tuzlu tadı algılayabiliyordu.</p>
<p>"Sevgili Tamara," diye sordu Konstantin, "sizi böyle ağlatacak ne oldu?"</p>
<p>Tamara'nın aklına onu yatıştırmasını sağlayabilecek bir yalan gelmedi, zaten yalan söylemek istediğinden de kuşkuluydu. Birine kendisini nasıl hissettiğini söylemeyi ve ne olup bittiğini anlatmayı her şeyden çok istiyordu. Ve sonunda ona söyledi.</p>
<p>"Biraz önce oğlumu gördüm."</p>
<br/>
<p>Yudin'i izleyen adam çok geçmeden anacaddede ona tekrar yetişti. Artık daha sinsice hareket ediyordu veya o öyle düşünüyordu, fakat Yudin bu yeni <i>vurdalak</i>'ın kendisinin asla çok gerisinde olmamasını sağlamanın kolay olduğundan emindi. Yudin gidişatı kendi lehine çevirmeye karar vermeden önce onun kendisini Visokopetrovskiy Manastırı'na kadar takip etmesine izin verdi.</p>
<p>Manastıra girip bir yere sindi. Burası yayılmış bir yapılar topluluğuydu ve insanın sadece iki köşeyi dönerek gözden kaybolabileceği bir yerdi. Bunu kolayca başardı. Artık gölgelerin arkasına çekilmişti. <i>Vurdalak</i>'ın kendisinin izini bulmak için sağına soluna bakarak yanından hızla geçtiğini gördü. O gittikten sonra ortalık sessizleşti ve manastır tekrar eski ıssız görünümünü aldı, fakat Aziz Sergius Kilisesi'nin soluk mavi duvarlarının arkasından ilahi sesleri geliyordu. Sesler bir an için artıp etrafa sarımsı bir ışık yayıldığında Yudin bir kapının açılmış olduğunu anladı.</p>
<p>Sonra ışık kayboldu, sesler azaldı ve kilisenin yan tarafından bir rahip çıktı. O, Yudin'in gereksinimi açısından mükemmeldi. Yudin, rahip neredeyse gözden kayboluncaya kadar bekledi, sonra sessizce onu izledi ve yaklaşınca tekrar gizlendi. Bu kolay bir avdı - rahibin zihni, etrafında ne olup bittiğine dikkat etmeyecek kadar Mesih'in kendisiyle ilgili fikrine ilişkin düşüncelerle doluydu. Birazdan ikisini de dert etmesine gerek kalmayacaktı. Kulesinin yanında cüce gibi kalan, tuğladan yapılmış, sıradışı ve kubbeli bir yapı olan manastır katedraline gitmek istiyor gibi görünüyordu.</p>
<p>Yudin rahibe kapı girişinin hemen içinde yetişti. Dişleri hızla yaşlı boyna gömüldü ve Yudin dudaklarının arasından akan ılık kanı hissetti. Rahip ses çıkarmaya fırsat bile bulamadan öldü. Yudin onu birkaç dakika tutup içmeye devam etti, ama bu pek keyifli değildi. Rahip ölür ölmez kan bayatlamaya başlamıştı - kurbanının ıstırap çektiğini görmezse, Yudin bundan nasıl zevk alabilirdi ki? Bu, Yudin'in bu akşam için planlamış olduğu keyifli saatlere -kendisine nadiren armağan ettiği türden bir hedonizm gecesi- benzeyen bir şey değildi, ama yapılması gerekiyordu. Üstelik daha sabah olmasına saatler vardı ve belki de hâlâ kendini şımartabilirdi.</p>
<p>Rahibin cesedini katedralin içine çekti ve saniyeler sonra onun giysilerini giymiş olarak ortaya çıktı. Elinde Kremlin'den beraberinde getirmiş olduğu küçük deri çanta vardı. Kıyafetinin geri kalanı gibi dinsel özellikli görünmüyordu, ama Yudin ona ihtiyacı olabileceğini biliyordu. <i>Ryasa</i>'sının<a id="dipnot038" style="vertical-align: super;" href="../Text/dipnotlar.xhtml#sonnot038">[4]</a> altından paltosunun eteği görünüyordu, ama onu cesedin yanında bırakmak istememişti; sonradan bu kılıktan vazgeçmesi gerekebilirdi. Bir sonraki adım kendisini takip eden kişiyi tekrar bulmaktı. Petrovskiy Bulvarıyla Petrovka Caddesi'nin köşesinde mevzilendi, buradan manastırın üç duvarından ikisini izleyebiliyor ve    <i>vurdalak</i>'ın sonunda oradan çıkıp geleceğini biliyordu.</p>
<p>Çok fazla beklemesi gerekmedi. Petrovskiy Bulvarı'na çıkan uzun boylu adamı hemen tanıdı. Hareketsiz kalırsa dikkat çekeceğini bildiğinden dümdüz ona doğru yürümeye başladı. Adamın tam yanından geçmeyi çok istedi, ama bu aptalca bir risk olurdu. Yudin'in <i>vurdalak'm</i> yüzünü biraz görmesi mümkün olabilirdi, fakat bunun aksi mümkün değildi. Yudin ona yetişmeden önce yolun karşı tarafına geçmeyi ve kuzeydeki yan caddelerden birinden izlemeyi planladı.</p>
<p>Neticede bu gereksizdi. Vampir kısaca her iki tarafa baktı ve yaklaşan rahibi fark etmedi bile. Orada biraz oyalanıp doğuya yöneldi, belli ki Yudin'i elinden kaçırdığına hükmetmişti. Belki de bu gece dikkati intikam hissinden çok açlığına yönelmişti. Yudin onun biraz önden gitmesine izin verdi, sonra hep bir köşe geriden ve hep görüş alanı dışında kalarak takip etti.</p>
<p><i>Vurdalak</i> bir süre aynı yolda yürüdü, sonra sola döndü ve birkaç yan caddeyi geçtikten sonra kuzey istikametine yöneldi. Vampir sonunda tamamen planlamış olduğu bir rotayı izler gibi doğuya doğru giden bir yola girdiğinde şehir merkezinin oldukça dışındaydılar. Yudin hızla bir köşeye koşup etrafına baktı, fakat cadde boştu. Sol tarafta bir taverna vardı. Olası varış yeri burası gibi duruyordu, ama Yudin emin olamazdı, bekleyecek de değildi.</p>
<p>Bir rahibin tavernada görülmesi çok olağan dışı bir şey değildi ve Yudin giysisini değiştirmemeyi tercih etti. Tanınabileceğinden korkarak şalıyla yüzünün alt kısmını örttü. Tavernanın kapısında durdu. Bu bir tuzak olabilirdi. Buraya kasten getirilmiş olabilirdi. Ama tavernaya mı? İçeriden gelen gürültüyü duyabiliyordu. İçeridekilerin hepsi onun gelmesini bekleyen olmadıkça, ona bir şey yapamazlardı, çünkü içerisi çok kalabalıktı. Acaba kaçı Çıfıtkale'den kaçanlardı?</p>
<p>Yudin içeri girdi. İçerisi gecenin bu saatinde ve senenin bu zamanında hanlar ne kadar kalabalık olursa, o kadar kalabahktı. Kendisini takip eden adamı bulabilmek için hızla etrafına bakındı ve onun barın diğer ucundaki bir masanın yanında durduğunu gördü. Kendisini orada oturan üç adama tanıtıyor gibi görünüyordu ve elinde gruba kabul edilmeyi ümit ederek herhalde biraz önce satın almış olduğu bir şişe votka vardı. Çabası kabul gördü ve masaya oturup diğerlerinin bardaklarını doldurdu.</p>
<p>Yudin bara gidip şarap istedi ve salonun en uzak köşesine oturup dört adamı izlemeye başladı. Kayıtsız bir tavırla içkisini yudumluyor ve gözlerini masadan ayırmaksızın ne planladıklarını anlamaya çalışıyordu. Diğer üç adam insandı, Yudin bundan emindi; bunlar <i>vurdalak</i>'ın buluşmayı planladığı dostları değil, şans eseri bulduğu kurbanlardı. Yudin'in tahmin edebildiği kadarıyla çoğu Rus gibi onlar da sarhoştu. <i>Vurdalak</i> bara geri gidip bir şişe daha istedi ve diğerleri gibi özgürce içmeye devam etti, sonunda hepsi "ahbap" olmuşlardı. Yudin insan olduğu zamanlarda bile hile yapmayı becerememişti. Onun birkaç arkadaşı vardı, ama "ahbabı" yoktu.</p>
<p>Sonra <i>vurdalak</i> tuzağını kurdu. Yudin konuşulanların bir kelimesini bile duyamıyordu, ama hepsini tahmin edebiliyordu. Vampir ayağa kalkmış kapıyı işaret ediyordu. Gidebilecekleri harika bir yer biliyordu. Belki de onlara kadın teklif ediyordu; belki de daha fazlasını, ucuz votka. Yem her ne idiyse, adamlardan biri ısırdı. Bir kişi olması işleri kolaylaştırırdı. Adam ayağa kalktı ve <i>vurdalak</i>'la birlikte kolları birbirlerinin omzunda ve ikisi de diğerinden destek alarak kapıya yöneldiler. Bir vampir ne kadar içerse içsin sarhoş olmazdı ve her şeyin göstermelik olduğu belliydi. Ama böylece onları takip etmek daha kolay olacaktı.</p>
<p>Yudin kapının onların ardından kapanmasını bekledi, sonra ayağa kalktı. Dışarı çıktığında iki adamın tavernanın bulunduğu yolda yürüdüğünü gördü. Şarkı söylüyorlardı - <i>vurdalak</i> bu işte adamdan daha iyiydi. Yudin gizlenerek onları takip etti ve sarhoşluk görüntüsünün kendisine vampirin tetikte olmadığını düşündürmesine izin vermedi.</p>
<p>Yürüdükleri caddenin yanından demiryolu geçiyordu, hattın bu kısmı başkente götüren uzun yolun başlangıç noktasına çok yakındı ve pek dik olmayan toprak bir setin üzerine inşa edilmişti. Caddenin o tarafında ev yoktu, bir zamanlar orada bulunan evler haritadan silinmiş, içinde oturanlar ilerleme adına evsiz bırakılmışlardı. Bu aklına geldiğinde Yudin güldü. Sonunda bir kiliseye geldiler. Burası küçük, etkileyici görünmeyen ve tamire muhtaç bir yerdi. Yolun ilerisinde ise oldukça büyük bir mezarlık vardı, fakat demiryoluyla ikiye bölünmüştü. Vampir yeni arkadaşına gelmiş olduklarını işaret etti, ama adam isteksiz görünüyordu. Vampir gidip küçük, kırmızı tuğlayla inşa edilmiş yapının ana kapısını açtı ve yalpalayarak tekrar caddeye doğru yürüdü. Adama bir şeyler daha söyledi ve tekrar şarkı söylemeye başladılar. Arya hemen bir düete dönüştü, sonra kolları birbirlerinin omzunda, sallanarak içeri girdiler. Kapı arkalarından kapandı ve Yudin hemen koşup kulağını dayadı.</p>
<p>Bina, "Ben bir vampir yuvasıyım!" diye bağırıyordu. İçinde vampirlerin gündüz saatlerinde ölülerin arasında birer hortlak olarak rahatça uyuyabilecekleri bir mahzen olabilirdi. Burası diğer binaların biraz uzağındaydı, ama dışarı çıkıp taze et bulamayacakları kadar uzak da değildi. Ve bütün bu yapıda <i>vurdalak</i> kokusu veya kurbanlarının kokusu vardı. Ve bunlardan biri asla diğerinden çok uzak olmazdı.</p>
<p>İçeriden mükemmel bir ahenksizlikle gelen seslerden biri sustu - Yudin bunun adamın sesi olduğunu tahmin etti. Önce bir darbe ve çığlık, ardından ikinci bir darbe sesi duyuldu, sonra içerisi sessizliğe gömüldü. Şimdi sıra beslenmeye gelmişti. Bu iyiydi, <i>vurdalak</i>'ı ihtiyatsız hale getirebilirdi. Yudin yine de kapıdan girmeyecekti. Kilisenin etrafında dolaşıp başka bir giriş aradı.</p>
<br/>
<p>Sofraya oturmamışlardı. Konstantin, Tamara'nın gözyaşlarını görür görmez onu bir divana almıştı. Tamara'ya bir bardak şarap getirip yanına oturdu. Ara ara gidip onlar için hazırlanmış olan ziyafet sofrasından Tamara veya kendisi için bir şey alıyordu, fakat Tamara'nın önünde bir şey yemek istemiyor gibiydi. Bu durumdan rahatsız olmuş görünüyordu, ama keyfi çok kaçmamıştı.</p>
<p>Tamara ona evliliğini ve Petersburg'da geçirdiği zamanı anlatmıştı. Hepsini değil - Prens Laryonov'dan ve onun vasıtasıyla tanıştığı diğer erkeklerden hiç bahsetmemişti. Ama Lavrovların çocuğu olduğuna inanmadığını ve gerçek anne ve babasını aradığını anlatmıştı. Vitya'yla evlenip, Milenoçka, Stasik ve Luka'yı doğurduğunu da söylemişti. 1848 yılındaki salgından, Pavlovsk'a kaçışından, Milena'yla Stanislav'ın ölümünden ve Vitya'nın cinayete kurban gitmesinden söz etmişti. Tamara ona her şeyi daha önce güvenebileceği az sayıdaki arkadaşına anlattığı gibi anlatmıştı.</p>
<p>Ama sıra Luka'ya, en küçük çocuğuna, geldiğinde bir defalığına gerçeği söyledi.</p>
<p>"Ama Luka'yla birlikte Petersburg'a geri gelip Vitya'nın öldüğünü öğrendiğimde tekrar hastalandım."</p>
<p>"Yine bir kolera nöbeti mi?"</p>
<p>"Hayır. Bazı doktorlar melankoli dedi, bazıları da histeri. Luka'yı ne zaman odaya getirseler çığlık attığımı ve yüzümü yastıklara gömdüğümü söylediler."</p>
<p>"Söylediler mi?"</p>
<p>"Çok fazla şey hatırlamıyorum, ama Luka'dan nefret ettiğimi hatırlıyorum. Şimdi bunu anlayamıyorum, ama ondan kendimden nefret ettiğim gibi nefret ettim - ikimiz hayatta kalmıştık."</p>
<p>"Tanrı'ya şükür."</p>
<p>"Üç kişiyi alıp, diğer ikisini hayatta bıraktığı için mi?" dedi Tamara. Konstantin fikrini savunmayı denemedi. "Ama sonunda şükran duymayı öğrendim. Tanrı'ya veya başka birine değil, ama Luka'nın sağ olmasına ve onunla birlikte olduğuma çok seviniyordum."</p>
<p>"Peki, onu görmek seni neden ağlatıyor?"</p>
<p>"Çünkü o zamanlar benim oğluma bakacak kadar iyi durumda olmadığıma karar vermişlerdi."</p>
<p>"Bir anneye her zaman güvenilebilir."</p>
<p>"Beni görmüş olsaydınız bunu söylemezdiniz. Ve sonunda beni haklı olduklarına inandırdılar."</p>
<p>"Kim yaptı bunu?"</p>
<p>"İki doktor. Vitya'nın arkadaşıydılar ve onun ne diyeceğini biliyorlardı."</p>
<p>"Sizin söylediklerinizden sonra kulağa biliyorlarmış gibi gelmiyor," dedi Konstantin.</p>
<p>"Belki de öyleydi, ama onlara inandım. Beni Luka'yı alacak olan çiftle bile tanıştırdılar. İyi insanlar. Bugün anneyi öyle gördüm."</p>
<p>"Anneyi mi?"</p>
<p>"Onu Nevskiy Bulvarı'nda Luka'yla birlikte gördüm." Tamara, Konstantin'in elini kendisinin divanda aralarında duran elinin üstüne koyduğunu hissetti. Dakikalar sonra ilk kez gözlerini Konstantin'e çevirdi. Konstantin küçük ve gösterişsiz gözlüğünün üzerinden ona baktı. "Bu ilk defa mıydı?"</p>
<p>"Hayır. Onlar Petersburg'da yaşıyorlar, oğlumu üç- dört kez gördüm."</p>
<p>"Onu görmeye <i>çalıştınız mı</i>?"</p>
<p>Tamara kederle gülümsedi. Konsantin çok zekiydi. "Sadece bir defa," dedi Tamara, "Yaz Bahçesi'indeydi. Onları gördüğümde kahvehanenin dışında oturuyordum. Üçü birlikteydi. Onlara yaklaşacak mıydım, yoksa sadece Luka'yı görebilmek için yanlarından mı geçecektim, bilemiyorum. Ama kadın beni gördü ve kocasına bir şeyler söyledi, sonra adam Luka'yı apar topar götürdü, kadın da yolumu kesti. Pek fazla bir şey söylemedi. Yüzünde düşünceli; tuhaf bir ifade vardı. Hangisinden daha çok nefret ettiğimi hatırlamıyorum - öfkesinden mi, yoksa merhametinden mi?"</p>
<p>"Onlar için çok zor olmuş olmalı," dedi Konstantin. Tamara ona sanki kendisini aldatmış gibi baktı. Konstantin onun elini sıktı. "Üzgünüm," dedi nazikçe, "ama öyle olmuş olmalı. Yine de sizin için olduğu kadar değil tabii."</p>
<p>Tamara gülümsedi ve o da Konstantin'in elini sıktı.</p>
<p>"İsimlerini biliyor musunuz? Nerede yaşıyorlar?" diye sordu Konstantin.</p>
<p>"Ah, evet." Bunu öğrenmek kolay olmuştu. "Ama yapabileceğim bir şey yok." Birkaç saniye sustu, sonra, "Ona hâlâ Luka diyorlar," diye ekledi.</p>
<p>"İyi," dedi Konstantin, biraz neşelenerek. "Annenizi ve babanızı bulmayı bu kadar istemenizin sebebi bu olabilir mi sizce?"</p>
<p>"Ne?"</p>
<p>"Günün birinde Luka'nın da aynı şeyi yapıp sizi arayacağını ümit ederek?"</p>
<p>Bu, Tamara'nın aklına hiç bu kadar yalın bir biçimde gelmemişti, ama doğru olması çok mümkündü. Bir an Luka'nın büyümüş olduğunu, kendisi gibi onun da yeniden bir arada olmak için annesini aradığını düşündü ve gözleri yaşlarla doldu. Sonra Konstantin'in koluyla kendisini sardığını hissetti.</p>
<p>"Üzgünüm," diye mırıldandı Konstantin. "Bunu söylememeliydim."</p>
<p>"Hayır. Bu çok zekiceydi."</p>
<p>"Ne düşünüyor olabileceğinizi söylemek benim haddime değil," dedi Konstantin. "Kimsenin değil." Ayağa kalktı ve ellerini arkasında kavuşturup salonda yürüdü. Tamara gözleriyle onu izledi. Arkasına dönmeden konuşmaya başladı.</p>
<p>"Çok değer verdiğim birini kaybetmiştim," dedi Tamara'ya. "En sevdiğim kız kardeşim, Adini'yi. Daha on dokuz yaşındaydı. Veremden."</p>
<p>Tamara, "Çok üzüldüm," demeyi düşündü, fakat bu sözcüklerin yetersiz kalacağına karar verdi.</p>
<p>"Ve sonra Aleksandra'yla evlendiğimde, herkes bunu bana Adini'yi hatırlattığı için yaptığımı söyledi."</p>
<p>"Onu seviyor musunuz?" diye sordu Tamara. "Eşinizi?" "Elbette," dedi Konstantin. Sonra arkasına döndü ve Tamara onun gülümsediğini gördü. Konstantin gelip tekrar onun yanına oturdu. "Gerçekten öyle. Evet."</p>
<p>"O zaman ben neden buradayım?"</p>
<p>"Siz eşime ya da Adini'ye hiç benzemiyorsunuz." Öyle olmadığını bilmesine rağmen, Konstantin, Tamara'ya birden çok genç ve masum göründü. Tamara öne doğru eğilip onu dudaklarından öptü. Konsantin bir an şaşırmış göründü, fakat sonra ağzı açıldı ve idareyi eline alırcasına öne doğru yaklaştı. Ayrıldıklarında, Tamara divana uzanmış durumdaydı ve Konstantin onun üzerindeydi.</p>
<p>"Bunu neden yaptınız?" diye sordu Konstantin. Samimi olarak merak ediyor gibi görünüyordu.</p>
<p>"Çünkü hak ettiniz; burada oturup dinlemekten mutlu olduğunuz için."</p>
<p>"Bunu bir şey beklemeden de yapardım."</p>
<p>Tamara ona inanıyordu - hâlâ orada olmasının sebebi buydu. "Bunu hak ediyorum," dedi Tamara ve söylediğinde ciddiydi. Sadece kısa bir süre için bile olsa, kaygısızca bir coşku onu dertlerinden uzaklaştırabilirdi. Bir erkekle kendi zevki için yatma şansını son bulduğu günün üzerinden çok zaman geçmişti. Bu beklenti içini ısıttı.</p>
<p>"İnsanlar her zaman hak ettikleri şeye kavuşmazlar," dedi Konstantin.</p>
<p>"Sanırım ben kavuşacağım."</p>
<p>Konstantin ayağa kalkıp Tamara'nın elini tuttu ve onu odanın yan tarafındaki kapıya doğru götürdü.</p>
<br/>
<p>"Seni daha erken bekliyordum."</p>
<p>Dimitriy kendisini evinde misafir gibi hissetti. Konyev adındaki uşak Dimitriy'in evden son ayrılışından sadece birkaç ay önce işe alınmıştı ve birbirlerini tanıyor olmalarına rağmen Dimitriy bu dairenin kendisinden çok onun evi olduğunu hemen hissetmişti. Dimitriy salona alındığında Svetlana oturmuş kendisini bekliyordu. Konuşurken neredeyse başını bile kaldırmamıştı.</p>
<p>Dimitriy annesi tarafından azarlanan bir çocuk gibi sessizce durdu. "Üzgünüm/'dedi. "Ben... ben durumum hakkında ne kadar bilgin olduğunu bilmiyordum." Sebep bu muydu? Dimitriy bütün meselenin bu olduğundan kuşkuluydu, ama yine de gerçekti.</p>
<p>Svetlana aniden başını kaldırdı. "Durumun mu?"</p>
<p>Dimitriy ona göstermek için bastonunu biraz kaldırdı ve sol eliyle ayak bileğini işaret etti. Sonra abartılı göründüğünü bildiği metin bir tavırla yürüyüp kendisini Svetlana'nın yanında duran koltuğa bıraktı ve rahatlayarak iç geçirdi. Svetlana öne eğildi ve ellerini kulaklarına götürdü.</p>
<p>"Oh, Mitka, affedersin. Aklıma gelmedi. Çok endişeleniyor ve senin için ne kadar kötü olduğunu düşünüyordum. Ama bunun beni nasıl etkileyeceğini düşündüğün hiç aklıma gelmedi."</p>
<p>"Sakıncası var mı?"</p>
<p>"Sakınca mı? Nasıl olabilir ki? Bu seni oldukça ayrıcalıklı yapıyor. Şimdi herkes benim bir kahramanla evlenmiş olduğumu görecek."</p>
<p>"Eskiden bir tanrıyla evlenmiş olduğunu düşünürdün." Dimitriy birdenbire onun kendisine dürüstçe yanıt verip, bundan uzun zaman önce vazgeçmiş olduğunu söyleyeceğinden korktu, ama Svetlana her zamanki gibi bir şeylerin yolunda gitmediğini kabul etmedi.</p>
<p>"Sen hâlâ bir tanrısın, Mitka. Bir ayağı insan ayağı olan bir tanrı." Dimitriy gülümsemeyince Svetlana başka bir yaklaşım denedi. "Sadece biraz aksıyor."</p>
<p>"Bu kadar mı?" Dimitriy'in öfkesi yapmacıktı, ama Svetlana'nın bunu beklediğini biliyordu.</p>
<p>"Yani dışarıdan öyle görünüyor," diye savundu kendini kadın. "Çok canını yaktığını biliyorum, fakat korkunç bir yara izi veya kolunu ya da..."</p>
<p>Dimitriy onun neden durduğunu biliyordu. Babasının kopan parmaklarından söz edecekti. Svetlana Aleksey'le hiç tanışmamıştı, fakat Dimitriy ona babasının bu sakatlığından bahsetmiş ve Svetlana duyduğu tiksintiyi gizlemeyi başaramamıştı. Eğer şimdi Dimitriy'in ayak bileği de onu tiksindiriyorsa, bunu daha iyi gizleyebiliyordu. Ve belki de haklıydı - yaralanmış bir asker çok daha yiğit görünebilirdi, ama yara izleri derinleşip belirginleştikçe dünyanın gözünde bir canavara dönüşürdü.</p>
<p>Dimitriy ayağa kalkıp bu defa topallamamak için elinden geleni yaparak piyanonun yanına gitti, ama canı daha fazla yandı. Oturup bastonunu klavyenin kenarına dayadı ve ne çalacağını düşündü.</p>
<p>"Mektuplarında orada çalma fırsatı bulduğunu söylüyordun," dedi Svetlana.</p>
<p>"Asker gazinosunda bir piyano vardı, fakat sıra beklemek gerekiyordu. Ayrıca akordu da bozuktu." Aklına Tyeplov için çaldığı gün geldi ve bu anıyı hemen kovaladı. "Yolculuk sırasında da pek şansım olmadı."</p>
<p>Dimitriy, Chopin'in on dokuz numaralı prelüdünün hızlı tripletlerini çalmaya başladı. Bu, orta zorluk derecesinde bir eserdi ve haftalarca esnetilmemiş parmaklar için oldukça uygundu. Dimitriy'in parmakları sanki onu daha dün çalmışlar gibi hızlı ve çevik hareket ediyorlardı. Piyanonun akordu bozuktu - Dimitriy ne kadar uğraşırsa uğraşsın, Svetlana bu tip şeylerden anlamazdı, ama birkaç gün içinde çaresi bulunur ve iyi çaldığını anlaması için aynı notanın farklı tonlarına dokunması yeterli olurdu. Dimitriy dört ölçü çaldıktan sonra aniden durup bacağını tuttu ve ayak bileğini ovuşturdu.</p>
<p>"Ne oldu?" diye sordu Svetlana.</p>
<p>"Lanet pedala dokunamıyorum!" diye bağırdı Dimitriy, yumruğunu tuşların üstüne indirerek. Oda ahenksiz bir gürültüyle doluverdi. Ayak bileği artık vücudunun ağırlığının büyük kısmını taşıyabilmesine rağmen, hareket kabiliyeti çok azalmıştı. Bu Dimitriy'in aklına bile gelmemiş ve huzur içinde neredeyse her ölçüde pedala basmaya devam etmişti. Ayağına aniden giren yakıcı ağrı onu durmaya zorlamıştı.</p>
<p>"Başka bir şey çalabilirsin." Svetlana bunu içtenlikle söylemişti, anlamıyordu. Dimitriy ellerini yeniden klavyenin üstüne koyup olabildiğince hızlı bir şekilde bir Bach parçası çalmaya başladı. Bu eser çembalo için ve parmak tuştan çekildikten sonra devamlılığını kontrol etme ve diğer telleri onunla birlikte tınlamaya bırakma kavramı geliştirilmeden önce yazılmıştı. Bu şekilde karmaşık bir müzik yapılabiliyordu, ama ruhu yoktu. Dimitriy pedalı sol ayağıyla kullanmayı öğrenebilirdi, ama bu aylar alırdı ve kulağa asla doğal gelmezdi.</p>
<p>Ayağa kalkıp Svetlana'nın yanında oturduğu koltuğa gitti. "Sadece biraz alıştırma yapman lazım," dedi karısı. "Ayağa kalkabilmen bile yeterince uzun sürmüş." Eğilip Dimitriy'in ayağını yukarı kaldırdı. Dimitriy'in ayağında demode ve kadınsı bulduğu bağcıklı bir çizme vardı, fakat bileği hâlâ normal bir binici çizmesini giyip çıkaramayacak kadar sertleşmiş durumdaydı. Svetlana bağcıklarını çözüp çizmeyi çıkardı ve Dimitriy'in ayağını kucağına aldı. Bir elini topuğunun altına koyup diğeriyle parmakların hemen altından kavradı. Sonra ayağı çok yavaş hareketlerle ve dirençle karşılaştığında yön değiştirerek ileri geri hareket ettirmeye başladı.</p>
<p>"Ah!"dedi Dimitriy huysuzca. Aslında canını çok acıtmamış ve iyi gelmişti.</p>
<p>"Bir kadın seni görmeye geldi," dedi Svetlana birkaç dakika sonra.</p>
<p>"Bir kadın mı?"</p>
<p>"Babanı sordu."</p>
<p>"Ah! Tamara Valentinovna. Onunla Moskova'da görüştüm."</p>
<p>"Ne öğrenmek istiyor?"</p>
<p>"Babamın araştırdığı eski bir vakayla ilgili, öncesinde..."</p>
<p>"Baban bir asker değil de polismiş gibi konuşuyorsun."</p>
<p>"Biraz öyle, biraz da öyleydi."</p>
<p>"Güzel bir kadın.</p>
<p>"Kim?" Svetlana ayağını izin verdiğinden biraz daha fazla büktüğünde Dimitriy'in canı yandı. Aptalı oynamakla hata etmişti.</p>
<p>"Tamara. Harika saçları var."</p>
<p>"Galiba öyle," dedi Dimitriy. Svetlana'da herkes gibi aralarındaki, Dimitriy'in çok açık olduğunu düşündüğü benzerliği fark etmemiş gibi görünüyordu. Tamara'da en göze çarpan şey saçlarıydı. Ne Aleksey ne de Dominikiya kızıl saçlıydı, fakat bu Dimitriy'i onların Tamara'nın annesi ve babası olduğu konusunda bir an bile şüpheye düşürmemişti.</p>
<p>"O biraz dolgunca," dedi Svetlana. Bu doğru olabilirdi, ama Tamara'ya yakışıyordu. Biraz daha az zayıf olmak da Svetlana'ya yakışabilirdi, ama bununla gururlanıyor gibi göründüğünden, Dimitriy bu fikrini hiç açıklayamamıştı. Dimitriy kadınların -ve erkeklerin- doğal vücut yapılarına uyum sağlamalarının iyi bir şey olduğunu düşünürdü. Raisa ince yapılıydı, demek ki öyle olmalıydı. Dimitriy kendi kendine gülümsedi. Onun birdenbire aklına gelmiş olması tuhaftı, ama bunun hoş olmadığı söylenemezdi.</p>
<p>Svetlana, Dimitriy'in ayak bileğine masaj yapmayı bırakmıştı. Şimdi nazikçe bileğin biraz arkasında kalan cildi gıdıklıyordu. "Yemek yedin mi?" diye sordu.</p>
<p>"Evet," dedi Dimitriy. "Affedersin. Buraya gelinceye kadar beklemeliydim."</p>
<p>"Aç değilim."</p>
<p>Bir sessizlik çöktü. Dimitriy başını geriye attı ve müziği duymaya hazırlandı. Ve o geldi, fakat her zamankinden daha yavaş, üstelik Fransız ve İngiliz toplarının melodi ve armoniden aldığı bütün zevki berbat eden gümbürtüsünün çok uzaklarda kalan anısıyla birlikte geldi. Yine de hiç yoktan iyiydi.</p>
<p>"Son birlikte olduğumuzdan beri," dedi Svetlana yumuşak bir sesle, "iki yıl geçti, Mitka."</p>
<p>"Uzun bir zaman," dedi Dimitriy.</p>
<p>"Yalnız kalmak için uzun bir zaman." Svetlana ayağa kalkıp Dimitriy'in elini tuttu. Dimitriy onun, kendisinin mi, kocasının mı, yoksa ikisinin birden mi yalnız olduğunu düşündüğünü bilemedi. Sivastopol'dayken kendini burada olduğundan daha yalnız hissetmemişti. Ama Svetlana için tek başınalık çok acı verici olmalıydı - ve Dimitriy onun kendisine bir sevgili bulmayacağını biliyordu. Tek çizmeyle yürümeyi her zamankinden daha zor bularak ayağa kalktı ve karısının ardından yatak odasına gitti.</p>
</body>
</html>