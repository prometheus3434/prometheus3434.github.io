<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/ey1.css" type="text/css" rel="stylesheet"/>
</head>
<body>
<h1>9</h1>
<p>Tamara yaptıklarım gözden geçiriyordu. Vatanseverlik Savaşı zamanıyla ilgili bölümden 1820'li yıllarla ilgili olan bölüme geçmiş ve orada gençlik yıllarına ilişkin çok az şey bulabilmişti. Ama o kayıtların arasında o zamanlar pek ilginç gelmemiş olan bir şeye rastlamıştı. Bunun anne babasını bulması açısından bir önemi yoktu, fakat şu ara cinayetlerle, 1812 ve 1855'teki ve belki de 1825'tekiyle daha çok ilgileniyordu.</p>
<p>Dosyanın nasıl göründüğünü hatırlayamadı, ama onu nerede bulmuş olduğu konusunda bir fikri vardı. Onu soldaki duvarın sonunda duran bir kitaplığın üstten ikinci veya üçüncü rafında bulmuştu. 1825 yılına ait üç kitaplık vardı ve hepsi birbirine benziyordu. Dosyayı durduğu yerden çektiğini net olarak hatırlıyor ve konumunu yaklaşık olarak biliyordu, ama hangi rafta durduğunu ancak tahmin edebilirdi.</p>
<p>Onu üçüncü dosya dolabında bulmuştu.</p>
<br/>
<i><p>Cinayetler. Moskova. 1825. Faili meçhul.</p></i>
<br/>
<p>Yirmi iki ayrı vaka kayda geçmişti, çoğu kadındı ve çoğunda bariz şüpheli -yasal veya resmİ olmayan- eşleriydi. Bu ölümlerin faili meçhul olarak kayda geçmesi, kanıt bulunamamasından çok erkek cinsiyetin tabiatında bulunan, dile getirilmeyen farmasonluğunun bir yansımasıydı. Fakat Tamara'nın dikkatini çeken şey bu değildi. Kayıtlar genç kadın ölümleriyle ilgili olabilirlerdi, fakat bu ölümlerin kesin nedenleri, Margarita Kirilovna hakkında okuduğu veya kendisinin İrina Karlovna olayında doğrudan görmüş olduğu şeylerle bağdaşmıyordu.</p>
<p>Sonra, aylar önce yalnızca bir kez kısaca görmüş olduğu ve net bir şekilde anımsadığı belgeyi buldu. Bu belge 29 Eylül 1825, Salı gününe tarihlenmişti ve Kızıl Meydan'da cesedi bulunan bir Kremlin muhafızıyla ilgiliydi. Ceset tam olarak, Aziz Vasili Blajenni Katedrali'nin kuzeyindeki, yıllar önce imparatorun buyruklarının okunduğu, etrafı daire şeklinde çevrili Lobnoye Mesto'da bulunmuştu. Bu vakada kurban bir erkekti ve cesedi açık havada bulunmuştu. Bu ölümü Tamara'nın ilgilendiği diğer iki cinayete bağlayabilecek pek bir şey yoktu, ama hata kabul etmez şekilde tanıdık gelen bir şey vardı: ölüm şekli.</p>
<p>Adamın boğazı dişli bir bıçakla kesilmiş ve oradan avuç dolusu et eksilmişti. Yara boynun sadece sol tarafına sınırlıydı. Margarita Kirilovna hakkında yazılan rapor bu son nokta bağlamında net değildi, fakat Tamara onun İrina için geçerli olduğunu kesin olarak hatırlıyordu.</p>
<p>Dosyayı incelemeye devam ederken bir dizi benzer cinayet buldu; bunlar bir tek yerde yoğunlaşmış değillerdi, bütün Moskova'ya dağılmışlardı, ama belirli bir zamanda yoğunlaşmışlardı. Beş ölüm olayı daha olmuş ve bunların hepsi 1825 Eylül sonuyla Ekim başı arasına denk gelen hafta içinde meydana gelmişti. Biri dışında bütün kurbanlar erkekti. İlk kurban bir uşaktı. Cesedi Büyük Bronnaya Caddesi'nde bulunmuştu. Burası Degtyarniy Yolu'na uzak değildi, ama bunun pek bir anlamı yoktu. İkinci vaka, belki de kurbanın statüsü nedeniyle en ayrıntılı olanıydı. Bu bir prensti - Prens Viktor Markoviç Kavyerin. Cesedi şehrin doğusunda, Kitay Gorod'da bulunmuştu. Hatta yaraları gösteren bir eskiz bile çizilmişti - ve onlar yine Tamara'nın gözleriyle görmüş olduğu yaraya benziyorlardı. Ayrıca prensin yaşam tarzı da kısa bir şekilde aktarılmıştı. "Eşcinsel" sözcüğünün altı üç kez çizilmişti.</p>
<p>Tek kadın kurbanın cesedi nehirde yüzerken bulunmuştu. Onun adı bile yazılmamıştı ve yaraları hakkında çok az bilgi vardı, ama Tamara'yı ikna etmek için yeterli olmuştu. Bu, başka birinin ilgisini uyandırmak için de yeterli olmuştu. Kâğıda, üstünde "V.M.K. ile karşılaştırılacak" yazılı bir not çiziktirilmişti. Prens Kavyerin'in yaralarıyla olan benzerlik not edilmişti, ama bunun ötesinde hiç kimse bu beş cinayeti birbiriyle ilişkilendirmek için bir çaba göstermemiş gibi görünüyordu.</p>
<p>Son cinayet, 3 Ekim'de işlenmişti. Obukov adlı bir süvari yüzbaşısının cesedi Malyi Tiyatrosu'nun olduğu caddede bir kan gölünün içinde yatarken bulunmuştu. Boyundaki yara çok az ayrıntı verilerek tarif edilmişti, ama Tamara'nın daha özenli bir soruşturmanın yavaş yavaş tanımaya başladığı bütün ayırıcı özellikleri ortaya çıkaracağı konusunda kuşkusu yoktu. Raporu gözleriyle tararken iki tanık ismine rastladı - onlar da süvari yüzbaşısıydı. Birincisi -Teğmen Batenkov adında biriydi-Tamara'ya bir şey ifade etmiyordu, fakat ikinci ismi gördüğü anda heyecanla dilini şaklattı.</p>
<br/>
<i><p>Albay Aleksey ivanoviç Danilov (O.K.)</p></i>
<br/>
<p>Kırk yıl arayla ölmüş olan Margarita Kirilovna ve İrina Karlovna'nın ölümlerinin benzerliği hangi tesadüfe bağlı olursa olsun, hem 1812 hem de 1825 yılında işlenen cinayetlerde aynı Aleksey ivanoviç Danilov'un şahit olarak kaydedilmesine neden olan tesadüfün yanında hiç kalırdı. Üstelik soruşturmayı yürüten memurun Danilov'un adından sonra özenle not ettiği iki harf, her iki cinayette de neden tam bir soruşturma yapılmamış olduğunu da açıklıyordu.</p>
<p>O.K., <i>Osobennaya Kantselyariya</i> demekti, Özel İdare. Bu Tamara'nın kendi teşkilatı olan Üçüncü Şubenin öncülüydü ve Üçüncü Şube birkaç ay önceki son cinayetten sonra onun yerini almıştı. Danilov'un normal polis kuvvetlerini, fazla zarar verebilecek herhangi bir şey ortaya çıkarmadan önce kışkışlaması, Yudin'in İrina cinayetiyle ilgili soruşturmayı yöneterek hiçbir sonuca varmamasını garanti altına alması kadar kolay olurdu.</p>
<p>Bu, Danilov'un -Yudin için de geçerli olduğu gibi— katil olduğu anlamına gelmezdi, fakat onun hem 1812'de, hem de 1825'te oralarda olması bir açıklama ve onun da ötesinde şu basit soruya bir yanıt verilmesini gerektiriyordu: Danilov şimdi neredeydi?</p>
<p>Tamara'nın elindeki belgelerde, bir bakıma yanıt olabilecek küçük bir bilgi kırıntısı vardı. Danilov'un ismine işaret eden dev bir ok vardı ve diğer ucunda, farklı bir el tarafından yazılmış tek sözcük bulunuyordu:</p>
<br/>
<p class="orta"><img alt="Adsız" src="../Images/Adsız.jpg"/><a id="dipnot019" href="../Text/dipnotlar.xhtml#sonnot019"><span style="vertical-align: super;">[1]</span><br/></a></p>
<br/>
<p>Albay Aleksey İvanoviç Danilov, Çar'a, pek onun konumundaki bir adamdan beklendiği kadar sadık değilmiş gibi görünüyordu. Açıkça belli olduğu üzere -muhtemelen orijinal raporun yazılmasından yalnızca birkaç ay sonra- onun bir Dekabrist olduğu ortaya çıkmıştı.</p>
<br/>
<p>Yudin burnundan soluyordu. Aptal durumuna düşmüştü. Aleksey'in buna kafası basmazdı -onda bu kadar hayal gücü yoktu- ve yine de otuz yıl boyunca Yudin'i, hatta Bütün Rusya'yı, Çar I. Aleksandr'ın Taganrog'da ölmüş olduğuna inandırmayı başarmıştı. Bütün dünyayı da.</p>
<p>Akla sığmayacak bir şeydi, ama yine de Yudin'in yeni çarın kanında gözlemlemiş olduğu her şeye anlam kazandıran tek, basit açıklamaydı. Eğer I. Aleksandr bir yerlerde yaşıyorsa, o zaman Zimeyeviç'in Romanovlar üzerinde uygulayabileceği her türlü güç yalnızca ona odaklanabilirdi. Yudin, Zimeyeviç'in bunu akıl edip etmediğini merak etti. Bunun önemi yoktu. Zimeyeviç Aleksandr'ı takip edip bulsa ve onu bir <i>vurdalak</i> haline getirecek süreci tamamlasa bile, pek bir yararı olmazdı. Rusya'da iktidar kardeşi Nikolay'ın ve şimdi de yeğeni II. Aleksandr'ın eline geçmişti. I. Aleksandr önemsizleşerek yenilmez olmuştu. Yudin buradaki dehaya kahkahalarla güldü.</p>
<p>Gribov dönüp ona baktı, fakat bir şey söylemedi. Kremlin'in arşivlerine giden derin, karanlık koridorda yürüyorlardı. Bu koridor Yudin'in büro seçimini kolaylaştırmış olan önemli bir konfordu - kalenin altındaki bütün tünel ve geçit ağına kolayca erişmesini sağlıyordu. Yudin hiç gün ışığına çıkmak zorunda kalmadan her yere gidebiliyordu. Bu kısa yolculuğa çıkmadan önce karanlığın sağladığı güvenliği beklemek sabrını zorlayacak olsa bile, Yudin bunu başarırdı. Aleksey'in, Aleksandr'ın ve Tanrı bilir başka kimin yıllardır kendisine güldüğü düşünülecek olursa, birkaç saatin ne önemi olabilirdi ki?</p>
<p>Ve işte bu "başka kim" en önemlisiydi. Bu dalaverenin içinde başkaları da varsa -ki öyle olmalıydı- o zaman Aleksandr'ın nerede olduğunu hâlâ biliyor olabilirlerdi. Şimdi yetmiş yedi yaşında olmalıydı. Her an ölebilir veya belki beş-on yıl daha yaşayabilirdi. Bu, Yudin'in tahammül edemediği bir belirsizlikti.</p>
<p>Kütüphanenin kapısına gelmişlerdi. Gribov kapıyı açıp içeri girdi. Bir sürü rafın arasından bir lambanın ışığını gördü. Gribov'un kapının kilidini açmamış olduğunu da fark etmişti.</p>
<p>"İçerde biri mi var?" diye sordu.</p>
<p>"Madam Komarova," diye yanıtladı Gribov.</p>
<p>Yudin homurdandı. Tamara'nın neyin peşinde olduğunu merak ediyordu, fakat zihnini en çok meşgul eden şey bu değildi. "Aleksandr Pavloviç'in son günleriyle ilgili her şeyi görmek istiyorum," dedi.</p>
<p>Gribov onu karmakarışık duran kitap ve belgelerin arasından büyük salonun sağ taraftaki, her şeyin çok daha düzenli yerleştirilmiş olduğu kısmına götürdü.</p>
<p>"İmparator aileleriyle ilgili olan belgeler çoğundan çok daha iyi düzenlenmiş durumda," diye açıkladı Gribov. "Ama yine de..."</p>
<p>Yudin, Gribov'un eliyle işaret ettiği yöne doğru ilerledi ve ikisinin de boyunu aşan, kendi boyunun üç katı genişliğinde dev bir kitaplığın önüne geldi. İçinde düzensiz yığınlar halinde yerleştirilmiş kitaplar, belgeler ve dosyalar vardı.</p>
<p>"Hepsi bu kadar mı?" diye sordu.</p>
<p>Gribov, dokundurmayı anlamadı. "Bunlar tahtta olduğu zamana ait belgeler. İlginizi çekerse gençliğine ait belgeler de var."</p>
<p>"Bu kadarı yeter."</p>
<p>"Kalıp yardım edebilirim."</p>
<p>Bu, Yudin'in istediği son şeydi. "Hayır," diye yanıt verdi. "Ben hallederim. Ama burada aşağıda kalın. Size ihtiyacım olursa çağırırım."</p>
<p>Gribov uzaklaştı ve saniyeler içinde gölgelerin arasında kayboldu. Aleksandr, yirmi üç yaşında çar olmuştu. Yudin'in önündeki raflarda onun erişkin yaşlarına ait belgeler vardı,en azından Aleksey'in dalaveresine kanmış olanların gözünde bu böyleydi. Çok şükür ki, Yudin yalnızca bu yaşamın son günleriyle ilgileniyordu ve aradığı şeylerin en alttaki rafın sağ tarafında olduğunu tahmin ediyordu. Diz çöküp birkaç cilt, broşür ve belge çıkarıp yanına yere koydu. İşi bitince onları masaya götürüp lambanın ışığında okudu.</p>
<p>Aleksandr'ın kendisinin yazmış olduğu ve eşi Yelizaveta Alekseyevna'dan gelen çok sayıda mektup vardı, ama onlar Yudin'in aradığı türde ayrıntılardan yoksunlardı. Robert Lee adından İskoçyalı bir doktorun sadece önceki yıl yayınlamış olduğu bir açıklamanın kopyası vardı - o da Yudin'in bir zamanlar "Cain" adıyla kayıtlı olduğu Kraliyet Derneği'nin bir üyesiydi. Tanışmıyorlardı. Lee, Aleksandr'la ölümünden birkaç hafta önceki kısa bir ziyaret dışında görüşmemiş gibi görünüyordu. Güncesindeki diğer her şey ikinci elden ve İngiliz dinleyicilere keyif verecek türden dedikodulardı.</p>
<p>Baron Korff'un resmi olay yorumları daha ayrıntılıydı, fakat yine olayların üzerinden çok zaman geçtikten sonra yazılmıştı. Bunun amacı açıktı: Nikolay'ın kardeşinin yerine geçmeye hakkı olup olmadığı konusunda ortalıkta dolaşmaya devam eden şüpheleri gidermekti. Bu amaç doğrultusunda, Aleksandr'ın ölümüyle ilgili ayrıntılara pek fazla girmiyordu.</p>
<p>En yararlı belgeler, Aleksandr'ın iki kişisel doktoru Doktor Wylie ve Doktor Tarasov'un günceleriydi. Bu belgelerin buraya nasıl gelmiş olduklarını tahmin etmek zordu, ama Çar'ın son saatleriyle ilgili çok ayrıntı aktarıyorlardı ve Yudin bunların pek azına güveniyordu. Bunların resmİ olay öyküsüne uygun olarak tekrar yazılmış oldukları açıktı, çünkü ikisi de net bir şekilde Majestelerinin 19 Kasım 1825 tarihinde ölmüş olduğunu belirtiyordu ki, Yudin bunun doğru olmadığını biliyordu. Bu iki doktorun kendilerinin de bu maskaralığın kurbanları olduğu düşünülebilirdi, ama Yudin bunun pek mümkün olmadığını hissediyordu.</p>
<p>Yudin, Aleksandr'ın ölmüş olduğu aldatmacasını doğrudan belgeleyen bir açıklama bulmayı beklemiyordu, ama birkaç saat sonra kendisine gereken her şeyi bir araya getirmişti -Aleksandr'ın vefatında orada hazır bulunan kişilerin- ki bunların en azından bazılarından dalavereye yardım etmesi istenmiş olabilirdi - listesi: Çariçe, Baron Diyebiç, Dr. Wylie, Dr. Tarasov ve Prens Volkonskiy. Ve tabii ki, Aleksey. İşte burada Wylie ve Tarasov'un güncelerinden kuşku duymak için diğer bir neden daha vardı - ikisi de Taganrog'da geçirdiği günler ve Kırım'a yapılan geziler sırasında Aleksey'in, Çar'ın maiyetindeki kişilerden biri olduğundan hiç söz etmiyorlardı. Eğer anı yazılarından bu gerçeği çıkarmayı başarabilmişlerse başka neyi atlamış olabilirlerdi ki?</p>
<p>Yudin listeye tekrar baktı. Umut kırıcıydı. Çariçe kocasından bir yıl sonra ölmüştü. Bu başlı başına kuşkulu bir durumdu. Bu ölüm, onun sevdiği adama kavuşabilmesi için yapılmış bir hile olabilir miydi? Yudin bundan kuşkuluydu, fakat Çariçe şu anda ister Aleksandr'la birlikte olsun, ister mezarında çürüyor olsun, mevcut Soruna herhangi bir yardımı olamazdı. Volkonskiy de ölmüştü - 1852'de. Yudin'in anımsayabildiği kadarıyla Diyebiç de ölmüştü. Doktorlara gelince, onları bilmiyordu.</p>
<p>Kendisine gereken bilgiye ulaşması için sadece biraz daha araması yeterliydi - bu kütüphane her türlü bilgiyle doluydu. Haklıydı, Diyebiç 1831'de koleradan ölmüştü. Wylie daha uzun yaşamış ve geçen sene seksen beş yaşında ölmüştü. Geriye, Yudin'e onca yıl önce gerçekleşmiş olan olaylarla ilgili bilgi verebilecek sadece iki kişi kalmıştı: Tarasov ve Danilov. Şimdi ikisi de yaşlı adamlardı. Yudin, Aleksey'in yerini biliyordu; dört bin verst uzakta, Sibirya'daydı. Bu kadar uzak olması pek olası olmamakla birlikte, Tarasov'un nerede olabileceğine dair hiçbir fikri yoktu. Ama işe koyulabilirdi, bu iki adamla ilgili biraz daha fazla bilgiye ihtiyacı vardı.</p>
<br/>
<p>Tamara gölgelerin arasından bir siluetin geçtiğini gördü. Daha önce sesler duymuştu, fakat artık ortalık sessizdi. Cepsaatine baktı. Saat ağırdı ve bir kadın için uygun bulunmayabilirdi. Vitya'nın saatiydi ve kendisini hiç yalnız bırakmayan iki eşyasından biriydi. Diğeriyse, boynunda taşıdığı gümüş zincirin ucuna asılı olan küçük, oval bir İsa ikonuydu. O, kendini bildi bileli Tamara'daydı. Kurtarıcının müşfik gözlerine baktığı zaman aklına gerçek babası geliyordu, ama bunun neden olduğunu hatırlayamıyordu. Vitya'nın saati ona vaktin neredeyse gece yarısı olduğunu bildirdi. Degtyarniy Yolu'ndaki eve gidip işlerle ilgilenmesi gerekiyordu, ama onsuz idare edebilirlerdi. Burada çok daha mutluydu.</p>
<p>Tamara hareketi tekrar fark etti ve bunun sadece Gribov olabileceğini tahmin etti. O da geç saatte buradaydı, fakat Tamara buna memnun oldu. Gribov, Tamara'nın onu görebileceği noktaya gelinceye kadar yola devam etmişti. Bir süre sonra Tamara onu tekrar görmüştü. Karanlık kütüphanede bağırmak doğru olmazdı, o yüzden Gribov'a yetişmesi birkaç dakikasını aldı.</p>
<p>"Arkadiy Osipoviç," dedi, yumuşak bir sesle.</p>
<p>Gribov arkasına döndü ve yüzüne hafif bir gülümseme yayıldı. "Hâlâ burada mısınız?" diye sordu. "Bunu, 'incelemeleriniz meyvesini vermiş'olarak kabul ediyorum."</p>
<p>Tamara onun gülümsemesine karşılık verdi. "Bir yere kadar," dedi ihtiyatla. "Beni başka bir şeye yönlendirdiler."</p>
<p>"Öyle mi?"</p>
<p>"Dekabrist Ayaklanmasına katılan herkesle ilgili kaydımız vardır diye düşünüyorum."</p>
<p>"Elbette. O türden adamlarla ilgili bilgileri toplamak ve düzenlemek bu bölümün varoluş nedenidir. En büyük dikkat bu gibi belgelere sarf edilir."</p>
<p>"Bana gösterebilir misiniz?"</p>
<p>Gribov lambasını önünde tutarak yolu gösterdi, ama o kadar hızlı yürüyordu ki, gözleri bağlı bile olsa yolunu bulabileceği düşünülebilirdi.</p>
<p>"İşte geldik," dedi.</p>
<p>Gribov o görebilsin diye lambasını yukarı kaldırırken Tamara raflara baktı. İyi düzenlenmişlerdi ve dosyaların hepsinin üstünde ait oldukları kişinin adı vardı. Tamara onları gözden geçirirken alçak sesle isimleri de okudu. "Grigoryev, Gusev, Demidov, Dimitriyev. Ah!"</p>
<p>"Bir sorun mu var?" diye sordu Gribov.</p>
<p>"Burada yok galiba." Raf tıklım tıkış dolu değildi ve dosyanın olması gereken yerde bariz bir aralık yoktu. Tamara neredeyse rastgele taramaya başladı.</p>
<p>"Hangi ismi arıyorsunuz?"</p>
<p>"Danilov," dedi Tamara.</p>
<p>Gribov kitaplığın sonuna kadar gitti ve oraya iğnelenmiş olan listeyi inceledi. "Listede kesinlikle bir Danilovumuz var," dedi.</p>
<p>"Nerede o zaman?" dedi Tamara pat diye; sonra da tedirginliğini Gribov'a açık ettiği için pişman oldu.</p>
<p>"Bende." Bu Gribov'un sesi değildi - derinden geliyordu ve sakindi, ama yine de tanıdıktı. Tamara ve Gribov sesin geldiği yöne döndüler. Yan taraflarında bir raf bloku daha vardı, fakat lambanın titreyen ışığı arkalarından geliyordu. Tamara etrafına baktı ve biraz önce duyduğu sesin sahibini gördü; bir masada oturuyordu ve önünde bir dosya vardı.</p>
<p>Bu Yudin'di.</p>
<br/>
<p>"Kâğıt oynamak isteyen var mı?"</p>
<p>Dimitriy başını çevirdi. Bu, Volgin adında bir deniz <i>podporuçik</i>'iydi<a id="dipnot020" style="vertical-align: super;" href="../Text/dipnotlar.xhtml#sonnot020">[2]</a><span style="font-size: 13px;">.&nbsp;</span>Yemekhaneye yeni gelmişti ve elindeki kâğıt destesini sallıyordu.</p>
<p>"Ben varım," dedi Dimitriy hemen. Yeter ki kafasını dağıtacak bir şey olsundu. Kazamatta, Wieczorek ve Mihaylov'la olan karşılaşmasının -ve Tyeplov'la olan oldukça farklı karşılaşmasının- üstünden bir aydan fazla zaman geçmişti. Wieczorek ölmüştü, Dimitriy, Mihaylov'u görmemiş ve onunla ilgili bir ölüm haberi de almamıştı. Tyeplov'u da görmemişti ve kendisini endişelendiren şey de buydu.</p>
<p>"Çocuk işi," dedi diğer bir ses.</p>
<p>Volgin, kâğıt destesiyle hafifçe adamın burnuna vurdu. "Ne oynamak istersin?"</p>
<p>"<i>Preferans,"</i><a id="dipnot021" href="../Text/dipnotlar.xhtml#sonnot021">[3]</a>&nbsp;diye kesin bir yanıt geldi.</p>
<p>"Beni de sayın," dedi bir yüzbaşı, bardan o tarafa doğru ağır ağır gelirken.</p>
<p>"Binbaşı Danilov, siz de mi?" diye sordu Volgin.</p>
<p>"Neden olmasın," dedi Dimitriy. <i>Preferans</i> pek de kafa dağıtacak bir oyun değildi, ama Dimitriy bunu sorun etmedi. Sandalyesini masaya doğru çekti. Diğer iki oyuncu da kendilerini tanıttı - İlyin ve Manin.</p>
<p>Volgin kâğıtları dağıtırken İlyin, bir kâğıt parçasına puanları kaydetmek üzere bir diyagram çiziktirdi. Kâğıdı, üstündeki her bir üçgen tam olarak ilgili oyuncunun karşısına gelecek şekilde masaya koydu. Dimitriy, açılış konuşmasını sinek yedilisiyle kazandı ve sinekleri koz olarak tuttu. Üç rakibi de savunmaya çekildi. Dimitriy destenin geri kalanından iki kart çekti: sinek onlusu ve karo ası - sonuncusunun üstünde, yuvasının üzerinde kanatlarını açmış halde duran bir pelikanı tasvir eden ve alınan verginin imparatorluk yetimhaneleri için kullanıldığını gösteren bir vergi mührü vardı. Dimitriy masaya iki düşük maça kâğıdı attı.</p>
<p>Tam ilk elinin kartlarını çekerken, masa yakında bir yere düşen bir bombanın etkisiyle sallandı.</p>
<p>"Bu gemilerden birinden geldi," dedi Volgin. Diğerleri başlarıyla onayladılar.</p>
<p>Top sesleri devam etti. Dimitriy elini oynadı, fakat konsantre olamıyordu. Kontratı yaptı, fakat fazladan kazanacak eli olduğunu herkes anladı. İlyin onun puanını not etti. Kâğıt dağıtma sırası Dimitriy'deydi. Kimse açılış konuşması yapmayınca herkes pas geçti ve her oyuncu mümkün olduğunca az el almaya çalıştı.</p>
<p>"Geçen gün konuştuğum bir arkadaşım," dedi Volgin, oynamaya devam ederlerken, "hepimizin eve dönmemiz gerektiğini düşündüğünü söyledi."</p>
<p>"İyi fikir," dedi Manin. Dimitriy masanın sallandığını hissetti ve başka bir bombanın patladığını düşündü, fakat başını kaldırdığında sarsıntıya Manin'in bu fikre katıldığını vurgulamak amacıyla masaya indirdiği yumruğunun sebep olduğunu anladı. Dimitriy rastgele bir kâğıt attı ve beklemediği halde bir el aldı.</p>
<p>"Her iki tarafın da önce bir adamı eve göndermesi gerektiğini söylüyor," diye devam etti Volgin, "sonra bir diğerini, sonra yine bir diğerini, ta ki geriye hem onlardan hem de bizden yalnızca birer kişi kalıncaya kadar."</p>
<p>"Düello," dedi İlyin.</p>
<p>"Savaşlar böyle bitmez," dedi Manin, "böyle başlar."</p>
<p>"Ama hayatlar kurtarılabilir," diye araya girdi Volgin.</p>
<p>"Hile yaparlardı," dedi Dimitriy.</p>
<p>"Kazanırlarsa yapmazlar," diye yanıt verdi İlyin.</p>
<p>"O zaman biz yapardık." Dimitriy'in son yorumu, meseleyi çözmüş görünüyordu. Eli tamamladılar. Dimitriy sadece bir el aldığı için mutluydu ama şanslı olduğunu biliyordu. İlyin hiç almamıştı, geri kalanlar ise diğer iki kişi arasında dağılmıştı. İlyin kâğıtları dağıttı.</p>
<p>"Karo altılı," dedi Manin, açılış olarak.</p>
<p>Volgin, "Yedi maça," diyerek devam etti.</p>
<p>Dimitriy elini gözden geçirdi. Uzakta patlayan bir bombanın sesi odayı doldurdu, ama bu defa yer sallanmadı. Dimitriy aldırış etmedi. "Sekizli, koz değil."</p>
<p>Yanında birinin derin bir nefes aldığını duydu. Odaya kimin girdiğini görmemişti, fakat böyle sözel olmayan bir biçimde bile olsa, bir oyuncunun eliyle ilgili yorum yapmak büyük kabalıktı.</p>
<p>"Beşinci oyuncu!" dedi Manin, yeni gelmiş olan ve Dimitriy'in arkasında duran adama bakarak.</p>
<p>"Masa altına!" dedi diğer ikisi bir ağızdan, oraya doğru işaret ederek. Bu istenmeyen bir yoruma verilen olağan yanıttı. Dimitriy adamın oradan uzaklaştığını ve bara doğru yöneldiğini hissetti. Manin dokuz karo deklare etti ve kimse karşılık vermedi. Dimitriy ancak ondan sonra yeni gelen adama gözucuyla baktı. Aniden kanı donarak arkasına döndü ve gözlerini elindeki kâğıtlara sabitledi.</p>
<p>Bu dördüncü tabyadaki kazamatta kısaca görmüş olduğu <i>Miçman</i> İgnatyev'di. O zamanlar Mihaylov ve Wieczorek'le oldukça sıkı fıkı gibi görünüyordu, ama sonradan onlarla birlikte geri dönmemişti. Dimitriy yine de İgnatyev'in onlar gibi bir <i>vurdalak</i> olması olasılığını göz ardı edemezdi.</p>
<p>İgnatyev, Dimitriy'in bulunduğu yöne doğru bakmıyordu. Odaya girdiğinden beri Dimitriy'in hep arkasında kalmıştı ve Dimitriy'in ona bakmak için başını çevirdiği kısa an dışında onu görme şansı yoktu ve sonra da zaten oradan def edilmişti. Eğer Dimitriy'i görmüş ve tanımış olsaydı, mutlaka bir tepki verirdi. Tam İlyin puanları sayarken İgnatyev hızla salondan çıktı.</p>
<p>Dimitriy hemen ayağa kalktı. "Benden bu kadar," dedi.</p>
<p>"Ama öndesin," diye yakındı Manin.</p>
<p>"Bize geri kazanmamız için bir şans ver," diye ekledi Volgin.</p>
<p>"Sizde kalsın," dedi, sandalyesinin yanına bırakmış olduğu sırt çantasını alıp kapıya doğru yürürken.</p>
<p>Arkasından "<i>Çudak!"</i><a id="dipnot022" style="vertical-align: super;" href="../Text/dipnotlar.xhtml#sonnot022">[4]</a> ve "Zaten üç kişiyle oynamak daha iyi," gibi yorumlar mırıldandıklarını duydu, biraz sonra dışarıdaydı.</p>
<p>İnsanın hiçbir şey yapmak istemeyeceği ılık bir geceydi. Deniz yakın olmasına rağmen, hava sisli ve nemliydi, bu Dimitriy'e Moskova'yı hatırlattı. Dışarıda topların sesi daha da artmıştı. Dimitriy patlamaların duyulduğu yönü, güney ve doğu yönünde karadan mı, yoksa denizden mi geldiklerini, net bir şekilde ayırt edebiliyordu. Göğü aydınlatan parlamaları saniyeler sonra patlama sesleri izliyordu ve ateş belirli bir atışın belirli bir parlamayla eşleştirilemeyeceği kadar yoğundu.</p>
<p>İgnatyev ortalarda görünmüyordu. Dimitriy yemekhaneden ayrıldıktan sonra Askerİ Liman'ın kıyısına gelmişti. Hemen karşıda, liman boyunca uzanan tekne köprüsü şehrin doğu ve batı yakalarını birbirine bağlıyordu. Liman sakindi, fakat tekneler suda aşağı yukarı salınıyorlardı. Biraz önce biri koşarak geçmişti. Dimitriy takip etti.</p>
<p>Batıda çok sayıda küçük cadde vardı. Dimitriy köprünün sonuna en yakın olanını seçti ve hızla yürümeye başladı. Gemilerden atılan, şehri değil, onun ötesindeki tabyaları hedefleyen bir bomba tam Dimitriy'in üzerinde bir meteor gibi gökte süzüldü. Dimitriy bombanın hedefinde patladığını duydu ve orada gerçekleştirdiği katliamı düşünmemeye çalıştı.</p>
<p>Kesen bütün sokaklarda sağına ve soluna bakarak cadde boyunca yürümeye devam etti. Bütün bölgede neredeyse kimse yoktu - tahkimatlarda görevli olmayan herkes güvenlik nedeniyle kapalı yerlere çekilmişti. Dimitriy birkaç kişi gördü, fakat İgnatyev'i bulamadı. Yanından geçtiği binaların, ya top güllelerinin yarattığı hasarı alelacele onarmak maksadıyla ya da sadece sahipleri kaçmış olduğu için, tahtalar çakılarak kapatılmış olduğunu gördü.</p>
<p>Sonunda aradığı kişiyi buldu. İgnatyev artık yalnız değildi. Yanında sivil giyimli başka bir adam yürüyordu. İgnatyev bir kurban mı, yoksa bir arkadaşını mı bulmuştu? Dimitriy bir sonraki bina bloku boyunca hızla koşup İgnatyev'i görmüş olduğu yere paralel giden yola saptı. Sokak boyunca koştu, sonra bir sonraki kavşak yerinde önlerine çıkabilmek için sağa döndü. Terk edilmiş evlerden birinin kapı girişine sinerek bekledi. Alçak sesle konuşan kişilerin yaklaştığını duydu.</p>
<p>Yanından geçerlerken onların artık üç kişi olduklarını fark etti. Üçüncü adam muhtemelen daha önce de oradaydı, fakat gölgeler onu saklamıştı. İgnatyev gibi onun üstünde de denizci üniforması vardı ve diğer ikisinden daha uzundu. Sanki bir yere götürülüyormuş gibi aralarında yürüyordu. Dimitriy onun yüzünü göremedi.</p>
<p>Üç adam pek uzağa gitmediler. Dimitriy'in durduğu yerin biraz ilerisinde, karanlıkta gizlenmiş evlerden birinin kapısında durdular. Komşularıyla karşılaştırıldığında bu ev makul bir tamir görmüş sayılabilirdi ve olasılıkla içinde hâlâ yaşanıyordu. İgnatyev kapının kilidini açtı ve diğer ikisine girmelerini işaret etti. Tam o anda başlarının üzerinde hedefini ıskaladığı açıkça belli olan bir bombanın ıslığı duyuldu. Birkaç cadde öteye düştüğü zaman yer sarsıldı ve ortalık aydınlandı. Yüzleri patlamanın ışığıyla aydınlanan üç adam bakmak için döndükleri anda Dimitriy zaten kuşkulanmış olduğu şeyi gördü.</p>
<p>Ortadaki adam Tyeplov'du.</p>
<br/>
<p>"Aleksey İvanoviç Danilov."</p>
<p>Yudin konuşurken Tamara'nın gözlerine baktı. Onun tepkisini ölçmeye çalışıyordu, ama bir sonuç çıkaramadı. Hu isim dudaklarında, en azından bu şekliyle, tuhaf duruyordu. Zihninde o adam hep, "Lyoşa"ydı, fakat ondan bu kadar tanıdıkmış gibi bahsetmek çok fazla şey ifşa edebilirdi. Tamara'nın onunla ilgileniyor olması bile yeterince şüphe çekiyordu. Bu tamamen masum bir şey olabilirdi - fakat Yudin masumiyete inansaydı bu yaşa kadar gelemezdi.</p>
<p>Tamara soruya soruyla yanıt verdi. "Evet, Vasiliy İnnokyentiyeviç?"</p>
<p>Yudin oyun oynamak istemiyordu. "Onunla neden ilgileniyorsunuz?"</p>
<p>"Bir cinayete tanık olmuş," dedi sadece Tamara.</p>
<p>Yudin neredeyse gülecekti. Lyoşa'nın İrina Karlovna'nın ölümüyle bir ilişkisi olabileceği düşüncesi saçma ötesiydi. Ama asıl konu bu değildi. "Size meslektaşınızın ölümünü soruşturma yetkisi verdiğimi hatırlamıyorum."</p>
<p>"O cinayet değil. 1812 yılında işlenmiş bir cinayet. Ve 1825 yılındaki diğer bir cinayet."</p>
<p>Yudin, Tamara'nın durumunu değerlendirdi. Onun alışıldığı üzere lamba ışığıyla aydınlatılmış bürosunda oturuyordu ve dışarıda gece olmuştu. Kapıya kendisinden daha yakındı, fakat koşsa bile onu kolayca yakalayabilirdi. Onu Gribov getirmişti ve çığlığını duyabilirdi, ama gerekirse onu da halledebilirdi. Bunların hiçbiri gerekli değildi - henüz. Tamara'nın buraya gelip kendisine bunu söyleyebiliyor olması, onun ne kadar az şey biliyor olduğunu gösterirdi. Yudin kendini güvende -aynı zamanda da büyülenmiş- hissetti.</p>
<p>"Açıklayın," dedi.</p>
<p>"1812 yılında tam Fransızlar çekildikten sonra bir cinayet işlenmiş. Bir fahişe. Degtyarniy Yolu'nda. Adı Margarita Kirilovna'ymış."</p>
<p>Tamara, Yudin'i iyice konunun içine çekebilmek için her bir gerçeği aklına yazmak ister gibi tek tek söyledi. Yudin, 1812 yılında Margarita Kirilovna'nın öldürüldüğünü çok iyi biliyordu - onu öldüren ve bunu bir vampirin işiymiş gibi gösteren kişi kendisiydi. Paralel olacak şekilde kabzalarından birbirine bağlanmış aynı tip iki bıçaktan oluşan, kendi yaptığı bir silahı kullanmıştı. Bıçakların üst kenarları testere dişliydi, alt kenarları ise tıraş bıçağı kadar keskindi. İkisinin de harika birer sivri ucu vardı. Bunu bir vampirin dişlerini taklit etmek için yapmıştı ve şimdi bir vampir olmasına rağmen, bazen hâlâ bu silahı kullanmayı tercih ediyor ve onu hep yanında taşıyordu. Bu, o çalışırken kurbanının gözlerine bakmasını sağlıyordu. Onu Margarita'ya çevirdiği anda kadının hissetmiş olduğu şaşkınlığı ve dehşeti hatırladı. Tamara'ya gerçeği anlatmayı ve <i>onun</i> yüzünde de aynı ifadeyi görmeyi düşündüğünde, içini büyük bir heyecan kapladı, fakat kendini tuttu. "Fahişeler hep öldürülür," diye yanıt verdi.</p>
<p>"Onun yaraları neredeyse İrina Karlovna'nınkilerin aynısıymış."</p>
<p>"Neredeyse mi?" Yudin, "Ben öyle hatırlamıyorum," diye eklememek için kendini zor tuttu, ama bu farkların ne olduğunu merak etmişti.</p>
<p>"O göğsünden de bıçaklanmış."</p>
<p>Yudin bunun Aleksey'in eseri olduğunu varsaydı. Her şeyin bir <i>vurdalak</i>'ın işi gibi görünmesini sağlamakla iyi</p>
<p>bir iş yapmış olduğu açıktı - Aleksey'in önlem almasına yetecek kadar iyiydi. "Peki, Danilov bu işe nasıl karışmış?"</p>
<p>"Cesedi o bulmuş."</p>
<p>"Katili yakalamışlar mı?" Bu, keyif verecek kadar gereksiz bir soruydu.</p>
<p>Tamara başını salladı. "Hayır, fakat yalnızca bu değil. 1825'te beş cinayet daha olmuş."</p>
<p>"1825'te düzinelerce cinayet oldu," diye karşılık verdi Yudin hemen.</p>
<p>"Hepsinde de ölüm nedeni benzer bir boğaz yaralanmasıymış. Bunlardan birinde de cesedi bulan kişi Aleksey İvanoviç Danilov'muş."</p>
<p>Yudin bir kaşını kaldırdı ve bunun şaşkınlığının gerçek nedenini gizlemesini ümit etti. Aleksey'in, 1825 yılında çok çalışmış olduğu kesindi. Çıfıtkale'ye gelmiş ve</p>
<p>Yudin'in bütün çalışmalarının mahvedilmesine yardım etmiş, Taganrog'da I. Aleksandr'ı ölümden daha kötü bir kaderden kurtarmış ve Petersburg'da Dekabrist Ayaklanmasına katılmıştı. Yudin bütün bunları biliyordu, çünkü o da oradaydı. Moskova'da hiç bulunmamıştı, fakat görünüşe göre Aleksey orada da aylaklık etmemişti.</p>
<p>"1825'te ne zaman?" diye sordu.</p>
<p>"Ekim başında."</p>
<p>Bu, ülkenin güneyindeki olaylardan önceydi. Aleksey'i oraya getiren şey bu olmalıydı. "Anlıyorum," dedi Yudin. "Ve şimdi de onun geri gelip İrina Karlovna'yı öldürmüş olduğunu mu düşünüyorsunuz - eski günlerin hatırına."</p>
<p>"Bunu pek olası bulmuyorum."</p>
<p>"Çünkü?"</p>
<p>"Çünkü o Sibirya'da."</p>
<p>"Bundan emin misiniz?"</p>
<p>"Bunu kontrol etmeye gelmiştim."</p>
<p>Yudin bir an düşündü. Tamara'nın anlattıklarından fazlasını bildiğinden kuşkuluydu, ama yine de araştırması etkileyiciydi. Ve şimdi ikisinin de Aleksey'le ilgileniyor olması faydalı olabilirdi. Tamara'nın soruşturması Yudin'in kendi soruşturmasını gizleyebilirdi, fakat onun Aleksey'in kaderine terk edilmesini sağlayabilecek başka istihbarat hatları da vardı.</p>
<p>"O hâlâ orada - İrkutsk'ta."</p>
<p>"Ailesi var mı?"</p>
<p>"Karısı öldü. Bir oğlu var, Dimitriy." Yudin Tamara'nın bunu zaten bilip bilmediğini anlayabilmek için biraz ara verdi. Tamara bir şey söylemedi, ama yakında bunu öğrenirdi. "Onu şahsen tanıyorum."</p>
<p>Tamara başını hafifçe yana eğdi. Şimdi de o Yudin'i değerlendirmeye çalışıyordu, ama bir şey keşfedemedi. "Peki, nerede o?"</p>
<p>"Sivastopol'da. Orduda. Bu, suç mahallinde olmadığına dair yeterince iyi bir kanıt mı?"</p>
<p>"Irkutsk kadar değil." Yudin onun ciddileşip ciddileşmediğini anlayamadı. "Kaç yaşında?" diye sordu Tamara.</p>
<p>"Yaklaşık elli." Yudin onun nereye varmak istediğini anlamıştı. "Bu da onun ilk cinayet sırasında beş yaşlarında olduğunu gösterir." Kendisini adamı korurken bulması Yudin'i eğlendirmişti.</p>
<p>Tamara gülümsedi ve Yudin artık onun kendisiyle dalga geçtiğinden oldukça emin oldu. "Bu arada, siz neden ilgileniyordunuz?" diye sordu Tamara</p>
<p>Yudin bu soruyu bekliyordu. "Tahmin edebileceğiniz gibi ben sürgünlerin yazdığı ve onlara gelen bütün mektupları okurum ve buna Danilov'unkiler de dahil."</p>
<p>"Ve?"</p>
<p>"Bir isimden bahsediyordu - olasılıkla diğer bir komplocu, diğer bir Dekabrist."</p>
<p>"Kaçanlardan biri mi?"</p>
<p>"Kaçışı pek uzun sürmeyen biri."</p>
<p>Tamara tatmin olmuş görünüyordu. Diğer adamın adını sormadı, zaten öyle olsa bile Yudin söylemeyi kabul etmezdi.</p>
<p>"Ona karşı bir dava açılmasını sağlayabileceğinizi düşünüyor musunuz?"</p>
<p>"İtiraf edecek."</p>
<p>"Bu kadar basit mi?"</p>
<p>Yudin gülümsedi. Tamara gerçekten bu kadar saf olabilir miydi? Yaptığı iş bugüne kadar ona Üçüncü Şube'nin ancak bir yönünü tanıtmıştı, fakat haklarında bilgi verdiği adamlara gözaltına alındıkları zaman ne olduğunu kesinlikle tahmin ediyor olmalıydı. Bu kadının hamurunun ne olduğunu görme zamanı gelmişti.</p>
<p>"Size bir şey göstereyim," dedi Yudin. Tamara şaşırarak baktı, fakat başka bir şey söylemedi. Yudin anahtarını çıkardı ve açmak için kapıya gitti. "Buradan."</p>
<p>Tamara ayağa kalktı ve onu izledi. Yudin geri çekildi ve Tamara'nın önden gitmesine izin verdi. Tamara'nın taş basamaklarda yankılanan ayak seslerinin durduğunu duydu. Merdivenin bölündüğü noktaya gelmişti. Yudin onun tabutları görmesini planlamamıştı. Görecekleri yeterli olacaktı - Yudin'in onun yüzündeki ilk korku ifadesinin keyfini çıkarmasına yetecekti. Bunlar, birlikte yapacakları ve Tamara'nın her şeyi anlayacağı, onun dehşetine kapılacağı ve içinde yalnızca korku hissederek öleceği yolculuğun başlangıç adımlarıydı. Şansın yardımıyla bu yolculuk Yudin'in her anının tadını çıkaracağı uzun bir yolculuk olacaktı.</p>
<p>"Soldan aşağı," dedi hafif bir sesle.</p>
<p>Tamara inmeye devam etti ve Yudin kapıyı arkasından çekip onu izledi.</p>
</body>
</html>