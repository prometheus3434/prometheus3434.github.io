<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/ey1.css" type="text/css" rel="stylesheet"/>
</head>
<body>
<h1>21</h1>
<p>Tamara neredeyse iki gündür hiç haber almamıştı. Dimitriy'in Raisa'yı kurtarmak için Kalançyovskaya Meydanından atına binip kahramanca ayrılışını izlemiş, sonra da Degtyarniy Yolu'na dönmüştü. Yudin onunla birlikte yürümüştü, ama pek konuşmamışlardı. Yapabilecekleri tek şey dua etmekti.</p>
<p>Ama Tamara'nın bir şeyler duymuş olması gerekirdi. Dimitriy Klin'e gittiği gün ikisinden biri bir şey yazmış olsaydı, şimdiye kadar Tamara'nın eline geçmiş olması gerekirdi. Yudin'den de haber çıkmamıştı. Tamara gidip onu görmek istiyordu, ama vakit geçti ve artık bürosundan ayrılmış olmalıydı. Zaten kendisinin de çok işi vardı. Taç giyme törenine sadece bir hafta kalmıştı ve şehirde her zamankinden çok kıdemli subay ve    vardı. Ve onların çoğu, bir geneleve gidip Çar'ı kendi usullerine göre oradaki kızlardan biriyle birlikte selamlamayı onun tahta çıkışını kutlamanın uygun bir yolu olarak kabul ediyordu.</p>
<p>Saat onu geçmişti ve bu en yoğun oldukları zamandı. Kapı yine hafifçe, ama ısrarla çalındı. Tamara salonda etrafına baktı. Gelenleri geri çevirmesi gerekecekti. Bütün kızlar meşguldü ve salonda da onları daha en az bir saat daha meşgul etmeye yetecek kadar erkek vardı; bazıları şarabını yudumlayarak sohbet ederken bir kısmı da diğerleriyle göz göze gelmekten bile kaçmıyordu. Yudin onlardan bazılarıyla bir arada olmaktan hoşlanabilirdi, bunların çoğu gerçekten nüfuzlu adamlardı ve normal olarak Petersburg'daki evlere devam ederlerdi. Böylece Yudin, başkentteki üstlerine buradaki teşkilatının ne kadar yararlı olduğunu gösterebiliyordu. Kapının çaldığını duyan İsak kayıtsız bir ifadeyle yerinden kalktı ve kapıya doğru yöneldi.</p>
<p>Tamara, ona eliyle uzaklaşmasını işaret etti ve açmak için kendisi gitti. Kapıdaki gözetleme kapağını açtığı anda hayretle geri çekildi. Kendisine bakan parlak mavi gözlerin sahibi Raisa'dan başkası değildi. Hemen kapıyı açıp onu içeri aldı. Raisa'yı, sandığını taşıyan fayton sürücüsü izledi. İşine konsantre olmaya çalışıyordu, ama salonu da meraklı bakışlarla inceledi. İçeride bekleyen müşterilerin hepsi gözlerini yere indirdi.</p>
<p>"Benim büroma koyun," dedi Tamara. Büronun kapısına doğru yürüdü, adam sandığı oraya koydu. O dışarı çıkıp parasını alıncaya kadar, Raisa merdivenlerden çıkıp gözden kaybolmuştu bile. Tamara hostes rolünden vazgeçmemesi gerektiğini biliyordu, fakat neler olup bittiğini öğrenmeliydi. Eteklerini kaldırıp merdivenlerden yukarı çıktı ve Raisa'nın odasına gitti. Raisa üstünü değiştirmişti ve gece vardiyasına hazırlanıyor gibi görünüyordu.</p>
<p>"İyisin," dedi Tamara nefes nefese. Bir an öylece durdu, sonra koşup Raisa'yı kucakladı. Arkadaşının da kollarıyla kendisini sardığını hissetti, fakat gönülsüzce.</p>
<p>"Evet, iyiyim," dedi Raisa, ifadesiz.</p>
<p>"Ne oldu? Dimitriy nerede?" Tamara yatağa oturdu. Raisa'nın hayatta, biraz neşesiz olsa da, iyi durumda olduğunu görmüştü ve merakla Dimitriy'in kurtarma göreviyle ilgili hikâyeyi anlatmasını bekliyordu.</p>
<p>"Zamanında yetişti," dedi Raisa. "Tyeplov'u öldürdü. Bu gerçekten" -gülümsedi- '"harikaydı." Makyaj yapmaya devam etti.</p>
<p>"Şimdi nerede?"</p>
<p>"Onu görmedin mi? Toplanmak ve veda etmek için biraz zamana ihtiyacım vardı. Madam Ziglova çok nazik davrandı."</p>
<p>"Raisa," dedi Tamara, biraz sert bir sesle, "Tyeplov'un sana yolladığı ve buluşmayı önerdiği mektubu gördüm."</p>
<p>"Evet, çok aptalca davrandım. Ama Dimitriy olayları doğru görebilmemi sağladı."</p>
<p>"Ne de olsa onunla, onun ne olduğuyla ilgili her şeyi biliyordun." Tamara sadece sarsılmıştı, ama bu sesine bir paylama gibi yansıyordu.</p>
<p>"Biliyorum, Toma. Üzgünüm." Raisa gözleri yaşlarla dolu Tamara'ya koştu. Bu defa onu kuvvetle ve içtenlikle kucakladı. "Üzgünüm," diye tekrarladı. "Ama bunu konuşmak zorunda mıyız?"</p>
<p>"Sanırım hepimizin bilmeye hakkı var," dedi Tamara, yumuşak bir sesle.</p>
<p>"Haklısın. Haklısın. Ama şimdi değil. Yarın."</p>
<p>"O zaman yarın olsun," dedi Tamara. Konuşurken aklına yarın Petersburg'a gideceği geldi, fakat şu anda bunu söylemeye değmezdi.</p>
<p>Raisa geri çekildi ve gözyaşlarını silip gülümsemeye çalıştı. Tamara ona bir mendil uzattı, o da gözyaşlarını sildi. Makyaj masasının yanına gidip her zamanki gibi aynaya gerek duymadan makyajını yapmaya devam etti.</p>
<p>"Artık işe hazırlanmalıyım," dedi.</p>
<p>"Ah hayır, hazırlanma!"</p>
<p>Raisa, Tamara'ya baktı. "Gerçekten, Tamara, inan ki buna ihtiyacım var. Her şeyin normale dönmesine ihtiyacım var."</p>
<p>Tamara durup göğüs geçirdi. "Peki. Ama fikrini değiştirecek olursan, bir an bile devam etmek zorunda olduğunu düşünme. Sadece bana haber ver."</p>
<p>"Öyle yaparım," dedi Raisa gülümseyerek. "Fikrimi değiştirmeyeceğim, ama değiştirecek olursam haber veririm."</p>
<p>Tamara onun yanından ayrılıp aşağı indi. Salonda bir sabırsızlık havası vardı. Tamara dolaşıp boşalmış bardakları doldurdu. Bir yıl önce olsaydı, böyle yoğun günlerde adamlardan birini alıp odasına çıkardı, ama artık buna pek hevesi yoktu. Oradakilerden biri sorsaydı yine de yapardı, ama soran olmadı. Artık yaşlandığını düşünüp düşünmediklerini merak etti. Konstantin ona bu gözle bakmamıştı. En azından Tamara böyle olduğunu ümit ediyordu, birbirlerini görmeyeli beş ay olmuştu.</p>
<p>Tamara yanından ayrıldığından beri beş dakika bile geçmemişti ki Raisa merdivenlerin başında göründü ve aşağı süzüldü. Gözleri parlıyordu, yüzünde küçük, kurnaz bir gülümseme vardı. Salondaki bütün erkekler kendilerine çekidüzen verdiler. Bazıları yarım saatten fazladır bekliyordu, fakat burada genel olarak ilk gelen ilk hizmeti alır kuralı işlemiyordu. Raisa müdavimlerini tanıyor ve özel bir muameleyi hak ettiklerini biliyordu.</p>
<p>Gözleri, üniformalı olmayan ve tam adı hiçbir zaman telaffuz edilmeyen, altmışlarının sonunda bir adama, General Maçiyevskiy'e takıldı. Kolunu kaldırıp işaret parmağını doğrudan ona uzatarak yanına çağırdı. Adam ayağa kalkıp merdivenlere doğru yürüdü.</p>
<p>"Beni özledin mi?" diye mırıldandı Raisa ona. General ne evet ne de hayır anlamına gelen bir yüz ifadesi takındı, fakat bir şey söylemedi. "Eh, bunun çaresine hemen bakabiliriz," diye devam etti Raisa. Bacağı yaralanmış olduğundan her defasında ancak bir basamak çıkabilen adamı önden buyur etti. Tamara bunu gördüğünde Dimitriy'i düşünmekten alamadı kendini.</p>
<br/>
<p>"Peki, ne zaman ayıldın?" diye sordu Yudin sabırsızlanarak. Dimitriy bunun merak uyandıran bir hikâye olduğunu inkâr edemezdi, ama bir eğlence malzemesi de değildi.</p>
<p>"Sabah olmuştu," diye açıkladı. "O kadar geç bir saat değildi."</p>
<p>"Ve o sırada yalnız olduğunu varsayıyorum?"</p>
<p>"Tamamen." Bilinçaltının derinliklerinde bir yerden bulup en doğru sözcüğü seçmişti. Onu telaffuz ederken sesi biraz çatladı.</p>
<p>"Peki, ne yaptın?"</p>
<p>Dimitriy içi boş bir kahkaha savurdu. "Eve gidip Raisa'yı sordum."</p>
<p>"Ne yaptın?"</p>
<p>"Yapacak başka ne vardı ki? Madam Ziglova çok nazikti. Hatta kim olduğumu tahmin bile etti. Raisa'nın odasına gidip orada olmadığını ve kırılmış pencereyi gördüğünde çok endişelendi."</p>
<p>"Peki, sen neden hemen geri dönmedin?" "Bilmiyorum." Dimitriy delirmenin eşiğinde olduğunu hissediyordu. Şimdi Yudin'e anlattığı şeyler anı ve duygulardan meydana gelen bir kaleydoskoba anlam kazandırma girişiminden başka bir şey değildi. "Hortlakların öldükleri yerin yakınındaki mezarlıklarda gizlendiğini anlatan hikâyeleri hatırladım ve bir hana yerleşip her gece mezarlığa gittim. Ama hiçbir şey olmadı. Sonra bu sabah Madam Ziglova gelip beni buldu ve Raisa'dan her şeyin yolunda olduğunu ve endişelenmesine gerek olmadığını bildiren bir mektup aldığını söyledi."</p>
<p>"Anlıyorum."</p>
<p>"Mektup, Moskova'dan gelmişti."</p>
<p>"Tanrım!" diye haykırdı Yudin.</p>
<p>"Onu gördüm, Vasya." Dimitriy'in gözleri yaşarmıştı. "Hiçbir şey olmamış gibi Degtyarniy Yolu'ndaki eve dönmüş."</p>
<p>"Degtyarniy Yolu mu?" Yudin'in sesi yükselmişti. "Tamara Valentinovna ne olacak? Bir şeyler yapmalıyız." "Biliyorum. Biliyorum. Ama... yapamam. Daha dün onu kurtarmak için peşine düşmüşken, bugün nasıl yok etmeye çalışabilirim ki?"</p>
<p>"Buna mecbursun, Mitka. Onun neye dönüşmüş olduğunu düşün bir."</p>
<p>"Yapamam," diye inledi Dimitriy.</p>
<p>"O zaman <i>ben</i> yaparım." Yudin'in sesinde sarsılmaz bir kararlılık vardı.</p>
<p>Dimitriy başını kaldırıp çakmak çakmak gözleriyle ona baktı. "Senden bunu isteyemem, Vasya."</p>
<p>"Umarım benden yapmamamı istemiyorsundur."</p>
<p>Dimitriy başını salladı. Yudin haklıydı. Başkalarını kendi korkaklığına ortak etmek Dimitriy'e göre değildi. "Hayır hayır," dedi Dimitriy. "Doğru bildiğin şeyi yapmalısın."</p>
<p>Yudin başını salladı, fakat bu ihtimalden hoşlanmış görünmüyordu. Sonra Dimitriy'e onun kendi kendisine daha önce zaten sormuş olduğu bir soru yöneltti. "Yaşamana neden izin verdi sence?"</p>
<p>"Tyeplov mu?"</p>
<p>Yudin başını salladı. "Eline senden intikam almak için mükemmel bir fırsat geçmiş gibi görünüyordu," dedi.</p>
<p>Bunun yanıtı çok kolaydı. "Sence intikam almadı mı?" diye inledi Dimitriy. "Orada hemen ölmem şimdi içinde bulunduğum duruma kıyasla bir lütuf olmaz mıydı? Sevdiğim kadının onun gibi bir yaratığa dönüştüğünü bilerek yaşamaya devam etmek?"</p>
<p>"Sevdiğin mi?" diye sordu Yudin, açık ve içten. "Sevmiş olduğum. Ama o artık her türlü insani duygunun ötesinde." Bu, Dimitriy'in o güne kadar söylemiş olduğu en açık yalandı.</p>
<p>"Tabii ki öyle," dedi Yudin. "Bu arada Tyeplov'un yaşadığı yeri bulduk." Konuyu birazcık da olsa değiştirebilmiş olduğu için mutlu görünüyordu. "Gribov Raisa'nın mektuplarının gönderildiği adresi hatırladı. Tiyatrodan uzak değil. Orada bir mahzen ve bir tabut vardı. Onu yaktım. Tyeplov oraya geri dönemez. Ama... mektupları buldum." Çekmecesine uzanıp oradan aldığı bir deste kâğıdı masasına koydu. "İlk mektupları ortadan kaldırmış olduğunu düşünüyorum."</p>
<p>Dimitriy, onları önemsemedi. "Okudun mu?" "Dayanamadım." Yudin sustu, sonra mahrem bir havayla konuşmaya devam etti. "Senin Raisa'nın durumundan haberdar olmadığını varsayıyorum."</p>
<p>"Durumu mu?" Bu sözcük Dimitriy'in zihnine kızgın bir demir gibi saplandı. "Yoksa Raisa..." Düşünmeye bile dayanamıyordu. "Benim çocuğum muydu?"</p>
<p>Yudin onun aklına böyle bir düşünce getirmiş olmaktan dehşete düşmüş görünüyordu. "Hayır hayır," dedi telaşla. "Öyle bir şey değil. Neredeyse tam tersi. Birkaç aydır biliyordum, korkarım ki o veremliydi."</p>
<p>"Ne?" Olup bitenlerden sonra bu artık önemli görünmüyordu, ama bu düşünce Dimitriy'in aklına girip içine işlemeye başladı.</p>
<p>"Sırrını paylaşmak için neden beni seçtiğini bilmiyorum, seni en iyi tanıyan kişi olduğum içindir. Tamara'ya bile söylemedi."</p>
<p>"Ölüyor muydu?" dedi Dimitriy soluksuz kalarak.</p>
<p>"En fazla birkaç ay; ona öyle söylemişler."</p>
<p>Dimitriy günlerdir ilk kez içinden müziğin yükseldiğini duydu. Bu umudun sesiydi. Dimitriy bir uçurumdan düşer gibi hissetti kendini; eliyle yukardan sallanan bir pamuk ipliğine tutunmuştu ve ona bel bağlamak için budala olmak gerekirdi, fakat yine de Dimitriy'i kurtaracak şey bu iplik olabilirdi. Raisa'nın yaptıklarının tuhaf bir şekilde bir anlam ifade ediyor olması olasılığı vardı.</p>
<p>Mektupları kapıp okumaya başladı. Beklediği gibi aşk mektupları değildi onlar, bundan çok uzaklardı. Kesin ve mantıklı, neredeyse soğuklardı. Bu tabii ki haberleşmenin sadece bir yarısıydı; Dimitriy, Tyeplov'un cevaplarını bilmiyordu, fakat Raisa'nın onları takip eden bütün mektupları ümit ettiği yanıtları almış olduğunu ima ediyordu. Mektupların bazı yerlerinde Tyeplov'dan aynı odada, onun yanındaymış gibi bahsediliyordu.</p>
<br/>
<i><p>Peki, bir kadın veya erkek dönüşümden önce bir hastalıktan mustaripse ne olur? Böyle bir rahatsızlık, senin gibi olduktan sonra onlara acı vermeye devam eder mi?</p></i>
<br/>
<p>Sonraki mektupta Raisa bu meseleden tekrar söz ediyordu.</p>
<br/>
<i><p>Ve bu kişi ölümün eşiğinde olsa bile yeniden uyandığında ölümsüz bir hayata kavuşabilir mi? Bundan emin olmamı sağlayabilir misin?</p></i>
<br/>
<p>Her şey mükemmel bir şekilde mantıklıydı. Dimitriy onun ölümden kaçmak için iyi olan her şeyi terk etmesini affedemezdi, ama bu en azından anlaşılabilir bir şeydi. Bir anlık bir heves, kapris veya sadece kibir değildi. Daha fazlasıydı.</p>
<br/>
<i><p>Bana meydana gelecek olan değişiklikleri, yeni güçleri ve zayıflıkları anlattın. Peki ya aynı kalacak olan şeyler? Gülmeye devam edebilecek miyim? Bir erkeğin kollarını belime dolamasından zevk alabilecek miyim? Âşık olabilecek miyim?</p></i>
<br/>
<p>Sonra şöyle devam ediyordu:</p>
<br/>
<i><p>Senden kuşku duymama neden oldun. Sana, "Gülebilecek miyim, âşık olabilecek miyim ya da ağlayabilecek miyim?" diye sorduğumda bana sadece bunları yapmakla kalmayıp o duyguları şimdikinden bin kat daha güçlü hissedeceğimi söylüyorsun. Söylediklerine neden inanayım ? Bana neden yardım ediyorsun? Ve yine de, senden kuşkulanmak ne yarar sağlayacak ki? Tek ümidim sensin.</p></i>
<br/>
<p>Sonra ilk kez dolaylı olarak Dimitriy'den söz ediliyordu:</p>
<br/>
<i><p>Samimiyetin sana ancak saygınlık kazandırır. Haklısın; bunu bana yararı olsun diye yaptığını düşünmem çok kibirli bir davranış. Aleksey İvanoviç'le aranızda ne geçtiğini bilmiyorum, fakat ona büyük bir minnet, hatta belki de biraz sevgi, borçlu olduğun açık. Bu yükümlülüğün bir kısmını onun oğluna ve onun vasıtasıyla da bana aktarılmasına izin verdiğin için Tanrı'ya ancak şükredebilirim. Onun da bundan benim kadar faydalanmayı tercih etmesi için dua ediyorum.</p></i>
<br/>
<p>Dimitriy, başını kaldırıp Yudin'e baktı. Yudin'in yüzünde o her zamanki babacan, iyiliksever ifade vardı. Mektuplarda yazanlarla ilgili olarak Dimitriy'i sıkıştırmadı, sorgulamadı ve fikir açıklamaya zorlamadı, sadece bilmeyi hak ettiği her şeyin kendisine söyleneceğini bilerek oturup bekledi.</p>
<p>Dimitriy okumaya devam etti.</p>
<br/>
<i><p>Kurtuluşum için birlikte hareket etmemiz gerektiğini söylüyorsun. Bunun beni korkuttuğunu ve isyan ettirdiğini söylemem gerekiyor, fakat sadece bu yüzden geri çekilecek kadar korkak değilim. Ama her şey şu soruya bağlı: Dönüşüm geçirdiğimde bana başkalarını da (özellikle de bir kişiyi) kendim gibi bir varlığa dönüştürme yeteneği verilecek mi?</p></i>
<br/>
<p>Buna sadece olumlu bir yanıt almış olabilirdi. Sonraki mektubunda ayrıntılara iniyordu.</p>
<br/>
<i><p>Anlattıkların kulağa çok hoş geliyor. İncil, kadın ve erkeğin "bir beden" olacağından söz eder, fakat senin bahsettiğin şey daha çok "bir ruh" olmak olarak tarif edilebilir. Ve Dimitriy ile benim aramdaki durum bu olacaksa, aynısı benimle senin için de geçerli olmaz mı? Bu tek engel de aşılabilirse, bizim için öngörebileceğim tek şey mutluluk olur.</p></i>
<br/>
<p>Ardından son mektup geliyordu. 14 Ağustos tarihliydi; Tyeplov'un onunla buluşma ayarlayan mektubundan iki gün önce yazılmıştı. O da bunun cevabı olmalıydı.</p>
<br/>
<i><p>Beni ikna ettin. Güvenmek kolay değil, fakat güvenerek kazanabileceğim çok şey var. Yalnızca inançsızlarda cennet umudu olmaz. İstekliyim, hatta daha da fazlası; tam senin söylediğin gibi olmalıyım. Zamanı geldiğinde Dimitriy'in de böyle hissedeceğini umarım. Ama bunu ona önceden söylemeyeceğim. İnanç eylemim<a id="dipnot046" style="vertical-align: super;" href="../Text/dipnotlar.xhtml#sonnot046">[1]</a> bana aittir. Bana katılmak istemezse onu suçlayamam, erdemli davranacaktır</p>
<p>Bana yaz ve ne zaman geleceğini bildir. Hazırım. Bekliyor olacağım. Çabuk gel.</p></i>
<i><p class="sagayasli">Raisa Styepanovna Tokoryeva</p></i>
<br/>
<p>Dimitriy elindeki son mektubu indirdi. Mektupları masaya değil, kucağına koymuştu. Yüzü tutku ve utançla parlıyordu. Gözlerinde yaşların biriktiğini hissediyordu. Tyeplov'un Klin'de kendisine söylediği şeyler geldi aklına. "Raisa sana hazır, Mitka," ve "O artık ölümü aştı." Hepsinin bir anlamı vardı.</p>
<p>"Hiçbir erkek sevdiği kadının onu nasıl aldattığını yazdığı bir mektubu okumak istemez," dedi Yudin.</p>
<p>Dimitriy başını salladı. "Hayır," dedi. "Hayır. Mesele bu değil."</p>
<p>Ne yapması gerektiğini düşünmeye çalıştı, fakat aklında sadece Raisa vardı. Onun çektiği acıyı, kararsızlığını, okuduğu her satırdan kendisine doğru akan ümidini hissetti. Korkunç bir ıstırap çekmiş ve dehşet verici, temel bir seçim yapmak zorunda kalmıştı, fakat bu doğru şeyi seçmiş olduğu anlamına gelmezdi. Dimitriy odaya göz gezdirdi. Karanlık, soğuk ve boğucuydu, Raisa'yı ve onu nasıl geri kazanacağını düşünebileceği bir yer değildi.</p>
<p>Yudin, masasından elini uzattı. "Bakabilir miyim?" diye sordu.</p>
<p>"Hayır," dedi Dimitriy ve mektupları alıp cebine koydu. Bunun belki de şimdiye kadar yaptığı en aptalca şey olduğunu ve kendisine akıl verecek tek kişi varsa, onun da Yudin olduğunu biliyordu, fakat Yudin'in onun ne yapması gerektiğiyle ilgili fikrinin, henüz herhangi bir fikri olmamasına rağmen, kendisininkiyle örtüşmeyeceğinden korkmasının nedeni tam da buydu.</p>
<p>Ayağa kalktı. "Üzgünüm Vasya ama bunu kendim halletmeliyim."</p>
<p>"Hep öyle yaptın, Mitka. Ve her zaman da doğru kararı verdin."</p>
<p>"Sana daha önce söylediğim şeyi unut. Senden Raisa'yla ilgili hiçbir şey yapmamanı rica ediyorum. Bu sorunu ben çözeceğim, öyle ya da böyle. Ne olursa olsun, Raisa yolundan çekilecek."</p>
<p>Dönüp kendini temiz havaya kavuşturacak olan merdivenlere doğru yürüdü.</p>
<p>"Mitka!" diye seslendi Yudin arkasından. Dimitriy durup döndü. "Daima vicdanınla hareket et. Kimse senden daha fazlasını yapmanı isteyemez."</p>
<p>Dimitriy ona baktı. Anlamış gibi görünüyordu. Belki de mektupları çoktan okumuştu, bu ona uygundu. Gerekirse yalan söyleyebilirdi ama yalnızca iyilik yapmak için. Dimitriy geri döndü ve yanaklarından öpmek için Yudin'in masasına eğildi. Sonra dönüp çıktı. Eski dostunu bir daha hiç göremeyebileceğini biliyordu.</p>
<p class="orta">***</p>
<p>Bu, Tamara'nın yaptığı en hızlı yolculuktu. Yük trenleri saatte yaklaşık on altı, yolcu trenleri ise kırk verst kat ederdi. Çeken lokomotif ve Majestelerinin tez canlılığı dışında imparatorluk trenini sınırlayan bir şey yoktu. Bir kondüktör Tamara'ya elli beş versti aşan hızlara ulaşabileceklerini söylemişti, fakat birkaç dakika sonra onun bir meslektaşı Aleksandr'ın hızlıdan ziyade rahat bir yolculuk yapmayı tercih ettiğini eklemişti. Nikolay zamanında bazen yetmişe çıktıklarını söylemişti Tamara'ya. Fakat bugünkü hızla bile, Petersburg'dan Moskova'ya seyahat etmek on beş saatten az sürerdi. Büyük Petro başkenti Moskova'dan Petersburg'a taşıdığı zaman bile taç giyme törenlerinin Kremlin'de sürdürülmesine karar verilmiş olması tuhaf bir gelenekti. Ve artık demiryolu mevcut olduğundan bu, modern ve ileri görüşlü bir karar gibi görünüyordu.</p>
<p>Tamara'nın Petersburg'da sadece birkaç saatlik bir molası vardı. Tarifeli tren Tamara'yı buraya normal varış zamanı olan sabah saat dokuzda getirmiş, imparatorluk treni de aynı gün öğleden sonra yola çıkmıştı. Trende Rusya'daki herhangi bir trende şimdiye kadar bir araya gelmiş olanlardan çok daha fazla mevki sahibi insan vardı, hatta hattın yeni açıldığı gün olduğundan bile fazla. Lacivert imparatorluk vagonları -iki taneydi- arka arkayaydı, fakat ancak Majesteleri, Çariçe, Çareviç ve diğer çocuklarla dul imparatoriçe ve belki de diğer birkaç kişiye yetiyorlardı. Tamara, Konstantin'in bu saygın grupta yer alıp almadığını bile bilmiyordu. İki mutfak vagonu dışında, trenin geri kalanı, birkaç tanesi boş olarak seyretmesine rağmen, kompartımanlara ayrılmış, bu merasim için özel olarak temizlenmiş ve yeniden boyanmış birinci sınıf vagonlardan meydana geliyordu.</p>
<p>Trenin en sonunda kompartımanlara ayrılmamış, ama yine de birinci sınıf bir vagon vardı ve Tamara'yla benzerlerinin yerleri oradaydı. Bunlar Üçüncü Şube'nin ve Jandarma Teşkilatı'nın ajanları, polis memurları ve orta düzeydeki demiryolu çalışanlarıydı. Hiçbiri diğer vagonlardaki soyluların arasında oturacak kadar saygın değildi, ama imparatorluk treninin de en azından birinci sınıf olmayan bir vagonu olamazdı.</p>
<p>Tamara şimdilik oturmamıştı. Dışarıda, trenin arkasında platformda durmuş, geride bıraktıkları demiryolunu seyrediyordu. Sigarasından çekmiş olduğu dumanı geri üfledi ve rüzgâra kapılıp kendisinden uzaklaşmasını izledi. Hava karanlıktı, vakit gece yarısına yaklaşıyordu, ama tren gece boyunca yola devam ederek sabah saatlerinde Moskova'ya ulaşacaktı; böylece imparatorluk ailesinin bu büyük, her kuşakta ancak bir kere gerçekleşen, "Bütün Rusya'nın Çarı"nın taç giyme törenine hazırlanabilmesi için birkaç gün zamanı olacaktı.</p>
<p>Lokomotifin düdüğü duyuldu ve biraz ileride duran kondüktör frenleri sıkmaya gitti, imparatorluk treni bile yakıt almak için durmak zorundaydı. Okulovka istasyonuna gelmişlerdi. Tamara sigarasını rayların üstüne atıp tren tam durmadan perona atladı. Peronda sadece iki demiryolu memuru vardı, yolcu yoktu. Bu tarifeli bir tren değildi ve halktan kişiler gelse bile onların istasyona girmesine izin verilmezdi. Tıpkı gündüz olduğu gibi demiryolunun yanında durup tezahürat yapmakta özgürlerdi, fakat tren durduğu zaman fazla yaklaşmalarına izin verilmiyordu.</p>
<p>Tamara hızla aşağı inen tek kişi değildi. Her vagondan inen ve tıpkı onun gibi temkinli bakışlarla bir başından diğer başına peronu inceleyen en az bir kişi vardı. Bir-iki dakika sonra, sanki görünmeyen bir koreografın emrine uyar gibi, bir anda çok sayıda insan kitle halinde vagonlardan perona indi. Tamara dikkatini imparatorluk vagonlarına yöneltti, ama Majestelerine veya yakın aile bireylerine dair bir belirti yoktu. Okulovka ikinci dereceden bir istasyondu, o yüzden burada uzun kalmayacaklardı. Tamara Konstantin'i de aradı ama onu göremedi. Bu, orada olmadığı anlamına gelmezdi. Tipik bir Romanov olan Çar kalabalıkta fark edilebilirken, erkek kardeşi kolaylıkla gözden kaybedilebilirdi.</p>
<p>Her yer sakin görünüyordu. Tamara, Petersburg'da görevli birkaç Üçüncü Şube mensubuyla konuşmuştu ve onlara göre bu, ciddi bir tehditten korktuklarından değil, gösteri amaçlı olarak yapılıyordu. Ne kadar iyi korunduğu, bir liderin önemini gösterirdi, o yüzden Rusya'nın liderinin herkesten fazla muhafızının olması gerekiyordu. Tamara Yudin'in kendisine -bambaşka bir amaçla- vermiş olduğu Colt tabancayı çantasında taşıyordu, ama onu kullanması gerekeceğinden şüpheliydi.</p>
<p>Peron boyunca yürürken, yanından geçen yüzlere, bazen de trene bakıyordu. Bir an iki imparatorluk vagonunun arkada duranında Majestelerini gördüğünü sandı, ama aslında sadece onun farklı bıyığını tanımıştı. Düşünceli görünüyordu; kendisinden sadece üç yaş büyük olan bu adam omuzlarında büyük bir yük taşıyordu, ama zaten bunun için doğmuştu.</p>
<p>Sonra o vagonun en arka tarafında Konstantin'i gördü. Orada duruyor ve trenin penceresinden bakan,Tamara'nın sadece onun eşi Aleksandra Yosifovna olabileceğini düşündüğü bir kadınla konuşuyordu. Ve o kadın tam Tamara'nın olduğu yöne doğru bakıyordu. Tamara grandüşesin güzelliği karşısında çarpıldı. Güzelliği dillere destandı, ama Konstantin onu hiç anlatmamıştı. Zaten metresine anlatmazdı ki. Tamara bu kadında neredeyse kendisinden bir şey gördü. Yüzleri oldukça farklıydı, ama grandüşesin saçları, Tamara'nınkinden daha koyu olmasına rağmen biraz kızıla çalıyordu. Yapıları da birbirine benziyordu, ikisi de ne zayıf ne de şişmandı; ikisinin de göğsü geniş, vücut hatları zarifti. Grandüşes, Tamara'dan dokuz yaş küçüktü.</p>
<p>Aleksandra kocasına dönünce Tamara onu ilk kez profilden gördü ve burnunun büyüklüğünü görünce şaşırdı. Biçimsiz değildi, hatta çirkin de değildi, sadece büyüktü. Bu Tamara'nın sahip olduğunu düşündüğü tek avantajdı, en azından görünüm açısından; fakat biraz gülümsemesi için yeterli oldu. Tam o anda Konstantin de döndü ve Tamara'yı gördü. Kendisini görmesi zaten yeterince kötüydü, ama Tamara'yı karısının burnuna gülerken görmesi daha da berbattı. Tamara yüzünün kızardığını hissetti ve Konstantin'in onun kafasından geçenleri tahmin etmemiş olduğunu ümit etti.</p>
<p>Konsantin bir sükûnet timsaliydi. Tamara onun kendisini görmüş olduğundan emindi, ama gözünü bile kırpmamış ve Aleksandra ile konuşurken bir an bile bocalamamıştı. Tamara belki de gereğinden daha fazla yaklaşarak, onun yanından geçti, fakat ne Konstantin ne de karısı kendisini fark etmiş göründü. Peronun, imparatorluk bekleme salonlarının bulunduğu kuzeybatı ucuna doğru yürüdü, ama bu durakta kraliyet ailesinden kimse o salonları kullanmamıştı. Tamara oldukça dolu olan Kartsov Lokantası'ndan içeri baktı; trendeki mutfak arabaları sadece imparatorluk vagonlarına hizmet ediyordu ve o yüzden <i>çinovnik</i>'lerin ve diğer yolcuların çoğu aç ve susuz olmalıydı. Tamara on kopek verip bir bardak kahve aldı.</p>
<p>Bir çeyrek saat kadar sonra lokanta tenhalaştı, çünkü yolcular kalkmaya hazırlanan trene binmeye başlamışlardı. Tamara herkes gidinceye kadar orada kaldı, sonra perona çıkıp arkadaki vagonuna doğru yürüdü. İmparatorluk vagonlarını, sonra da tarifeli hizmet dahilinde ekstra bir ücret ödeyerek mahremiyetin keyfini çıkaran aile ve kişilerin bulunduğu kompartımanlı vagonları geçti. Tam açık bir pencerenin yanından geçmişti ki, tanıdık bir ses duydu.</p>
<p>"Affedersiniz, Matmazel."</p>
<p>Tamara bir adım geri gelip trenin penceresinden içeri baktı.</p>
<p>"Evet?" dedi.</p>
<p>"Acaba, bir ihtimal, çok seçkin bir grubun üyesi olmak ister miydiniz?"</p>
<p>Tamara bir kaşını kaldırıp gülümsedi, ama bir şey söylemedi. Kapı açıldı, o da içeri girdi.</p>
<p>Lokomotifin düdüğü duyuldu ve tren yavaş yavaş istasyondan çıkıp Moskova'ya doğru yola koyuldu.</p>
<br/>
<p>Bu bir onurdu, ama İtibari Meclis üyesi Mişkin sadece bir lanet olarak görüyordu. İmparatorluk treninde bulunanlar arasında, belki de makinist ve kömürcü de dahil, mevkii en düşük olan kişi oydu. Trene davet edilmiş olmasının tek nedeni, Ekselansları Fiilİ Özel Meclis üyesi Laptyev'in hâlâ tören için bazı hazırlıklar yapmak zorunda olması ve düşüncelerini kâğıda dökebilmek için bir sekretere ihtiyaç duymasıydı.</p>
<p>Bunun bir onur olduğunu söyleyen Laptyev'di, fakat şimdi elinde votka şişesiyle sızmış ve Mişkin'i üç düzine mevki sahibi kişiye tören günündeki görevlerinin sınırlarını açıklayan mektupları yazma işiyle baş başa bırakmıştı. Ve hareket eden bir trende, özellikle de Fiilİ Meclis üyesinin horultuları ve bunca kutiamanın yol açacağı tatlı uyuşukluğa henüz yenik düşmemiş olan diğerlerinin gürültülü bağrışmaları arasında mektup yazmak hiç de kolay bir iş sayılmazdı.</p>
<p>Ne mutlu ki Mişkin, birkaç kompartımanın boş olduğunu keşfetmiş ve tren durduğunda peronda yürüyüp bir tanesine girmişti. Şimdi artık oturmuş, yazmaya çalışıyordu. Sorun trenin sarsıntısıydı. Mişkin, işiyle bu kadar meşgul olmasa sarsıntı miktarının basitçe trenin hızıyla birlikte artıyor olmadığına dair notlar almak isteyebilirdi. Yavaş gittikleri sırada sarsıntı oldukça fazlaydı, sonra seyahatin birden daha sessiz ve konforlu hale geldiği bir hıza ulaşmışlardı. Keşke makinist bu hızı koruyabilseydi. Şimdi tren daha da hızlanmıştı ve her zamankinden daha fazla sarsılıyordu.</p>
<p>Aniden bir gürültü oldu ve bütün vagon sallandı. Mişkin bir an için vagona bomba konulmuş olabileceğinden korktu, ama çok geçmeden trenin hızlı ve sarsıntılı yolculuğuna devam ettiğini fark etti. Herhalde raylarda bir sorun vardı. O sırada değişen tek şey yandaki kompartımana açılan kapıydı. Mişkin'in duyduğu ses, onun aradaki ahşap duvara çarparken çıkardığı gürültüydü.</p>
<p>Mişkin kapıdan baktığı anda kalemini yere düşürdü.</p>
<p>Kapı girişi sahneyi mükemmel bir biçimde çerçevelemişti. Başlıca unsuru, arkadan gördüğü çıplak bir kadındı. Tam çıplak değildi; iç eteği hâlâ üzerindeydi, fakat arkasında kaldığı için yüzü görülmeyen bir erkeğin elleri tarafından beline kadar yukarı sıyrılmıştı. Kadın, yukarı kaldırmış ve başının arkasında kavuşturmuş olduğu elleriyle bukleli saçlarını toplamıştı. Böyle yapmamış olsaydı sırtının güzel -Mişkin bunu inkâr edemezdi- kavsi görülemeyecekti.</p>
<p>Kadın, tren koltuğundaki adamın kucağına oturmuştu. Adamın pantolonu ayak bileklerinin hizasına kadar indirilmişti. Trenin, Mişkin'in o akşam için belirlenmiş olan meşguliyeti açısından bir engel oluşturan sarsıntısı, o iki kişi için uygun bir metronom görevi yapıyor gibi görünüyordu. Trenin tekerleklerinin rayların her bağlantı yerinden geçişinde normalde Mişkin'in yazarken kaleminin kaymasına yol açacak olan sarsıntısı, kadının vücudunu adamınkine doğru bastırıyor ve çift bağlantı yerlerinin arasında bile -belki biraz daha az coşkuyla- aynı devinimi sürdürüyordu.</p>
<p>Mişkin, kalemini yerden alıp yanındaki masaya koydu. Karısının doğrulayacağı ve dokuz yaşındaki kızının da kanıtladığı üzere Mişkin, cinsel birlikteliğe yabancı değildi, ama otuz yedi yıllık ömründe insanın bunu böylesine rahatsız ve riskli bir durumda gerçekleştirdiğini veya gerçekleştirmek istediğini görmüş de değildi. Bu faaliyet için bir yatak çok daha uygun bir seçim olurdu, ama vagonda yatak olmadığını da kabul etmek gerekiyordu.</p>
<p>Aniden Mişkin'e tren hızlanmış gibi geldi, fakat pencereden baktığında manzaranın eskisiyle aynı hızla değiştiğini gördü. Tempoyu artıranın tren değil, yan kompartımandaki çift olduğunu fark etmesi uzun sürmedi. Ele avuca sığmaz bir keman eseri gibi, orkestra şefinin belirlediği ritimden özgürleşmiş, hızla performansın bitiş noktasına doğru koşuyorlardı. Tren, onlara ayak uyduramıyordu ve Mişkin artık çiftin amacının Moskova'ya trenin önünde girmek olduğundan emindi.</p>
<p>Sonra kadın durdu. Ayağa kalkmaya çalıştı, fakat elleri hâlâ onun belinde olan adam buna izin vermedi. Kadın hafifçe öne ve biraz yana doğru eğilip kollarını adamın boynuna dolayınca kızıl bukleleri sırtına döküldü. Omzunun arkasından adamın yüzü göründü.</p>
<p>Bu, Grandük Konstantin'di. Gözlerini sıkıca kapatmış olmasına rağmen, kolayca tanınan gözlükleri hâlâ gözündeydi. İtibari Meclis üyesi Mişkin, kadının yüzünü göremedi, ama onun grandüşes olmadığından emin olduğunu hissetti. Kadın kesinlikle öyleymiş gibi davranmıyordu.</p>
<p>Mişkin ayağa kalkıp kompartımanın kapısına doğru yürüdü. Kapıyı sessizce, fakat sıkıca kapatıp yazmaya devam etti.</p>
</body>
</html>