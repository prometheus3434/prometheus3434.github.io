<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/ey1.css" type="text/css" rel="stylesheet"/>
</head>
<body>
<h1>20</h1>
<p class="sagayasli">5 Temmuz 1856</p>
<p>Benim sevgili, küçük Mityenkam,</p>
<p>Birbirimize daha bu sabah hoşça kal demiş olmamıza rağmen, beni son kez kollarına aldığından beri çok uzun zaman geçmiş gibi hissediyorum. Her şey senin ve Vasiliy İnnokyentiyeviç'in bana söylediği gibi oldu. Moskova'yı çabucak geçip kır yoluna çıktık. Şafak sökerken ona arabayı durdurmasını söyledim ve güneş doğarken ardımda bıraktığım şehre baktım. Bu belki de şimdiye kadar gördüğüm en güzel şeydi, fakat o parıldayan kilise kubbelerinin ve bina yığınlarının arasında bir yerde yalnız olduğunu, belki de tekrar uyumaya gittiğini düşündüğümde içimi hüzün kapladı.</p>
<p>Kimki'ye vardığımızda çok vaktimiz vardı ve Vasiliy o meşhur bahçelerde biraz yürümeyi önerdi, fakat reddettim. Bu seyahati bir tatil olarak göremiyorum, fakat belki günün birinde bu bahçelerde seninle birlikte dolaşabileceğiz. İstasyonda oturup treni bekledik ve o da gerektiği gibi öğleden biraz önce geldi. O kadar çok insanın inmesi beni şaşırttı, ama Vasiliy onların bahçeleri görmek, öğle yemeği yemek veya bazen orada çalan bir orkestrayı dinlemek için gelenler olduğunu söyledi. Herhangi bir parçayı senin kadar iyi çalabileceklerini düşünmememe rağmen, eminim hoşuna giderdi. Vasiliy, bazılarının sadece trenin keyfini çıkarmak için geldiklerini ve bunun yapabilecekleri en kısa yolculuk olduğunu da söyledi, ama bu bana oldukça aptalca geldi.</p>
<p>Kimki'de trene benden başka iki kişi daha bindi, fakat ikimiz de onların Tyeplov veya en azından tarif ettiğin kadarıyla Mihaylov olmadığını biliyoruz. Hem nasıl onlar olabilirler ki? Bizim planlarımızı nasıl bilebilirler, hatta bilseler bile güneş tam tepedeyken nasıl perona gelebilirlerdi ki?</p>
<p>Vasiliy İnnokyentiyeviç bana birinci sınıf vagonda bir yer ayarladı ve tren ayrılıncaya kadar peronda bekledi. Klin'e gelmeden önce yalnızca bir kez durduk, sonra çok büyük bir köprüden geçtik; o kadar yüksekti ki, aşağıdaki nehre bakamadım bile. Yolculuk dört saatten biraz fazla sürdü ve vardığımız zaman pencereden baktığımda Madam Ziglova olduğunu hemen anladığım nazik bir hanımın beklediğini gördüm. Üstü açık bir faytona binip Sestra Irmağını gören evine gittik. Kocasını 1854 yılında Fransızların Sivastopol'a yaptığı ilk saldırı sırasında kaybetmiş ve dul kalmış. Ona bütün kuşatma boyunca SivastopoMa kalmış olan bir arkadaşım (ona bunun nasıl bir arkadaşlık olduğunu söylemeye cesaret edemedim) olduğunu anlattım. Korkarım almış olduğun yaraları biraz abarttırp, ama bunu senin de sevdiğini biliyorum. Sana Tarutino Alayından Yüzbaşı Ziglov'la karşılaşıp karşılaşmadığını soracağımı söyledim ona. Madam Ziglov'un bir kızı var, adı Sofya Bogdanovna ve onunla birlikte yaşıyor. On dört yaşında ve çok hoş. İki oğlu, İvan Bogdanoviç ve Liyov Bogdanoviç, Kafkasya'da çalışıyorlar.</p>
<p>Madam Ziglova beni hemen nehir manzaralı odama götürdü ve hizmetkâr kızın yardımıyla eşyalarımı boşaltıp üstümü değiştirir değiştirmez bu mektubu yazmaya oturdum. Madam Ziglova bana çay ikram etmişti ve biraz önce de aşağıdaki verandada oturup bahçesinden topladığı meyvelerle yaptığı elmalı çörekten yemeyi teklif etti. O yüzden sana veda etmem gerekiyor.</p>
<p>Mektubumu alır almaz yaz.</p>
<p class="sagayasli">Sevgiyle,</p>
<p class="sagayasli">Raşa</p>
<br/>
<p class="sagayasli">6 Temmuz 1856</p>
<p>Çok sevgili Raşa,</p>
<p>Vasiliy İnnokyentiyeviç, Kimki'den ayrıldığından beri olanları bana anlattı, ama ondan duyduğum kısa ve özlü öykünün senin yazdıkların kadar büyüleyici olmadığını itiraf etmek zorundayım. Onun güvenli bir şekilde Moskova'ya geri döndüğünü duymaktan mutlu olacağını biliyorum. Dün akşam yemeğini birlikte yedik. Bilseydim sadece elmalı çörek yer ve seni düşünürdüm. Aslında çörek olmadan da düşünüyordum ya.</p>
<p>Günüm her zamanki bıktırıcı seyriyle, hiç çarpışmaya katılmamış olan ve düşmanı mağlup etmenin en iyi yolunun, parlatılmaktan aşınmış üniforma düğmelerini göstererek insanların gözlerini kamaştırmak olduğunu düşünen subayların raporlarını okuyarak geçti. Yorucu olmasına rağmen, Majestelerinin yaklaşan görkemli taç giyme töreniyle şimdiden gurur duymaya başladım ve süvarilerin geçişini düzenlemek şeklindeki ufak katkım sayesinde onların gözden kaçmayacağını ümit ediyorum. O zamana kadar senin de Moskova'ya geri dönmüş olmanı sağlamanın bir yolunu bulabilmek harika olurdu. Sana geçit törenine katılan bütün o atlı subayları rahatça görebileceğin bir yer ayarlayabileceğimden eminim, ama yine de gözünün yalnızca bir tanesinin üzerinde olacağını ümit ederek pohpohluyorum kendimi.</p>
<p>Diğer yandan, güvenle geri dönebilmen için Vasiliyle birlikte seni tehdit eden mahluklardan nasıl kurtulacağımızı düşünüyoruz. Onların bir sonraki hamlesinin ne olacağıyla ilgili fikirlerimiz farklı. Vasiliy onların seni tehlikeye sokan bütün planlarından vazgeçerek dikkatlerini tekrar bana yönelteceklerinden şüpheleniyor. Benim inancımsa, Degtyamiy Yolu'nda sana karşı bir hamle daha yapacakları yönünde. Ne mutlu ki, her iki olasılığa karşı savunmamızı birleştirebiliyoruz. Benim üstüme gelecek olurlarsa; ben silahlıyım ve Vasya da nüfuzunu kullanarak aynı şekilde silahlı iki gizli subayın beni korumak için havanın karanlık olduğu saatlerde dışarıda olmam durumunda yakınımda olacak şekilde görevlendirilmesini sağladı. Böylece ben Degtyarniy Yolunu dışarıdan izlerken, Tamara Valentinovna da içeriden izleyecek. Seni de beni de aramaya gelseler sonuç aynı olacak.</p>
<p>Kendimi tehlikeye atıyor olduğum fikrinden nefret edeceğini biliyorum, ama gerçek şu ki tehlike zaten var ve biz olayları hızlandırmazsak ömrümüz boyunca yanıbaşımızda kalacak.</p>
<p>Korkarım Yüzbaşı Ziglov'la hiç tanışmadım, ama Tarutino'da bazı arkadaşlarım var ve görürsem onlara soracağım. Cesurca öldüğünden eminim. Savaşın asıl trajedisi bunun birçok insan için söylenebileceğiydi.</p>
<p>Mektubunu beklerken saatleri sayıyor olacağım.</p>
<p class="sagayasli">Seninim,</p>
<p class="sagayasli">Mitka</p>
<br/>
<p>Dimitriy ona yalan söylemekten nefret ediyordu, özellikle de bir mektupta. Küçük bir meseleydi, ama ona gerçeği söyleyebileceği kadar küçük de değildi.</p>
<p>Yudin gerçekten de kendisini korumaları için birkaç subay görevlendirmeyi önermişti ona ve Dimitriy önce bunu kabul etmiş, fakat sonra 1825 yılını ve Aleksey'le birlikte vampir Kyeşa'yı öldürmek için hazırladıkları planı anımsamıştı. Yarım düzine iyi asker toplamışlar, fakat amaçlarını açıklarken <i>vurdalak</i> sözcüğünün geçmesi durumunda herkesin kendilerine güleceğini anlamışlardı. Onlara sadece Kyeşa'yı hiç yaklaşmadan uzaktan takip etmelerini söyleyecek kadar dikkatli davranmışlardı, ama bir tanesi cesaretini kanıtlamak istemiş -Niye yapmasındı ki bunu?- ve bunun bedelini yaşamını yitirerek ödemişti.</p>
<p>Dimitriy ve Yudin adamlara münasip bir şekilde neyle karşı karşıya olduklarını söyleyip söylememeyi tartışmış, bu bilginin onların kulağına daha az saçma gelmesi için çareler aramış, fakat sonunda gerçeği söylemenin imkânsız olduğuna karar vermişlerdi. Yudin hâlâ risk almaya ve tehlikenin farkında olmasalar bile adamları Dimitriy'i korumakla görevlendirmeye hazırdı, ama Dimitriy bunu reddetmişti.</p>
<p>Sonunda geriye onu koruyacak bir tek Yudin ve öncelikle kendi güvenliğini gözetmek konusunda kesin emirler almış olmasına rağmen Tamara kalmıştı. İkisi de Dimitriy'inkine benzer bir baston edinmişti. Dimitriy onlara bastonun ucunu nasıl sivriltip sonra da ahşap bir kapakla kapatacaklarını öğretmişti. Akıllarına yeni bir modayı umarsızca takip etmeye çalışan insanlar gelmiş, bastonlarını alıp hallerine gülmüşlerdi. Ama bu bir silahı gizlemek için iyi bir yöntemdi. Aleksey sadece Dimitriy'e çocukken yaptığma benzeyen tahtadan bir hançer kullanarak başarılı olmuştu. Dimitriy onun çocukken Tamara için ne yaptığını merak etti.</p>
<p>Tabanca da taşıyorlardı. Dimitriy, Yudin'e böyle bir silahın, tesadüfen de olsa, Sivastopol'da ne kadar işe yaramış olduğunu söylemişti. Bir vampiri öldüremezdi, fakat uzun bir süre için etkisiz hale getirebilirdi. Her zamanki gibi Dimitriy'in bir adım önünden giden Yudin ona tekrar doldurmak gerekmeden altı atış yapabilen Colt Dragon marka birkaç Amerikan yapımı altıpatlar göstermişti.Tabancaları nereden bulduğunu söylememişti, ama onların vampirlere pek şans tanımayacağı konusunda uzlaşmışlardı.</p>
<p>Sonra beklemişlerdi. Dimitriy, Tyeplov veya Mihaylov'un dikkatini çekebileceği veya onları eve girmeye çalışırken yakalayabileceği ümidiyle her akşam Degtyarniy Yolu civarında oyalanmıştı. Bazen Yudin'in kendisini izlediğini fark ediyor, bazen de fark etmiyordu ve bu da Yudin'in işini iyi yaptığını gösteriyordu. Ara sıra, o sırada pencereden bakan veya kapıyı açmakta olan Tamara'yla göz göze geliyor, fakat nadiren konuşuyorlardı.</p>
<p>Raisa'yla her gün mektuplaşıyorlardı. Raisa akşam saatlerinde yazıyor ve mektubu ertesi sabah Petersburg'dan kalkan ve birkaç verst uzaklıktaki Moskova'ya giden trene ulaştırılıyordu. Mektup, Dimitriy'in eline ikindi vakti geçiyordu. Onun cevap olarak yazdığı ve sabah kalkan trene verilen mektubu Raisa'ya öğleden sonra, genellikle öğle yemeğine oturduğu sırada ulaşıyordu.</p>
<p>Temmuz sona erip ağustos gelinceye kadar ikisi de mektuplarına hiç ara vermemişti. Ağustosun ılık günleri birbiri ardına geçiyor ve taç giyme töreni yaklaşıyordu. Moskova kutlamalara hazırlanıyor, Dimitriy'in komitedeki işleri de sona yaklaşıyordu.</p>
<p>Ve ne Tyeplov ne de Mihaylov'a dair en ufak bir iz bulunabildi.</p>
<br/>
<p>"Yapayalnız mısın, Cain?"</p>
<p>Yudin başını kaldırdı. Gülümsedi, ama aynı zamanda masasının içine de uzandı.</p>
<p>"Galiba sen de öylesin," diye yanıt verdi Yudin. <i>vurdalak</i> upuzun boyu ve kayıtsız ifadesiyle Yudin'in bürosuna inen merdivenin ayağında durmuş bakıyordu. "Mihaylov ona yaptıklarımdan sonra hayatta kalmayı başaramadı ve İgnatyev'e ne olduğu hakkında da birden fazla söylenti geldi kulağıma. Arkadaşların birer birer yolun kenarına dökülüyor gibi."</p>
<p>Raisa genelevdeki odasında meydana gelen olayları daha Dimitriy'in ziyaretinden önce anlatmıştı Yudin'e. O,    <i>vurdalak</i>'ların üçünün de kilisedeki yangında ölmüş</p>
<p>olduğunu ümit etmişti, fakat diğer olasılıkları da göz önünde bulunduracak kadar dikkatliydi. Raisa'ya göre Degtyarniy Yolu'ndaki eve gelirken Tyeplov ve İgnatyev'in onunla Dimitriy arasında bir bağlantı olduğundan haberleri yoktu. Sadece Çıfıtkale'de Yudin'e yardım etmiş olduğu için ondan intikam almak istiyorlardı. Dimitriy odaya daldığında Tyeplov'un yüzünde beliren hayret ifadesini Raisa'dan başka fark eden kimse olmamıştı. Ama Raisa, Dimitriy'in kahramanca kurtarma girişiminden söz ederken, Yudin'in kafasında bir plan şekillenmeye başlamıştı bile. Şimdi Tyeplov'un gelişiyle birlikte, yapacağı oyunun eksik kalan son parçası da elindeydi artık.</p>
<p>"İkimizin de yıllardır hiç arkadaşı yok, Cain," dedi Tyeplov. "İkimiz de bu tip şeylerden vazgeçmeyi seçtik." Yudin bir şey söylemedi. Sessizliği Tyeplov bozdu. "Benden ne istiyorsun, Cain?"</p>
<p>"Senden ne mi istiyorum?"</p>
<p>"Beni buraya sen çağırdın."</p>
<p>"Öyle mi yapmışım?" diye dalga geçti Yudin.</p>
<p>"Kanla, benim kanımla."</p>
<p>"Bunu mu kastediyorsun?" Yudin elini kaldırıp içinde kırmızı bir sıvı olan şişeyi gösterdi. "Almama izin verirken pek istekli görünüyordun."</p>
<p>"Bu uzun zaman önceydi."</p>
<p>"Doğru."</p>
<p>"Onunla ne yapıyordun?" diye sordu Tyeplov.</p>
<p>"Çeşitli şeyler, güneşe maruz bırakmak, asitle karıştırmak gibi. Onun birkaç damlasını daha acı verici bir şekilde ortadan kaldırmayı sağlayan herhangi bir şey."</p>
<p>"Her hafta," dedi Tyeplov. "Düzenli olarak. Altı hafta boyunca."</p>
<p>"Raisa Styepanovna'yla olan küçük kaçamağından sonra."</p>
<p>"Yandığını hissediyordum."</p>
<p>"İstenen de buydu zaten."</p>
<p>"Fakat bunun bir davet olduğunu biliyordum."</p>
<p>"Yani barışçıl amaçlarla mı geldin?"</p>
<p>"Artık senden hiçbir şey istemiyorum, Cain. Mutlu olabilirsin; beni yendin. Beni geri çağırdığında şehirden çoktan ayrılmıştım."</p>
<p>"Ama benim senden istediğim bir şey var. Yapmanı istediğim ufak bir iş var."</p>
<p>"Neden yardım edeyim ki?"</p>
<p>Yudin kanla dolu şişeyi salladı ona doğru. "Sanırım nedenini biliyorsun. Zor bir şey değil, sadece biraz rol yapacaksın."</p>
<p>Tyeplov şişeye bakıp Yudin'in kendisine daha ne kadar acı çektirebileceğini merak ederek düşünüp taşındı. "Sonra beni rahat bırakacak mısın?"</p>
<p>"Otuz yıldır rahat bırakmadım mı?" İma edilen tehdit ve onca zaman mezarda gömülü kalmış olduğu düşüncesi Tyeplov'un üzerinde arzu edilen etkiyi göstermiş görünüyordu. "Ne yapmamı istiyorsun?" diye sordu.</p>
<p>Yudin tereddüt etti. Dikkate alması gereken tek şey Tyeplov değildi. Konuştukları her şeyi Zimeyeviç de dinliyordu. Mihaylov bunu anlatmıştı. Biri diğerini vampire dönüştürdüğü zaman Tyeplov ve Zimeyeviç kan değiş tokuşu yapmıştı ve artık birbirlerine bağlıydılar. Fakat Zimeyeviç'in Yudin'in planını engellemek isteyeceğini düşünmek için bir neden yoktu; hatta sahnelendiği zaman izlemek hoşuna bile giderdi. Zaten Yudin'in başka seçeneği yoktu. Bir vampire ihtiyacı vardı.</p>
<p>"Bir trene yetişmeni istiyorum," dedi.</p>
<br/>
<p>Yine Yegerov'un yerinde akşam yemeğindeydiler. Tamara havanın kararmaya başladığını fark etmesine rağmen, vakit henüz geç değildi. Fakat oraya gelmek için çok erkendi, çünkü Degtyamiy Yolunda daha yapacak bir sürü işi vardı ve haftalar geçmesine rağmen dışarıda olduklarını bildikleri vampirler hiç ortalıkta görünmediğinden biraz daha rahat hissediyorlardı kendilerini. Dimitriy hâlâ ara vermeden her gece evin etrafında nöbet tutuyordu, fakat artık daha geç gelip daha erken ayrılıyordu oradan.</p>
<p>Dimitriy'in önünde kirazlı ve kremalı çöreği duruyordu. O bahsetmiyordu ama Tamara, Raisa'yla Dimitriy'in burada ilk tanıştıkları gün de aynı şeyi yemiş olduklarını hatırlıyordu. Tamara soğanla sotelenmiş mantar sipariş etmişti.</p>
<p>"Birkaç günlüğüne buradan ayrılmam gerekecek," dedi Dimitriy'e.</p>
<p>"Ne? Taç giyme törenini kaçıracak mısın yani?"</p>
<p>"Nedeni taç giyme töreni zaten. İmparatorluk treninin güvenliğiyle ilgili endişeler var. Bütün aile o trende olacak. Yudin trende kadın bir ajan bulunmasının, bir erkeğin sağlayamayacağı ekstra bir güvenlik artırımı olduğunu düşünüyor."</p>
<p>"Nasıl oluyormuş bu?"</p>
<p>"Sanırım onların bir kadına pek dikkat etmeyeceklerini düşünüyor."</p>
<p>"Onlar?"</p>
<p>Tamara omuz silkti. "Majestelerinden yeterince nefret eden kim varsa."</p>
<p>"Peki, sen tam olarak ne yapacaksın?" Dimitriy meraklanmıştı.</p>
<p>Tamara öne doğru eğilip kimsenin dinleyip dinlemediğini kontrol edermiş gibi etrafını kolaçan etti. "Söylersem seni öldürmem gerekir," dedi.</p>
<p>Dimitriy güldü ve ağzını peçetesiyle kapattı.</p>
<p>"Yani büyük gün için zamanında geri dönmüş olacağım."</p>
<p>"Olağanüstü bir gösteri olacak."</p>
<p>Tamara da öyle duymuştu, ama biraz korkuyordu. Konstantin de orada olacaktı ve kalabalığın arasında iyi bir yer bulabilirse onu görebilecek, ama o kendisini göremeyecekti. Ya da görse bile, görmemiş gibi yapacaktı. Bu Tamara'nın onu ilk kez bir erkek olarak değil, bir grandük olarak görmesi demekti. Yudin'den imparatorluk treninde görev yapmayı kendisi istememişti ve çok geçmeden Konstantin'in bunu nasıl yorumlayacağını fark etti. Tamara'yı kendisinden çok fazla şey isteyen kadınlar listesine koyacaktı; onun yaşında birinin listesi kısa olmalıydı ve Tamara belki de listenin en tepesinde olma şerefine nail olacaktı. Ama emirleri göz ardı edemezdi. Sadece Konstantin'in onu görmemesini ümit edebilirdi.</p>
<p>"Bu, yakında babanı görebileceğin anlamına geliyor," dedi Tamara. "Aleksandr af ilan edecek."</p>
<p>Dimitriy başını salladı. "Bu kesin görünüyor." "Memnun olmadın mı?" Dimitriy'in sesi hiç öyleymiş gibi gelmemişti çünkü.</p>
<p>. "Kendimi ümit etmekten vazgeçmeye zorlamıştım hep. Onu yeniden canlandırmak zor."</p>
<p>Tamara anne ve babasını bulma ümidini hiç yitirmemişti ve Dimitriy'in babasını ona geri getirecek olan imparatorluk hükmü kendisini de gerçeğe yaklaştıracaktı. Aleksey'in metresi ve Tamara'nın dadısı olan Dominikiya da geri dönecekti. Tamara'nın, onlar arasındaki bağlantıyı kurduktan sonra, arşive gidip Dominikiya'nın âşığının ardından Sibirya'ya gittiğini ve hâlâ orada olduğunu öğrenmesi fazla zamanını almamıştı. Eğer Tamara'ya gerçeği söyleyebilecek bir kişi varsa, o da Dominikiya'ydı. Ona ipucunu veren kişi Dimitriy'di, ama o zamandan beri bu konu hakkında hiç konuşmamışlardı. Raisa'yla ilgili kargaşadan buna fırsat kalmamıştı. Ama artık zamanı gelmişti.</p>
<p>"Geçen hafta annemle babamın evinde ne yapıyordun?" diye sordu Tamara.</p>
<p>"Ne zaman?"</p>
<p>"Bana Dominikiya Semyonovna'dan bahsettiğinden sonraki gün."</p>
<p>Dimitriy düzgün bir şekilde cevap verdi, fakat Tamara onun kendisine hatırlamadığını iddia ettiği bir isim söylenmesi konusunda yorum yapmadığını fark etti. "Onları ziyaret etmeyi düşündüm. Seninle konuşunca aklıma geldi. Onları yıllardır görmemiştim."</p>
<p>"Otuz yıl," dedi Tamara.</p>
<p>"Evet, sanırım öyle."</p>
<p>"Tam ben küçük bir kızken orada durup benim odama doğru baktığın günlerden beri. Bunun sebebi neydi, Dimitriy?"</p>
<p>Dimitriy kızardı ve ağzını açtı, fakat bir şey söyleyemedi. Tamara onun anlattığından fazla şey bildiğini düşünmekte haklı olduğunu fark etti. Belki de Dominikiya'nın geri dönüşünü beklemesine bile gerek olmayacaktı.</p>
<p>"Neden, Dimitriy?" diye tekrar etti.</p>
<p>Dimitriy'in cevabını duyamadı.</p>
<p>"Tanrı'ya şükür sizi buldum!"</p>
<p>Dönüp baktılar. Gelen Yudin'di. Telaş içindeydi ve nefes nefese kalmıştı. Elinde, göğsüne yapıştırarak tuttuğu bir tomar kâğıt vardı.</p>
<p>"Nedir bu?" diye sordu Dimitriy, Yudin'in telaşına katılarak.</p>
<p>"Odalarınıza baktım," dedi Yudin, "sonra Degtyarniy Yolu'nda Tamara'nın burada olduğunu söylediler, senin de burada olacağını tahmin ettim."</p>
<p>"Peki, sorun nedir?"</p>
<p>Yudin soluklandı. Dimitriy'e, sonra Tamara'ya, sonra tekrar Dimitriy'e baktı. "Mitka," dedi göğüs geçirerek. "Sana Majestelerinin hizmetinde ne yaptığımı hiç tam olarak anlatmadım ve şimdi de buna niyetim yok, ama görevlerimden, bölümümün görevlerinden biri de postaları sansürlemek."</p>
<p>Biraz durup Dimitriy'in cevap vermesini bekledi, ama genç arkadaşı bu açıklamaya pek aldırmadı.</p>
<p>Yudin devam etti. "Normal olarak ayrıntıları dert etmem. Bunu Gribov'a bırakırım. Ama onu suçlayamam. Bu kadar kısa mesafelere gönderilen mektupları hiç dert etmezdik. Komplocular burasıyla Klin arasında temas kurmak istiyorlarsa, bunu yüz yüze de yapabilirlerdi."</p>
<p>"Klin!" Dimitriy bu ismin üstüne atladı.</p>
<p>Yudin başını salladı. "Bir kez omzunun üstünden bakacak oldum ve onun ismini gördüm."</p>
<p>"Raisa?"</p>
<p>Yudin mektubu masaya, onun önüne bıraktı. "Bunun senin elyazın olmadığını biliyordum."</p>
<p>Dimitriy mektubu kapıp okumaya başladı. Tamara onun gözlerinin hızla satırlarda dolaştığını gördü.</p>
<p>"Bir süredir haberleşiyorlarmış gibi görünüyor," diye açıkladı Yudin Tamara'ya, Dimitriy okumaya devam ederken. "Ama ne söylendiğini ancak tahmin edebilirim." Biraz önce ikinci sayfaya geçmiş olan Dimitriy'e baktı. "Kızın yanıt olarak yazdığı mektuplardan birini yakalayabilmiş olmayı isterdim."</p>
<p>"Yanıt mı vermiş?" diye sordu Tamara.</p>
<p>Yudin ona keskin bir bakış fırlattı, fakat sorusunu yanıtladı.</p>
<p>"Gribov masasından geçen mektupları hatırlar. Sadece onlara bakma zahmetine girmemişti hiç."</p>
<p>"Bu Tyeplov'dan geliyor," dedi Dimitriy. Okumayı bitirmişti.</p>
<p>"Emin misin?" diye sordu Tamara.</p>
<p>"Lanet şeyi imzalamış," dedi Dimitriy hemen. "Onu ziyaret edeceğini söylüyor. Bu gece. Posta trenine binecek. Ondan sabah saat dörtte Klin'deki istasyonda kendisiyle buluşmasını istiyor."</p>
<p>"Tren Moskova'dan ne zaman kalkıyor?" diye sordu Tamara.</p>
<p>"On dakika sonra/'dedi Yudin.</p>
<p>"Ama kız mektubu almadıysa onunla buluşamaz ki," dedi Tamara.</p>
<p>"Bu riski alamam," dedi Dimitriy. Bunu söyler söylemez fırlayıp gitti. Lokantanın kapısı arkasından kapandı.</p>
<p>"Aptallık ettim," dedi Yudin ve Dimitriy'in sandalyesine oturup başını ellerinin arasına aldı.</p>
<p>"Tek başına Tyeplov'un peşine düşmesine izin verirsek daha büyük bir aptallık yapmış olacağız."</p>
<p>Yudin, Tamara'ya baktı. "Haklısın elbette," dedi. Tamara'yla birlikte ayağa kalktı. Elini ona doğru uzattı. "Hayır, Tamara Valentinovna, siz değil. Bu erkek işi, size yer yok. Bu bir emirdir."</p>
<p>Tamara yerine geri oturdu ve onun biraz önce Dimitriy'in kullandığı kapıdan çıkışını seyretti. Kafasından saniyeleri sayarak tam yarım dakika bekledi. Sonra hesabı ödemek üzere masaya birkaç kâğıt para fırlattı ve onların peşine düştü.</p>
<br/>
<p>Lokantadan çıktıktan sonra Yudin sağa döndü. Gözucuyla caddede bir faytona seslenen Dimitriy'i gördü. Tekrar sağa dönüp dar bir sokağa saptı ve orada beklemesini emretmiş olduğu kendi faytonunu buldu. Hemen atladı ve sürücüye onu olabildiğince hızlı bir şekilde tren istasyonuna götürmesini emretti. Birkaç dakika içinde oraya vardılar. Kalançovskaya Meydanı kalabalık değildi, ama istasyondan içeri girer girmez kendini bir kalabalıkla boğuşuyor buldu. Tren perondaydı ve kalkmaya hazır, istim bırakıyordu. Etrafındaki herkes trene bindi. Resmi anlamda bu bir yük treniydi, fakat yavaş yolculukta ucuz vagonlar giderek daha popüler hale geliyordu. İkinci sınıf vagonların üstü kapalıydı, fakat havaların genellikle iyi olduğu senenin bu zamanında üçüncü sınıfta yolculuk yapmak, üstü açık bir vagonda oturup esen rüzgârı hissetmek demekti.</p>
<p>Yudin tam kendisine söylemiş olduğu gibi harekete hazır durumda arkada bekleyen Tyeplov'u gördü. Bu kadar uzun boylu olması ve başının kalabalığın üzerinden görünmesi iyi bir şeydi. Dimitriy de benzer bir yapıya sahipti. Böylece birbirlerini görmeme riski ortadan kalkıyordu. Yudin elini kısaca sallayınca Tyeplov anladığını göstermek için başını salladı.</p>
<p>Şimdi rolleri değiş tokuş edeceklerdi. Tyeplov kolayca görülebileceği orta perona çıkarken, Yudin istasyonun giriş yerine yakın gölge yerlerin ardına çekildi. Kalabalık Tyeplov'un engel oluşturduğu yerde ikiye ayrılıp onun etrafından dolaşıyordu, fakat yolun ortasında durduğu için kızıyor olsalar bile bunu göstermeye cesaret edemiyorlardı.</p>
<p>Birkaç saniye sonra Dimitriy göründü, daha iyi görebilmek için parmaklarının ucunda kalabalığı yararak ilerlemeye çalışıyordu. Yudin tam kalabalığın içinde onu takip etmeye başlamak üzereyken gözüne peronda yürüyen başka bir siluet takıldı, bu bir kadındı. Onu fark etmesinin nedeni boyu değildi; gerçi trenin etrafındaki koşuşturmada ondan daha kısa boylu birkaç kişi görmüştü, ama kalabalığın yoğunluğu ne zaman biraz azalsa, pırıl pırıl parlayan kumral saçlarıyla bu kadını fark etmemek imkânsızdı.</p>
<p>Tamara'nın gelişi Yudin'i kızdırdı. Eğer yoluna çıkarsa, onunla hesaplaşması gerekecekti, fakat onun neler olup bittiğini görmesi uzak bir olasılıktı. Yudin önündeki kalabalığın arasından Dimitriy'e olabildiğince yaklaşmaya çalıştı. Elini cebine sokup tabancasını kavradı. Tyeplov, Dimitriy'in kendisini görmüş olduğundan emin olmadan trene binmeyecekti ve öyle bir yerde duruyordu ki görülmemesi olanaksızdı.</p>
<p>Tyeplov, insanları yana iterek kararlı adımlarla ikinci sınıf vagonuna doğru yürümeye başladı. Yudin son bir kez etrafını kolaçan etti, fakat Tamara'yı göremedi. Tyeplov trene atladı ve Dimitriy'in kendisinin nereye gittiğini görebilmesi için son bir kez perona baktı. Yudin şimdi Dimitriy'in tam arkasındaydı. Elindeki tabancayı kaldırıp olanca gücüyle Dimitriy'in ensesine indirdi.</p>
<p>Dimitriy öne doğru sendeledi, Yudin tabancasını tekrar cebine koyarken elini onun vücudunun arkasına gizledi ve yere düşmeden Dimitriy'i tutmayı başarabildi. Onu kendine getirmeye çalışır gibi hafifçe yanaklarını tokatladı, ama bunun birkaç dakika alacağını biliyordu.</p>
<p>Trenin düdüğü öttü ve son vagondaki kondüktör freni gevşetti. Yudin aynı sesin bütün vagonlardan geldiğini duydu, uzaktaki lokomotif istim bıraktı ve tren yavaş yavaş hareket etti.</p>
<br/>
<p>"Kendini nasıl hissediyorsun?" dedi kırmızı bulanıklığın ortasındaki beyaz kabarcık.</p>
<p>"Ne?" dedi Dimitriy.</p>
<p>"Mihaylov'du, Vasiliy İnnokyentiyeviç onu görmüş." Beyaz kabarcık büyürken, kırmızı bulanıklık biraz azaldı ve görüntü netleşince Dimitriy, Tamara'nın kendisine doğru eğilmiş yüzünü seçebildi.</p>
<p>"Mihaylov mu?"</p>
<p>"Sana arkandan vurmuş."</p>
<p>"Tren nerede?" diye sordu Dimitriy.</p>
<p>"Çoktan gitti."</p>
<p>Dimitriy ayağa kalkarken başındaki ağrı arttı. Gözlerini kapatıp olabildiğince hareketsiz kaldı. Ağrı hafifledi, ama tamamen geçmedi.</p>
<p>"Tyeplov'un bindiğini gördüm," dedi.</p>
<p>"Emin misin?"</p>
<p>"Elbette eminim!" Bağırmak başının ağrısını artırdı. "Vasya nerede?"</p>
<p>"Bilmiyorum. Birazdan geleceğini söyledi."</p>
<p>"Klin'e trenden önce ulaşmalıyım."</p>
<p>"O da öyle söyledi."</p>
<p>"Tanrım, Mitka, kendini nasıl hissediyorsun?" Dimitriy, Yudin'i göremiyor, sadece sesini duyuyordu. Görüş alanının sağ tarafında koyu renkli bir bulanıklık olduğunu fark etti, bu darbenin etkisiydi. Başını çevirdiğinde Yudin'in geri dönmüş olduğunu ve peronun kenarındaki bankta yanında oturduğunu gördü.</p>
<p>"Yaşayacağım."</p>
<p>"Ata binebilecek kadar düzeldin mi?"</p>
<p>"Ne?"</p>
<p>"Sana bir at buldum, gerçek bir güzellik."</p>
<p>"Asla başaramaz," dedi Tamara. "Treni geçemez." "Emperyal Majestelerinin süvari birliğinin bir subayı mı?" dedi Yudin. "Tabii ki geçebilir."</p>
<p>"Doğru dürüst yürüyemez bile."</p>
<p>"Yürüyebilirim," dedi Dimitriy. İspat etmek için ayağa kalktı. Bir an yıldızları saydı, ama sonra düzeldi. "Ayrıca, bunu yapacak başka kim var ki?"</p>
<p>Yudin kolundan nazikçe tutarak Dimitriy'in istasyondan çıkmasına yardım etti. Tamara da her an Dimitriy'i yakalamaya hazır, onlara eşlik etti. Dimitriy içki içtiğini gizlemeye çalışan bir sarhoş gibi yürüyordu, ama dışarı çıkmayı başardı.</p>
<p>Meydana çıktıklarında karşılarına bir atın dizginlerini tutan bir delikanlı çıktı. Genç, doru bir attı ve dörtnala koşabilirmiş gibi görünüyordu. "Bunu nasıl buldun?" diye sordu Dimitriy. "Bu saatte?"</p>
<p>Yudin başparmağıyla işaretparmağını birbirine sürtüp para işareti yaptı.</p>
<p>Dimitriy ata bindi. Tekrar başı tuttu, ama atın sırtındayken kendini daha iyi hissetti. Tamara ona bastonunu uzattı.</p>
<p>"Oraya nasıl gideceğini biliyor musun?" dedi Yudin. "En çabuk kır yolundan gidersin, o seni doğrudan Klin'e ulaştırır."</p>
<p>"Biliyorum," dedi Dimitriy. Yola çıkmak istiyordu, fakat Yudin dizginleri oğlandan almış sıkıca tutuyordu.</p>
<p>"Treni geçemesen bile, istasyona gitme. Oraya Tyeplov'la kendi başına dövüşmek için gitmiyorsun." "Mihaylov onunla birlikte mi?"</p>
<p>"Hayır, onu kaçarken gördüm. Ama asıl önemli olan şey, Raisa'ya gidip aklını başına toplamasını sağlaman ve ne pahasına olursa olsun Tyeplov'dan uzak tutman. Madam Ziglova'ya nasıl gideceğini biliyor musun?"</p>
<p>Dimitriy az kalsın gülecekti. Raisa mektuplarında öylesine ayrıntılı bir şekilde anlatmıştı ki neredeyse bütün kasabayı gözünde canlandırabiliyordu. "Bulacağıma eminim."</p>
<p>Yudin dizginleri Dimitriy'e uzattı. "O zaman yola çıkabilirsin, Tanrı seninle olsun."</p>
<p>Atın sağrısını tokatladı ve Dimitriy yola çıktı. Arkasından Tamara'nın, "İyi şanslar, Mitka," diye bağırdığını duydu. Duyduğunu belli etmek için elini kaldırdı, fakat arkasını dönmedi.</p>
<p>Yolculuğun en yavaş kısmı Moskova'dan çıkancaya kadar olan bölümüydü. Aslında Tverskaya Caddesinin bir devamı niteliğindeki kır yolu batıya doğru gidiyordu. Dimitriy önce biraz geriye doğru dönüp Bahçe Meydanı'nı geçti, sonra saat yönünün aksi istikametinde şehrin etrafından dolaşıp Tverskaya Caddesi'nin köşesine geldi. O sırada bile yavaş ilerliyordu. Bu kadar trafik olan bir şehirde daha hızlı gidebilmek imkânsızdı. Ancak kır yoluna çıktığı zaman atını dörtnala kaldırabildi. Birkaç dakika boyunca hayvanı oldukça zorladı, fakat uzun bir yolculuğu bu hızla sürdüremeyeceğini fark etti. Dizginleri çekip tırıs gitmeye başladı ve atın becerebileceğini düşündüğü zamanlarda da, arada bir eşkin gidişe geçti.</p>
<p>Yol, Kimki'nin biraz ilerisinde demiryolunun altından geçiyordu. Dimitriy onu boydan boya inceledi. Trene dair bir belirti yoktu, fakat önünde olduğunu dikkate aldığında Dimitriy zaten onun orada olmasını beklemiyordu. Tren kalktıktan sonra bilincinin ne kadar zaman kapalı kalmış olduğunu bilmediğini fark etti. Yudin'e sormalıydı. Son sürat yol alan bir at bir yük treninin iki katı hızla ilerleyebilirdi; kurallar trenin hızını saatte on altı verstin altında kalacak şekilde sınırlıyordu, fakat bir atın doksan verstlik yolculuk boyunca böyle bir dörtnala koşuyu, hatta tırıs gidişi bile devam ettirmesi mümkün değildi.</p>
<p>Ayrıca demiryollarının yükselişiyle birlikte yoldaki at değiştirilebilen hanların sayısı da giderek azalıyordu. Diğer yandan, trenin yakıt ve su almak için mola vermesi de gerekiyordu, bu da Dimitriy için Klin'e onunla hemen hemen aynı saatlerde varabilme şansı demekti. Ayrıca lokomotifin bozulma riski de her zaman vardı.</p>
<p>Kimki'den sonra kır yolu kuzeye doğru birkaç verst boyunca demiryoluna paralel seyrediyordu. Demiryolunun altındaki toprak setin etrafındaki araziye göre daha yüksekte olduğu yerlerde Dimitriy zaman zaman treni görebiliyordu. Üstüne baraj inşa edilmiş ve bir su havzası haline getirilmiş olan Senez Gölü'nün bulunduğu Solneçnaya Gora köyüne doğru ilerlerken bu iki yol göl nedeniyle birbirine yaklaşmaya başlamıştı. Dimitriy üç saatten uzun süredir at sırtındaydı.</p>
<p>Dimitriy'in atı artık tırıs gitmekte bile zorlanıyordu, fakat kasabaya girerlerken Petersburg yönüne giden bir trenin istasyondan yeni çıktığını görerek rahatladı. Bu sadece Tyeplov'un bulunduğu tren olabilirdi. Dimitriy mucizevi bir şekilde at değiştirebileceği bir han buldu. At değiştirmekle yitireceği dakikaları düşünüp yola devam etmeyi istemesine rağmen, şimdiki atıyla Klin'e asla zamanında varamayacağını biliyordu; o da varabilirse tabii.</p>
<p>Beklerken başarıp başaramayacağını sorgulamaya başladı. Yaralandığından, hatta daha da öncesinde, Sivastopol kuşatması ölümcül rutinine bindiğinden beri hiç ata binmemişti. Bacakları, özellikle de sağ ayak bileği, sertleşmişti ve başı, Mihaylov'un indirdiği darbeden dolayı hâlâ ağrıyordu, ama bir saniye bile dinlenemeyeceğini biliyordu. Yeni atına bindi; gerçi onu buraya getiren hayvan kadar iyi değildi, ama zindeydi. Köyden eşkin gidişle ayrıldılar.</p>
<p>Demiryolu sola doğru dönüyordu, fakat buradan Klin'e kadar olan kır yolu dümdüzdü ve her ikisi de en düşük eğimli yerlerden geçebilmek için zaman zaman biraz kırılabiliyordu. Dimitriy'in yirmi verstten biraz fazla yolu kalmıştı; trenin rotasıysa bundan üçdört mil daha uzundu.</p>
<p>Dimitriy bir buçuk saatten az bir süre içinde kasabanın dış mahallelerine ulaştı.</p>
<p>Yudin'in, Tyeplov'u durdurmak yerine doğrudan Raisa'ya gitmesi yönündeki tavsiyesini anlıyordu, ama istasyon onu hemen hemen hiç oyalamazdı. Tren oradan ayrılırken arka tarafını görebilmek için yaklaşmasına bile gerek yoktu. Trenin orada ne kadar duracağını bilmiyordu, fakat Tyeplov'un o durur durmaz inip Madam Ziglova'nın evine doğru yola koyulacağını biliyordu.</p>
<p>Dimitriy atını mahmuzlayıp Raisa'nın mektuplarında tarif ettiği, kasabanın merkezindeki dükkân ve kahvehanelere gitmek için haftada iki-üç kez faytonla ya da yürüyerek geçtiği yolu gözünde canlandırmaya çalıştı. Bu yol istasyonun olduğu yerden başlıyor ve kır yolunu dik açıyla kesiyordu. Dimitriy birkaç dakika sonra kolayca ayırt edilebilen beyaz duvarlı evi ve Raisa'nın sık sık çay içtiği verandasını gördü.</p>
<p>Raisa'nın odası verandanın üzerindeydi. Saat neredeyse sabahın dördü olmasına rağmen, penceresinde ışık vardı. Tyeplov için bir sinyal miydi? Uzak ihtimaldi, son mektup alıkonulmuş olduğundan Tyeplov'u bekliyor olamazdı. Demek ki uyandırılmıştı. Dimitriy, Tyeplov'un aşağıda durup, yumuşak bir sesle onu uyandırdığını canlandırdı zihninde. Bir <i>vurdalak</i>'ın yukarıya tırmanması hiç de zor olmazdı.</p>
<p>Dimitriy için de öyleydi. Çizmesi duvarlara ve verandanın çatısına temas ettikçe madenİ bir ses çıkıyordu, ama bu onun lehineydi. Kendisine ne kadar lanet okurlarsa okusunlar, eğer ev ahalisini uyandırabilirse Tyeplov'un planı suya düşebilirdi. Ama bu fikrin dikkatini dağıtmasına izin vermedi. Yassı çatıya çıkar çıkmaz tabancasını çekti ve bastonunun ucundaki kapağı çıkardı. Onları uyarmayacaktı. Ayağını kaldırıp pencereye indirdi ve içeri daldı.</p>
<p>Oda boştu. Şifoniyerin üstünde bir mum yanıyordu. Yatak takımları buruşuktu. Dimitriy kan görebileceği korkusuyla onları dikkatle inceledi, ama hiçbir şey yoktu. Kapı açıktı. Dimitriy kapıdan çıkıp merdivenleri indi. Kimse onu duymamış gibiydi. Ön kapı da açıktı. Dışarı baktı. Evin yanından geçen toprak yolun ilerisinde bir kilise vardı, evle kilisenin arasında da ay ışığı altında uzun gölgeleriyle bir sürü mezar taşı.</p>
<p>Sonra bir an için, kilisenin yakınında, mezarından çıkmış koşan bir hayaleti andıran beyaz bir gölge gördü. Dimitriy yoldan koşup mezarlığa daldı ve onu gördüğü yere yöneldi. Bazıları kendi boyunu aşan mozole ve mezarların arasında zikzak yaparak koşup durdu ve bir süre sonra yolunu kaybetti. Etrafına bakındı ve o silueti kısaca gördüğü yerin fazla sağında bulunduğunu fark etti. Beyaz gölge bir daha göründü, Dimitriy mezar taşlarının arasında ayağını bastığı yerleri zar zor görerek onu takip etti.</p>
<p>Sonunda onu görmüş olduğunu düşündüğü yere ulaştı, ama orada hiçbir şey bulamadı; birkaç mezar taşı ve bakımsız, çimenlik bir toprak parçası. Elinde tabancası ve bastonuyla bir çember çizerek kilisenin avlusunda bir işaret aradı.</p>
<p>Sonra bir anda Tyeplov'la burun buruna geldi. <i>Vurdalak</i> mezarlardan birinin arkasından çıkmıştı. Belden yukarısı çıplaktı. Dimitriy onun elinde küçük bir bıçağın parladığını gördü, ama bu sadece bir ayrıntıydı. Dimitriy'i olduğu yere çivileyen şey kandı. İki yerde kan izi vardı, dudaklarında ve göğsünde, tam sağ meme başının altında. Yüzündeki kanın nereden geldiğini tahmin etmek kolaydı, ama Dimitriy'in Tyeplov'un göğsündeki kanın, oradaki uzun, yatay, düzgün keşiden sızan kendi kanı olduğunu görmesi biraz zaman aldı.</p>
<p>"Raisa sana hazır, Mitka," dedi Tyeplov.</p>
<p>Yana çekildi ve bir misafiri salona buyur eden bir uşak edasıyla eliyle Dimitriy'e yolu gösterdi. Dimitriy'in genç kadını gizleyen mezar taşının arkasına ulaşması için birkaç adım atması yeterli oldu.</p>
<p>Raisa hâlâ güzeldi, ölümde bile. Oraya tam altında yatan ceset gibi yatırılmış veya yatmıştı, mezar taşı başının hemen birkaç santim üzerinde, kolları yana açıktı. Üstünde sadece basit bir pamuklu gecelik vardı, saçları yüzünün ve boynunun etrafına bir hale gibi yayılmıştı. Kan bile Dimitriy'in ona duyduğu çaresiz özlemi hafifletemedi.</p>
<p>Tyeplov gibi onun da vücudunun iki yerinde kan vardı - Dimitriy bunların iki tamamen farklı varlığa ait olduğunu anladı. Çoğu kişi için en sarsıcı olanı, genç kadının boynundaki yara olurdu. Bu, Dimitriy'e Yıldız Kalesi'nin altındaki tünelde gördüğü şeyi hatırlattı, ama bu defaki daha tazeydi. Yaradan hâlâ kan damlıyor, bir kısmı yere akıyor, bir kısmı da köprücükkemiğinin altında küçük bir birikinti oluşturuyordu. Bu Dimitriy'in onun ölmüş olduğunu anlaması için yeterliydi. Ama Dimitriy'in en büyük korkusu bu değildi.</p>
<p>Raisa'nın dudakları da kanlıydı. Dimitriy onun hafifçe aralanmış dudaklarının arasından kapkara rengiyle ağzının içini bile görebildi; sadece kenarına kan bulaşmış değildi, ağız dolusu kan vardı, ölürken yutamayacağı kadar çoktu. Fakat Dimitriy onun yeteri kadar içmiş olduğundan emindi. Tyeplov'un kanını. Yudin ona bu süreci anlatmıştı. <i>Vurdalak,</i> Raisa'nın kanını, ölürken de Raisa onun kanını içmişti. Ve bu isteyerek yapılmıştı, Dimitriy bundan kuşku duyamazdı. Yudin'in ona söylemediği tek şey, bu sürecin ne kadar zaman alacağıydı, fakat Raisa Styepanovna'nın sonunda uyandığında bir vampir olarak uyanacağı inkâr edilemezdi.</p>
<p>"O artık ölümü aştı." Tyeplov hâlâ Dimitriy'in birkaç adım ilerisinde duruyordu.</p>
<p>Dimitriy'in yüreği intikam ateşiyle doldu. Artık bir vampir olduğunu öğrenmiş olmasına rağmen, hâlâ Tyeplov'a karşı bir şeyler hissettiğini fark etmişti. Bunun bir şekilde Tyeplov'un haksızlığa uğradığı ve intikam peşinde olduğu yönündeki hikâyesine inanmış olmasına bağlı olduğunu düşünüyordu.</p>
<p>Ama artık bütün yakınlığını kaybetmişti. Karşısında duran şey bir canavar, bir hayvan, ruhunu şeytana satmış bir hortlaktı. Merhameti ya da anlayışı hak etmiyordu. Hak ettiği şey ölümdü. Bütün doğa Dimitriy'e Tyeplov'un ölmesi ve ölümünün şu anda onun elinden olması gerektiğini haykırıyordu.</p>
<p>Dimitriy tabancasını omuz hizasına kadar kaldırıp horozunu çekti ve Sivastopol'daki kazamatta Mihaylov'a yolladığı o tek, şanslı merminin yarattığı etkiyi hatırlayarak, ateş ettiği zaman Tyeplov'un yüzüne isabet ettireceğini hayal etti.</p>
<p>Tetiği çekti ve düşen horozun tıkırtısı duyuldu. Silah ateş almadı. Dimitriy tekrar denedi ama yine olmadı. Ve artık Tyeplov hızlı ve kararlı adımlarla ona yaklaşıyordu. Tetiği bir daha çekmesine fırsat kalmadan Dimitriy'in sol elini kavradı ve yumruğunun tersiyle ona vurdu. Dimitriy yumruğun çenesiyle buluştuğunu hissettiği anda bir şey göremez oldu.</p>
<p>Ve o akşam ikinci defa acı bir şekilde unutulup gitti.</p>
</body>
</html>