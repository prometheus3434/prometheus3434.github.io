<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<!--?xml version="1.0" encoding="UTF-8"?--><html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/ey1.css" type="text/css" rel="stylesheet"/>
</head>
<body>
<h1>1</h1>
<p>Yıldızlardan dökülen ışık hızla aşağı akarak düşebileceği her yere yayılıyor. Bir kısmı göğün karanlığında kaybolacak; bir kısmı geldiğine şahitlik edebilecek hiçbir gözün olmadığı gezegenlere inecek; bir kısmı da Yeryüzü'ne doğru savrulacak. Ve aşağıdaki Yeryüzü'ne bakarken, yeri yıldızların okuması için hazırlanmış devasa bir haritaymış gibi görecek. Mum ışıkları ve lambalarla aydınlanan büyük şehirler, yıldızların ışığı altında parlıyor ve aralarında karanlık, düz çizgiler uzanıyor. Şehirlerin arasında, bu çizgiler boyunca ışık noktacıkları seyahat ediyor, karanlığa doğru dalgalanan alevler ve kıvılcımlar insanoğlunun dizginlediği güce şahitlik ediyor.</p>
<p>Alevlerin arkasında, bir geçit töreni - kırlarda coşkulu bir lokomotifin çektiği, pencereleri mum ışığıyla aydınlanan bir tren, pencerelerin ardında insanlar. Böyle bir pencerenin ardında küçük bir kız oturuyor, alev renkli bukleleri omuzlarına dökülüyor. Başını kaldırıyor ve karşısında oturan, yüzleri yıldızların ışığıyla aydınlanmış iki yetişkine -çok sevdiği anne ve babasına- gülümsüyor. Küçük kız kaşlarını çatıyor, fakat yıldızların ışığı onun çaresizce görmek istediği şeyi görmesi için ancak bu kadarını yapabiliyor. Ama bu yeterli olmuyor.</p>
<p>Küçük kız gözlerini annesinden babasına çeviriyor, sonra yine annesine bakıyor, ama onların yüzü değişmiyor.</p>
<p>Onlar küçük kız için her zaman oldukları şey olarak kalıyorlar - düzgün, kusursuz, düşüncelerini belli etmeyen boş bir ifade.</p>
<p class="orta">***</p>
<p>Tamara Valentinovna Komarova uyandı. Yalnızdı. İkinci sınıf vagonda birkaç yolcu daha vardı, ama yanında kimse, tanıdığı kimse yoktu.</p>
<p>Rüyalarında annesini ve babasını -gerçek anne ve babasını- eşinden ve çocuklarından daha fazla görüyordu. İster uykuda, ister uyanık olsun Valentin ve Yelena Lavrov'un yüzü onu nadiren üzerdi. Ona karşı iyi davranmışlardı ve hiçbir çocuk bundan fazlasını isteyemezdi, fakat Tamara anımsayabildiği en eski zamanlardan beri onların kendisinin gerçek anne babası olmadıkları inancını taşımıştı. O perili bir evde büyümüştü - içinde, kendilerine karşı en tarifsiz sevgiyi yaşattığı, zihnindeki varlıkları ancak onun annesi ve babası olmalarıyla açıklanabilecek iki insanın anısı vardı. Fakat onlar kendisini gerçek anılar olarak değil, bir aynadaki karanlık yansımalar, gerçekliğin değil, ama belki de bir zamanlar oynamış olduğu bir oyunun anıları olarak ziyaret ediyorlardı; onu sevmiş ve büyütmüş olanların idealleştirilmiş yedeklerini hayal ettiği bir oyun olarak. Bu, bir çocuğun budalalığının hatırasıydı.</p>
<p>Oysa Lavrovların gerçek anne ve babası olmadığını biliyordu.</p>
<p>Bu durum onu Lavrovlardan uzaklaştırmış ve hiçbiri için adil olmamıştı, fakat ne zaman bu konuyu açsa onun kuşkularını saçmalık olarak görüp reddetmişlerdi. Artık otuz üç yaşındaydı ve onların kendisinin yanında olmadığı, bir şeyler öğretmediği, bakıp büyütmediği, her gerçek anne baba gibi üstüne titremediği bir zaman olduğunu hatırlamıyordu, ama onların öz çocuğu olmadığından emin olmadığı bir zamanı da hatırlamıyordu.</p>
<p>Gerçek babasının kimliğini saptadığını düşündüğü kısa bir an olmuştu, Prens Pyotr Mihayloviç Volkonskiy. Birçok küçük kızın babasının bir prens olduğuna inanmak gibi bir hevesi olabilirdi, ama bu fikir on yedi yaşına kadar Tamara'nın aklına gelmemişti ve bir heves de değildi. Bir gün aylak aylak resmİ babasının masasını karıştırırken -bunu o yaştaki bütün kızların yaptığını varsayıyordu- Volkonskiy'den gelen ve her yıl olduğu gibi o yıl da kendisinin bakımı için üç bin ruble teslim edileceğini bildiren bir not bulmuştu. Bu yalnızca kendisi içindi. Tamara'nın aklına bunun ebeveyniyle ilişkili olması gerektiğinden başka bir şey gelmemişti.</p>
<p>Ama Volkonskiy babasıysa, annesi kimdi? Onun kendisini büyüten kadın -Yelena Vadimovna Lavrova- olması olasılığı hâlâ vardı. Volkonskiy ile bir ilişkisi olmuş olabilir miydi? Ama durum böyleyse, Valentin Valentinoviç'e yapılan yıllık ödemeler onun bu durumdan haberdar olduğu anlamına gelirdi ve Tamara onun, aldatılmışlığının bunca aşikâr bir yadigârını büyütmekten mutlu olabileceğini düşünemiyordu. Belki de Volkonskiy'in bilinmeyen bir metresinin kızıydı ve Lavrovlara kendi çocukları olarak büyütmeleri için verilmişti. Bu daha münasip ve biraz daha romantik görünüyordu.</p>
<p>Ama şimdi daha iyi biliyordu. Prens Volkonskiy iki yıl önce ölmüştü ve Tamara resmİ pozisyonunu onun Petersburg'daki arşivde saklanan bazı evraklarına erişmek için kullanmakta bir beis görmemişti. Bu onun altı ayını almış ve sonunda kendisinden söz edilen -ondan adıyla bile değil, sadece "Moskova'da V.V. Lavrov'un himayesindeki kız çocuğu" olarak bahsediliyordu- tek mektubu bulmuştu. Bu mektuptan Tamara'nın onun kızı olmadığı, fakat Volkonskiy'in kızın "bir ağabey ve takdir görmemiş bir ulusal kahraman" olarak saydığı babası adına bakımı için para sağladığı anlaşılıyordu.</p>
<p>Tamara kısa bir süre oldukça gururlandı, fakat sonradan düşünceleri daha karanlık bir olasılığa yöneldi. Bildiği kadarıyla -bu defa Valentin Valentinoviç'in evraklarından öğrenmişti-Volkonskiy onun yetiştirilmesiyle ilk olarak 1826 yılında, kendisi beş yaşındayken ilgilenmeye başlamıştı. Bu, subay ve er olmak üzere üç bin askerin, çarın kim olacağına karar vermeyi üstlendiği Dekabrist Ayaklanmasından hemen sonraydı. Çok şükür ki başarısız olmuşlardı, ama onların arasında ayaklanmanın liderlerinden biri olan ve ceza olarak Sibirya'ya sürgüne gönderilen başka bir Volkonskiy -Pyotr Mihayloviç ile kuzen-enişte akrabalığı bulunan Sergey Grigoroviç- vardı. Pyotr Mihayloviç kuzeninin çocuğuna bakılması için destek sağlıyor olabilir miydi? Tamara, bir Dekabristin çocuğu olabilir miydi? Bu iğrenç bir düşünceydi, ama Tamara ondan kurtulmayı hiç başaramamıştı.</p>
<p>Ama ne düşünürse düşünsün yüreğinde Volkonskiy'lerden birinin babası veya Valentin Valentinoviç'in babası, Yelena Vadimovna'nın da annesi olduğuna inanmadığı apaçıktı. Yoksa neden rüyalarında onların yüzünü görmesindi ki?</p>
<br/>
<p>Tren her zamanki gibi Valday Tepeleri'ne tırmanırken yavaşlamıştı. Petersburg ile Moskova arasındaki yolun en dik eğimli yeriydi bu bölge. Demiryolu açılalı yalnızca beş yıl olmasına rağmen yönünün değiştirilmesi, tepelerin arasından geçen daha uzun, ama daha az dik bir yol takip etmesi konusunda planlar yapılıyordu. Ve daha şimdiden bunun Çar Nikolay aleyhinde propaganda yapmak için kullanılması yönünde planlar da vardı. Hikâyeye göre Nikolay, Petersburg ile Moskova arasındaki rotayı, en kısa mesafeyi bulmak için harita üzerinde bir cetvel kullanarak kendisi belirlemişti. Ama başparmağı cetvelin kenarından taşmış ve tam Valday Tepeleri'nin olduğu yerde, çizgide bir tümsek meydana gelmesine neden olmuştu. Ve Çar'ın dostlarından hiçbiri bunu düzeltmeye cesaret edememişti.</p>
<p>Tamara, Çar'la hiç karşılaşmamıştı, ama onu gören kişileri tanıyor ve yargılarında kararlı olmasına rağmen aptal olmadığını biliyordu. Dışarıdaki, her türlü havada demiryolu için en pratik rotayı belirlemeye çalışan mesaha memurlarını görmüş olan herkes Nikolay'ın böyle ayrıntılı kararlar verebilecek konumda olmadığını bilirdi. Ama Tamara hükümet içinde ve dışında onu bir despot olarak göstermekten hoşlanabilecek çok kişi olduğunu biliyordu, hatta ona yakın kişiler veya kendi oğulları bile olabilirdi bunlar.</p>
<p>Tren şimdiden gecikmişti. Tamara kendi kendine gülümsedi. Beş yıl önce olsa, eski ve yeni başkent arasındaki taş döşenmiş yolda işleyen posta arabalarından birine biner ve yolculuğu günler sürerdi. Şimdiyse yolculuk yirmi dört saatten az sürüyor ve buna rağmen kendisi de dahil herkes birkaç saatlik gecikmeden şikâyet ediyordu.</p>
<p>Tren tepenin zirvesine ulaştı ve yeniden hızlanmaya başladı. Bu ne ilk ne de son yolculuğuydu, ama bugün bir kalıcılık hissiyle birlikteydi. Bugün Petersburg'dan ayrılıyor ve bir kez daha Moskova'da yaşamaya gidiyordu. Moskova onun doğduğu ve -yaşamının ilk yıllarındaki ayrıntılardan herhangi birine inanılabilecekse- büyüdüğü yerdi. Lavrovlar hâlâ orada yaşıyorlardı. Petersburg ise evlendiği ve üç çocuk dünyaya getirdiği şehirdi. Ama o, Tamara'ya bilmeye ihtiyaç duyduğu şeyleri söyleyebilecek şehir değildi.</p>
<p>Yalnızca Moskova -o sönük anıların şehri- yapabilirdi bunu. Burası onun kökenine ait kayıtları bulma olasılığının en yüksek olduğu yerdi. Tamara, Petersburg'un arşivlerini ve oradaki bağlantılarını tüketmişti ve şimdi yoluna devam etmeliydi. Bir şey bulabileceği kesin değildi ama denemesi gerekiyordu, başka ne yapabilirdi ki?</p>
<p>Talihi, Kremlin'deki büyük kütüphanede bulunan mektup ve belgelere ulaşma olanağı sağlayan bir iş bulmakta kendisine yardım etmişti. Buraya yalnızca resmİ bir hükümet görevlisi girebilirdi ve kadınların bu tip işlere alınması nadir görülen bir durumdu. Ama Tamara -tatsız olmasına rağmen- Petersburg'da böyle bir iş yapmıştı ve onun doğasının eski başkentte çok farklı olacağından kuşkuluydu. Ayrıca, paraya da ihtiyacı vardı. Evlendikten sonra babası Volkonskiy'den gelen ödemeleri her zaman -geldiği yeri kabul ettiğini unuturmuş gibi, kendi deyimiyle "babacığından küçük bir armağan" olarak- kendisine iletmişti, fakat Volkonskiy'in ölümüyle birlikte bu sona ermişti. Tamara yokluk çekmiyordu, ama düzenli gelir bir nimetti.</p>
<p>Ayağa kalktı. Sonraki durağa bir saat vardı ve şiddetle bir sigaraya ihtiyaç duyuyordu. Trende sigara içmek serbest olmasına rağmen, bir kadının bu keyfi umumi yerlerde yaşaması kaşların çatılmasına neden olabiliyordu. Vagon boyunca yürüyüp kapıya ulaştı ve açıp gecenin ayazına çıktı. Vagonun ucunda, bir sonraki vagona geçilmesini veya durdukları zaman perona inilmesini sağlayan, kapılı bir parmaklıkla çevrili dar bir platform vardı.</p>
<p>Tamara çantasına uzanıp bir sigara aldı ve kibritiyle yaktı. Vagon freninin yanındaki görev yerinde bekleyen genç kondüktör ona baktı, fakat kuralları çiğnemesiyle ilgili bir itirazda bulunmadı. Olasılıkla buna yüzlerce kez tanık olmuştu. Sonraki durakta jandarmaya haber vermeyi düşünmüş olsa bile, Tamara'nın biletine bakarken onun seyahat yetki belgesini görmüştü ve polisin ona karışmayacağını tahmin edebiliyordu.</p>
<p>Tamara, sigarasından derin bir nefes çekerek ciğerlerine dolan dumanın keyfini çıkardı ve başını kaldırıp yıldızlı göğe, sonra da içinden geçtikleri düz, karlarla kaplı topraklara baktı. Derin bir nefes verdi. Tren -Rus modernliğinin Amerikan mühendislerince imal edilen ve İngiliz rayları üzerinde seyreden bir mucizesi- bütün kusurlarına rağmen karanlık gecede onu saatte yaklaşık kırk verstlik bir hızla her zaman öğrenmek istediği gerçeğe yaklaştırıyordu.</p>
<br/>
<p>Yaprakları dökülmüş, çıplak dalları şubat karıyla örtülmüş ağaçlardan oluşan düzenli sütunlarıyla Tverskaya Caddesi büyük ölçüde Tamara'nın aklında kaldığı gibiydi. Moskova'ya son gelişinden beri bir yıldan az zaman geçmişti, ama Petersburg'a taşınmasından bu yana geçen on iki sene içinde bile değişen pek bir şey olmamıştı. Tamara kilise kümesinin bulunduğu Strastnaya Meydanı'ndan geçip kuzeybatıya, Kremlin'in ilerisindeki ilk ara durağına doğru yöneldi. Meydana adını veren İsa'nın Istırabı Manastırı'nın kapısı ve çan kulesi yeniydi, ama Tamara onların son birkaç yıl içinde yavaş yavaş yükseldiğini görmüştü. Şimdi artık bitmişlerdi ve Tamara pembe renkli duvarları beğendiğini söyleyemezdi. Ama Moskova'nın yenilenmesi gerekiyordu. Anne ve babası -Lavrovlar- sıklıkla savaştan önce ve yangınlar kentin üçte ikisini mahvetmeden her şeyin nasıl olduğundan söz ederlerdi, ama o zamanlar onlar da Petersburg'da yaşıyorlardı ve eski başkenti ancak bir gezgin kadar biliyorlardı.</p>
<p>Vakit erken olmasına rağmen karanlık çökmüştü. Dolaşan insanların ve trafiğin etkisiyle şehirde kar erimişti, ama yakında yine yağardı; kışın en kötü kısmı henüz geçmemişti. Sağ tarafta bir caddeyi geçti, gittiği yerin, yeni evi ve yeni işinin bir sonraki caddede olduğunu biliyordu.</p>
<p>Anacaddeden saparak Degtyarniy Yolu'na girdi. Binayı ayırt etmek kolaydı, kuzeye bakan duvarı manastırınki kadar parlak bir açık leylak rengine boyanmıştı, fakat bu sefer çok uygun düşmüştü. Kentin bu kısmı, 1812 yılındaki yangınlardan kurtulabilmişti. Binanın karşısında küçük bir bank vardı, fakat caddede kimsecikler yoktu. Ortalık karanlık olmasına rağmen, henüz yoğun trafik için çok erkendi. Bu durum sonraki birkaç saat içinde değişirdi.</p>
<p>Tamara demirden yapılmış ağır kapı halkasını kaldırıp kapıyı birkaç kez hafifçe çaldı. Kısa bir süre sonra önünde kafes bulunan göz hizasındaki küçük ahşap kapak içeriden açıldı ve Tamara ışıl ışıl bir çift mavi gözle karşılaştı. Kapak kapandı ve Tamara arka tarafta sürgünün çekildiğini duydu, sonra kapı açıldı ve genç bir kadın göründü. Yirmi yaşlarının başlarındaydı, sarı saçları da mavi gözleri gibi mükemmeldi. Boyu, Tamara'dan biraz daha kısaydı ve bir partiye gidecekmiş gibi giyinmişti. Boynunda siyah kadifeden basit bir tasma kolye vardı.</p>
<p>Tamara'yı tepeden tırnağa süzdü. "Siz Tamara Valentinovna olmalısınız," dedi.</p>
<p>"Doğru. Ya siz?"</p>
<p>"Raisa Styepanovna."</p>
<p>Tamara'yı içeri buyur etti.</p>
<br/>
<p>Tamara'ya, kızların arasında tamamen güvenebileceği tek kişinin Raisa Styepanovna olduğu söyleneli daha bir saat bile olmamıştı. Trenden iner inmez Kremlin'de günün ilk randevusuna gitmişti. Majestelerinin Özel İdaresi'nin Üçüncü Şube bürosunun nerede olduğu Petersburg'da iyi bilinirdi; adı genellikle, Yaz Bahçesi'nin güney ucundaki, Fontanka Nehri'nin üzerinden geçen köprü kastedilerek, "zincirli köprünün yanındaki bina" olarak anılırdı. Ama Petersburg'da Üçüncü Şube'nin başındakiler -Kont Orlov ve General Dubyelt- gizli polis gücünün, ne kadar az gizli olursa, o kadar etkili olacağına, korkunun şaşırtmacadan daha etkili bir silah olduğuna inanırlardı. Moskova'da teşkilatı Fiilİ Devlet Meclisi üyesi Yudin idare ediyordu ve teknik olarak hem kontun, hem de generalin hizmetinde olmasına rağmen, Moskova, onların Yudin'i işleri kendi yöntemleriyle halletmekte serbest bırakabileceği kadar uzaktı Petersburg'dan.</p>
<p>Ve onun yöntemleri, en yüksek düzeyde gizlilik gerektirirdi.</p>
<p>Tamara yalnızca Kızıl Meydan'ın kuzey ucundaki Nikolay Köprüsü'ndeki kapıda hazır bulunması gerektiğini biliyordu. Kendisini oradan alan nöbetçi onu Kremlin'e ve onun çağlar boyunca her biri kendi izini bırakmak isteyen ve hiçbiri yüzyıllar önce kurulmuş duvarları aşmaya cesaret edemeyen çar ve çariçelerin yaptırdığı karmakarışık yapılarına götürdü. Her ikisi de iç kalede görece yeni olan Cephanelik ve Senato'nun arasından yürüyüp Teslis Kapısı'ndan dışarı çıkacakmış gibi döndüler. Son anda tekrar dönen nöbetçi kalın dış savunma duvarının iç kısmından yürüyerek Tamara'yı yeni inşa edilmiş olan</p>
<p>Silahhane'nin köşesindeki küçük, ahşap bir kapıya kadar getirdi. Orada ziyaretçiyi kısa boylu, titiz, saçları dökülmüş bir adam olan Gribov karşıladı ve duvarın temeline doğru inen kısa merdiven boyunca ona eşlik etti.</p>
<p>En aşağıda, Tamara yer altındaki bürosunda sessizce oturan Vasiliy İnnokyentiyeviç Yudin'le tanıştı. Yudin kasıtlı olarak onun gelişini göz ardı etti - bu, emir altındaki bir kişinin kendisini rahat hissetmemesini sağlamak için oldukça sık kullanılan bir numaraydı. Onun yerine, elindeki dergiyi okumaya devam ederek yüzünü Tamara'dan gizledi. Tamara, derginin kapağına baktı fakat yazıları okuyamadı. Sonra bunun Latin alfabesi olduğunu fark etti. Derginin adı <i>Punch</i>'tı'<a id="dipnot004" style="vertical-align: super;" href="../Text/dipnotlar.xhtml#sonnot004">[1]</a>, ama bu sözcüğün hangi dile ait olduğunu tahmin edemedi.</p>
<p>Yudin bir sayfayı çevirdi ve yüksek sesle güldü; böylece Tamara'nın orada olduğunu ilk defa fark etmiş gibi yapıyordu. Kim olduğunu sormadan dergiyi ona uzatarak, sayfanın alt kısmındaki bir karikatüre işaret etti. Karikatürde kilise orgu çalan bir adam görülüyordu. Tamara ancak ikinci kez baktığında, çizilen bu figürle Çar Nikolay'ın kastedildiğini anladı. Şeklin tuhaflığı -ona göre esprinin anafikri- bir çift yarasa kanadı taşımasında ve yakından bakıldığında yine yarasayı anımsatan dik kulaklarının olmasındaydı.</p>
<p>Bunun bir tür sınav olduğu belliydi. Tamara vereceği cevabı düşünerek dergiyi Yudin'e geri uzattı. "Majestelerini neden yarasa olarak çiziyorlar ki?" diye sordu.</p>
<p>"Gerçekten, neden?" Yudin hâlâ, orada görmüş olduğunu düşündüğü mizah nedeniyle sırıtıyordu. "Acaba bizim bilmediğimiz bir şey mi biliyorlar?"</p>
<p>Tamara bir an onun bir savaşın tam ortasında düşman propagandasını okumasının uygun olup olmadığını düşündü, fakat bunun Şube'nin ilgi alanına dahil olduğunu kolaylıkla görebiliyordu.<sup></sup></p>
<p>Yudin, ona oturmasını işaret etti. Ziyaretçi otururken o da dergiyi masasının çekmecesine koydu. "Leontiy Vasiliyeviç'in yüksek tavsiyeleriyle geliyorsunuz/'dedi, Tamara'nın yalnızca General Dubyelt olarak bahsettiği adamı kastederek.</p>
<p>Büro karanlık, nemli ve köhneydi - kesinlikle bina kompleksine yeni eklenmiş değildi. Burada, yer altında, pencereler anlamsızdı. Yudin'in masasını bir yağ kandili aydınlatıyordu ve benzer bir tanesi de arkasındaki tıklım tıklım dolu kitap raflarından birinin üstünde duruyordu. Kış aylarında havanın neredeyse on altı saat boyunca karanlık olduğu bir şehirde yaşayan herkes böyle kasvetli ortamlarda çalışmaya alışkın olurdu, ama Yudin gibi oda seçimini kendisi bu şekilde yaparak mutlu olan çok az insan vardı. Odada, Tamara'nın küf kokusu olarak tahmin ettiği tuhaf bir koku vardı. Burada Moskova Nehri'nin düzeyine yakın olmalıydılar ve Tamara odayı birden fazla defa su bastığını duysa şaşırmazdı.</p>
<p>"Teşekkür ederim, Ekselansları," diye yanıtladı. Dubyelt'in onun için önerdiği rol göz önünde bulundurulduğunda, Yudin'nin söylediği şeyi bir iltifat olarak kabul edip etmeyeceğini bilmesi zordu.</p>
<p>Yudin alçakgönüllü bir havayla elini kaldırdı. "Şu anda Petersburg'da değiliz, Tamara Valentinovna. Sanırım biraz daha az resmİ olabiliriz."</p>
<p>Yudin, Tamara'nın beklediğinden daha genç bir adamdı. Onun kırklı yaşlarının sonlarında olduğunu tahmin ediyordu, fakat ona bakarken bundan on yıl veya daha fazla yaşlı olabileceğini fark etti. Kafasını karıştıran adamın saçlarıydı. O kadar derin bir üniforma siyahıydı ki, çok daha yaşlı bir adam olduğunu düşündürecek şekilde boyanmış olduğu aşikârdı. Ama cildinin tonu, saçları ağaran bir adamınkine benzemiyordu. Yasanın bir sivil için emrettiği üzere sinekkaydı tıraş olmuş ve kaşlarını da aynı koyu renkle boyama zahmetine katlanmıştı. Yalnızca lambanın ışığında parlayan kirpikleri soluk renkteydi.</p>
<p>Masasından bir kâğıt alıp baktı. "Bazı çok etkileyici isimler/'dedi. "Ve onlardan tatlı dille aldığınız bazı çok etkileyici bilgiler."</p>
<p>"Erkekler gücün kendilerini çekici kıldığını düşünürler ve güçlü erkeklerin sırları vardır."</p>
<p>"Peki, birkaçını size fısıldamadan bazı sırları olduğunu nasıl gösterebilirler?"</p>
<p>"İş böyle yürüyor," dedi Tamara ifadesizce, Yudin'in onun yaptığı işten hoşlanıyor olduğunu düşünmesi olasılığını önleyebilmek için.</p>
<p>"Cazip buluyor musunuz?" diye sordu Yudin, havadan sudan konuşur gibi. "Gücü?"</p>
<p>Tamara bunların hepsini daha önce duymuştu. Bütün üstleri -hepsi erkekti- yaptığı işin kendilerininki kadar monoton olduğuna inanmaksızın onu bu işe iten şeyi merak ediyordu; o, yaşayabilmesi için bir zorunluluktu. Yine de bir an Yudin'in sorusu üzerinde düşündü. Aklına kocası Vitya'nın yüzü geldi ve yüzünün kızardığını hissetti. Karanlıkta fark edilmezdi. "O tür bir güç değil," diye cevap verdi.</p>
<p>Yudin ısrar etti. "Mutlaka bu adamlarla yatmayı seçebilecek bir durumdaydınız. Bir şekilde onları çekici bulmuş olmanız gerekiyor."</p>
<p>Hiçbir şey anlamıyordu ve Tamara ondan bunu beklememeliydi.</p>
<p>"General Dubyelt buradaki rolümün biraz farklı olacağını düşünmeye yöneltti beni," dedi.</p>
<p>"Öyle mi?"</p>
<p>Yudin bunu çok iyi biliyordu. Tamara, Dubyelt'in adama gönderdiği mektubu görmüştü, fakat o Tamara'nın yapacağı işi nasıl tarif edeceğini açıkça duymak istiyordu.</p>
<p>"Artık genç değilim, Vasiliy İnnokyentiyeviç."</p>
<p>"Hâlâ çok çekicisiniz." Bunu Tamara'nın dosyasındaki bilgileri okumuş gibi söylemişti.</p>
<p>"Bana sorumlu kişi olacağımı söyledi," dedi Tamara, kararlı bir tavırla. Moskova'ya geldiğinde işinin niteliğinin değişme olasılığı her zaman olmuştu. Eğer öyleyse bu konuda yapabileceği pek bir şey yoktu, ama şu anda</p>
<p>elindeki en iyi fırsat denemekti.</p>
<p>"Piyade eri değil de bir subay," diye belirtti Yudin. "Nasıl isterseniz. Bana bunun Moskova'da yeni bir teşebbüs olduğunu, bir kadının işleri daha az daha az dikkat çekerek yönetebileceğini söyledi."</p>
<p>Yudin yavaşça başını salladı. "Şehrin kuzeyinde bir ev aldık. Yerleşik bir genelev, savaş öncesinden beri öyle." Bir an durdu. "Vatanseverlik Savaşı, yani." Süregelen savaşla 1812'deki arasında bir ayrım yapılması gerekli olmakla birlikte, Tamara süregelen savaşın bir şekilde vatanperverce olmaktan uzak olduğu imasını fark etmeden geçemedi. "Önceki sahibinin başı yasalarla derde girdi," diye devam etti Yudin, "biz de kuruluşu onun elinden aldık. Çok saygıdeğer bir müşteri kitlesi var." Başka bir isim listesi çıkarıp Tamara'ya uzattı. "Tam haşır neşir olmayı isteyebileceğiniz türde adamlar."</p>
<p>"Yani oradaki kızlar ne yaptıklarını biliyorlar mı?" "Biz devraldığımızda çoğu oradaydı. İşin bir yanını -adamlarını yatağa nasıl atacaklarını- biliyorlar, fakat diğer yanına -orada onları nasıl konuşturacakları konusuna daha az aşinalar."</p>
<p>"Yani onlara bildiğim her şeyi öğreteceğim."</p>
<p>Yudin omzunu silkti. "Kontrol tamamen sizde olacak - en azından günlük işler anlamında. Orada kendi odalarınız olacak ve mekânı uygun gördüğünüz gibi işleteceksiniz. Sizden tek istediğim şey düzenli bilgi."</p>
<p>Tamara'yı ilgilendiren tek şey bilgiydi, ama Yudin'in terli generallerden ve şehvet düşkünü gizli meclis üyelerinden öğrenmeyi amaçladığı türden değildi. Ama arşivlere olan ilgisinden söz etmek için henüz er kendi. Yudin'in onun yapacağı işle ilgili görüşünün Dubyelt'inki ile örtüştüğünü gördüğünde bir rahatlama duygusu hissetti; şansını zorlamayacaktı.</p>
<p>"Belirli bir konu hakkında mı?"</p>
<p>"Geniş anlamda, üç kategoriye ayırabiliriz. Başlangıç olarak, yabancılar. Oldukça temkinli olabilirler ve tabii ki tam şu sırada ortalıkta pek fazla İngiliz ve Fransız yok, ama</p>
<p>Avusturya'nın nasıl bir yol izleyeceğini öğrenmek yararlı olurdu. Bizimkilerin arasında ise iki tür var. Bir kısmıyla zaten ilgileniyorsunuz: askerler ve çok fazla konuşan bakanlar. Hangilerinin boşboğazlık ettiğini öğrenmemiz ve buna bir son vermemiz gerekiyor." Biraz durdu. "Son olarak da, bize bilmediğimiz şeyleri söyleyebilecek olanlar." "Örneğin?" Tamara onun neden söz ettiğini tahmin edebiliyordu.</p>
<p>"Dekabristlerin yakalanmasının üzerinden neredeyse otuz yıl geçti. Bu, insanların unutmaya başlaması için yeterince uzun. 1848'i anımsıyor musunuz?"</p>
<p>Tamara birden gözlerinde kıvılcımlar çakarak ona baktı. Onun nasıl öğrenebildiğini, nasıl bu kadar zalim olabildiğini merak etti, fakat sonra 1848'in ona, dünyanın büyük kısmına, kendisi için olduğundan çok farklı bir anlam ifade ettiğini fark etti. Başını salladı.</p>
<p>"Avrupa'nın yarısı devrimin yolundan gitti," diye devam etti Yudin. "Burada olmadı, ama olabilirdi. Bu bizim en büyük korkumuz. Sizden kulak kesilmenizi istediğim konu bu. Kendi hükümetimiz içinde bile devrimci sesler olabilir. Hatta bu bölümde bile."</p>
<p>"Yani yalnızca size mi rapor vereceğim?"</p>
<p>"Leontiy Vasiliyeviç size aksi yönde bir şey söyledi mi?" Tamara omzunu silkti. Dubyelt bu konu hakkında hiçbir şey söylememişti, fakat Tamara Şube'nin iç politikasını, yapılacak en iyi şeyin kimseyi doğru dürüst haberdar etmemek olduğunu anlayacak kadar iyi biliyordu.</p>
<p>"Öyle bir durumda ona karşı çıkmazdım," dedi Yudin. Bir zarfı Tamara'ya doğru itti. "Burada o mekânla ve çalışanlarıyla ilgili ayrıntılar var. Orada bizim mensubumuz olan diğer tek kişi Raisa Styepanovna Tokoryeva'dır. Onunla rahatça konuşabilirsiniz, ama o sizin emriniz altında olacak."</p>
<p>Başka bir şey söylemedi ve Tamara bundan görüşmenin bittiği sonucuna vardı. Oradan ayrılmak üzere ayağa kalktı. "Teşekkür ederim, Vasiliy İnnokyentiyeviç," dedi. "Bağlantıda kalacağım."</p>
<p>Yudin tekrar konuştuğunda neredeyse kapıya gelmişti. "Ah, şuna da ihtiyacınız olacak."</p>
<p>Tamara arkasına döndü. Yudin masasından ona bir kâğıt uzatıyordu - sarı bir kâğıt. Tamara onu aldı, fakat ne olduğunu görmek için yakından bakmasına gerek yoktu: bir kadını resmİ anlamda fahişe olarak tanımlayan sarı bir vesikaydı bu. Tamara onun kızlardan birine, belki de Raisa Styepanovna'ya, ait olduğunu tahmin etti.</p>
<p>"Bu kimin için?" diye sordu.</p>
<p>Yudin bir şey söylemedi, fakat başıyla vesikayı işaret etti. Tamara baktı. Üstünde kendi adı vardı: Tamara Valentinovna Komarova. Hak ediyor olmasına rağmen daha önce böyle bir şeye hiç ihtiyacı olmamıştı, fakat bu her şeyi resmi hale getiriyordu. Yudin onunla oyun oynamıştı. Tamara ona sorar gibi baktı.</p>
<p>"Yüksek rütbeli subayların bile bazen birliklerine destek olması gerekir," dedi Yudin, "özellikle de savaş zamanlarında."</p>
<p>Tamara her şeyin daha farklı olacağını düşünmüş olduğu için kendisine lanet okudu, sonra arkasını dönüp çıktı.</p>
</body>
</html>