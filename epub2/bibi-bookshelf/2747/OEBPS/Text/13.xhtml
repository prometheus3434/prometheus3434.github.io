<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/ey1.css" type="text/css" rel="stylesheet"/>
</head>
<body>
<h1>13</h1>
<p>Dimitriy, kızaktan inerken önce sol ayağını yere bastı sonra sağ bacağını indirip ağırlığının büyük kısmını bastonuna verdi. Moskova güzel görünüyordu - hatırında kalmış olan bu manzara yılın ancak yarısında izlenebilirdi. Bütün şehir karla kaplıydı. İnsanlar bunu doğal karşılıyordu. Herkesin üstünde kalın palto, şapka, eldiven vardı ve atlı arabalardan çok kızaklarla yolculuk ediliyordu, ama bunun dışında şehirde yaşam her zamanki gibi devam ediyordu.</p>
<p>Artık kasım sonuydu ve Sivastopol tahliye edildiğinden beri neredeyse üç ay geçmişti. Dimitriy suda çok kısa kalmış ve yanındaki adamlarının bağrışlarını duyamamıştı, ama bombaların sesini hatırlıyordu. Sonra köprünün üstünde duran çavuşuyla sudaki iki <i>ryadovoy</i> onu yukarı kaldırmayı başarmıştı. Kuzeye yaptığı bu kısa yolculuğun geri kalanını geçici sedyenin üzerinde değil, tek ayağı üzerinde yürüyerek tamamlaması gerekmişti, ama kısa bir süre suda kalmış olması onu canlandırmıştı. Sağlığına kavuşmak için birkaç gün kaldığı Severnaya'da onu bizzat büyük cerrah Nikolay İvanoviç Pirogov tedavi etmişti. Dimitriy'e eter adında bir sıvı koklatmış ve Dimitriy'in başı dönmüştü, sonra Dimitriy'in bacağını doğru biçimi alacak şekilde germişti. Eterin etkisiyle ıstırabı azalan Dimitriy geriye kalan önemsiz derecedeki ağrıya da tahammül edebilmişti. Bu deneyimi anımsamak, onu yaşamaktan daha fazla acı veriyordu. Sonra Pirogov, Dimitriy'in ayağını, ayak bileğini ve baldırını birkaç saat sonra mucizevi bir şekilde taş gibi sertleşerek ayağın hareket etmesine izin vermeyen ıslak bir bandajla sarmıştı.</p>
<p>Ardından onu kuzeye, savaş bölgesinin dışında kalan Simferopol'a nakletmişler ve birkaç hafta sonra da sertleşmiş bandajı kesip çıkarmışlardı. Bacağın bandajın altında kalan kısmı incelmiş, cilt kurumuş ve pul pul olmuştu, ama Dimitriy ayağını biraz hareket ettirebiliyor, hatta biraz ağrısa da hafifçe üstüne bile basabiliyordu. Ona bunun da düzeleceğini söylemiş ve bir baston vermişlerdi. Sonra yavaş yavaş eve doğru yola çıkmıştı. Ancak kısa mesafeli yolculuklar yapabiliyordu -en azından ilk günlerde böyleydi- o yüzden de o güne kadar gördüğü en kötü hanlarda konaklamak zorunda kalıyordu. Ama şikâyet etmeye ne hakkı vardı ki? Eğer ölümü atlatabilmişse, birkaç pire ısırığının da üstesinden gelebilirdi sonuçta. Yolunun üstündeki en büyük şehir olan Harkov'da bir hafta kaldı ve sonrasında kendisini daha hızlı seyahat edebilecek kadar iyi hissetti.</p>
<p>Nihayet önceki gün öğleden sonra Moskova'ya gelmişti. Otelde en az on iki saat uyumuştu ve ertesi sabah ilk iş olarak en eski arkadaşına uğramak istiyordu - bugünlerde aramayı unutmaması gereken bu adamın adı Vasiliy İnnokyentiyeviç Yudin'di.</p>
<p>Kızak, onu tam Silah Deposu'nun yanında bırakmıştı. Dimitriy son defa Moskova'ya geldiğinde inşaatın devam ettiğini görmüş olmasına rağmen bu binanın bitmiş halini hiç görmemişti. Bu tam beş yıl önceydi, tahmin edebileceğinden daha uzun bir süreydi.</p>
<p>Tam zili çalacakken kapı açıldı ve ardında kısa boylu, gözlüklü, saçları dökülmüş bir adam göründü.</p>
<p>"Binbaşı Danilov?"</p>
<p>"Evet.''</p>
<p>"Ben İtibari Meclis üyesi Gribov. Fiilİ Devlet Meclisi üyesi Yudin sizi bekliyor."</p>
<p>Gribov onu aşağı inen taş merdivenlere götürdü ve Dimitriy güçlükle indi. Merdiven korkuluğu yoktu ve Dimitriy'in bastonunun ucunu dayayabileceği alan da çok küçüktü. Dimitriy'in sakatlığı Gribov'u endişelendirmiş görünüyordu, ama Dimitriy'in bunu istemeyebileceğini düşünerek ona doğrudan yardım etmekte tereddüt etti. Dimitriy yalnızca bir kez dengesini yitirir gibi oldu, fakat sadece bir alt basamağa kadar kaydı ve ağırlığını hemen sol bacağına verdi. Çok geçmeden Yudin'in bürosuna varmışlardı.</p>
<p>Burası kasvetli bir yerdi, fakat Dimitriy onu son gördüğünde görev yaptığı büroya çok benziyordu. Bu 1849 yılındaydı ve Kremlin'deydi, fakat biraz daha güney ucuna doğruydu.</p>
<p>Dimitriy içeri girdiğinde Yudin ayaktaydı ve sarılmak için hızla ona doğru yürüdü.</p>
<p>"Mitka," dedi içtenlikle.</p>
<p>"Vasya! Seni görmek çok güzel."</p>
<p>Yudin bir adım uzaklaştı. "Beklediğimden çok daha iyi görünüyorsun," dedi. "Yakında bu bastondan kurtulursun."</p>
<p>"Emin değilim. Sanırım bana yakışmaya başladı," dedi Dimitriy. "Ama sen harika görünüyorsun. Sanki hiç yaşlanmıyorsun." Bu yalandı ve ikisi de bunu biliyordu. Dimitriy, Yudin'in gerçekten kaç yaşında olduğundan hiç emin olamamıştı. İlk olarak 1812 yılında Aleksey uzaklarda Fransızlarla savaşırken ve Yudin, Dimitriy'in annesine kendisini Aleksey'in bir arkadaşı olarak tanıttığı zaman tanışmışlardı. Dimitriy o zamanlar sadece beş yaşındaydı, o yüzden Yudin'in kaç yaşında olduğunu hatırlaması zordu, ama genç bir adam olmalıydı. Genel olarak Yudin görünüşü konusunda kibirliydi. Boyalı olduğu açıkça belli olan saçları bunu doğruluyordu. Dimitriy gençlik günlerinde onun dikkat çekici, sarışın bir yelesi olduğunu hatırlıyordu. Yudin'in yüzü, cildi hep genç kalmıştı. Ama bugün öyle görünmüyordu. Ellerinin üstü bile buruşmuştu. En azından altmışlı yaşlarında olmalıydı, belki de yetmişlerindeydi. İlk defa yaşını gösteriyordu.</p>
<p>Yudin masasının yanına bir iskemle çekti ve Dimitriy oturdu. Yudin kendi koltuğuna gitti. "Olup bitenleri duydum. Sadece senin mektuplarından değil, raporlardan da." "Bu kahramanlık değil," dedi Dimitriy. Ciddiydi. Ne kadar gerekli olursa olsun, bir Rus şehrini yakmak soylu bir eylem değildi.</p>
<p>"Çar'a hizmet ederken yaralandın - önemli olan bu. Annen seninle çok gururlanırdı." Kısa bir sessizlik oldu. "Eminim ki baban gururlanmıştır."</p>
<p>"Ondan haber almadın mı?" dedi Dimitriy merakını gizlemeye çalışarak.</p>
<p>Yudin başını salladı. "Korkarım, hayır."</p>
<p>"Hayatta olduğundan emin misin?"</p>
<p>"Bana bildirirlerdi," diye açıkladı Yudin. "Aleksey ile konuşup sessizliğinin nedenini öğrenmesi için İrkutsk valisine mektup yazdım, fakat şu âna kadar haber gelmedi." "Benden utanıyor," dedi Dimitriy.</p>
<p>"Mesele bu değil. Bu olamaz. Ama Lyoşa zor bir adam olabilir. Sadece böylesinin en iyisi olduğunu düşünüyor olabilir."</p>
<p>"En iyisi mi?" dedi Dimitriy öfkeyle.</p>
<p>Yudin omzunu silkti, fakat daha başka bir açıklaması yoktu. Konuyu biraz değiştirdi. "Görünen o ki, Aleksey'e ne olduğunu merak eden tek kişi sen değilsin." Dimitriy soran bakışlarla bir kaşını kaldırdı ve Yudin devam etti. "Bir meslektaşım onunla ilgili bilgi edinmeye çok hevesli." "Geride kalan son Dekabristleri eşeleyip kara çalmak için mi?" Dimitriy, Yudin'in hükümetteki görevinin ne olduğunu tam olarak bilmiyordu, ama gizli bir iş olduğundan şüpheleniyordu. Aynı cömertliği onun meslektaşlarına göstermezdi.</p>
<p>"Hayır, bu, ayaklanmadan öncesiyle ilgili. Burada, Moskova'da işlenmiş bir dizi cinayetle ilgili, biri 1812'de, diğerleri 1825'te."</p>
<p>Dimitriy kaskatı kesildi. O iki yıl içinde Moskova'da bir hayli ölüm olayı olduğunu biliyordu. Bunlardan birincisini babası anlatmıştı, 1825'tekilere de kendisi şahit olmuştu. "Peki, ne öğrenmek istiyor bu adam, senin şu meslektaşın?"</p>
<p>"O bir kadın."</p>
<p>"Kadın mı?"</p>
<p>"Adı Tamara Valentinovna Komarova - kızlık soyadı Lavrova."</p>
<p>"Lavrova mı?" Bu Dimitriy'in iyi bildiği bir isimdi.</p>
<p>Yudin başını salladı. "Babanın metresini bir süreliğine kabul eden Lavrov ailesi."</p>
<p>"Bunu biliyor mu?"</p>
<p>"Dadısının âşığını soruşturduğunu mu? Sanmam. Ben de söyleyecek değilim. Ona dikkat et, uyanık bir kadın."</p>
<p>"Neden sadece onunla konuşmayı reddetmeyeyim ki?"</p>
<p>"Çünkü <i>benim</i> onun ne kadar şey bildiğini öğrenmem gerekiyor."</p>
<p>"Babamla ilgili mi?"</p>
<p>"Hayır, hiçbir şey bilmediğine eminim. Ama Tamara Valentinovna bir şekilde devlet hizmetinin yeni rejime senin ve benim olduğumuzdan daha az taraftar olan bir koluna ait. Onların ne kadar ileri gitmeye hazır olduklarını öğrenmem gerekiyor."</p>
<p>Dimitriy başını salladı. Yudin hiçbir zaman kendisi veya Aleksey kadar radikal olmamıştı, fakat onların despotlardan, özellikle de Nikolay'dan hoşlanmayışını paylaşacak kadar gelişmişti. Yudin asla, eski çara karşı komplo kurmazdı, fakat Dimitriy onun yeni çarı korumak için her şeyi yapabileceğini tahmin ediyordu.</p>
<p>"Onu ne zaman göreceğim?" diye sordu Dimitriy.</p>
<p>"Acelesi yok. Bir şeyler ayarlayacağım. Senin hâlâ dinlenmeye ihtiyacın var."</p>
<p>"Lana, Petersburg'da beni bekliyor." Yudin bir şey söylemedi ve Dimitriy eve dönüşünü ertelediğine memnun oldu. "Ama burada bana gerek duyuluyorsa bunu anlayacaktır."</p>
<p>"İyi. İyi. Şimdi git ve şehrin tadını çıkar. Ve herkesin senin bir kahraman olduğunu öğrenmesini sağla." Yudin ayağa kalktı ve onu Kremlin'e çıkaracak olan merdiveni gösterdi. Dimitriy ayağa kalktı, yürümeye başladı, kapalı ortamda bastonunun sesi daha fazla duyuluyordu. "Bir akşam birlikte yemek yiyelim," diye ekledi Yudin, "ve bana Sivastopol'la ilgili her şeyi anlat."</p>
<p>Merdivenlerden yukarı çıkmak Dimitriy'e inmekten daha kolay geldi. Yukarı çıkıp döndüğü zaman Yudin'in arkasından baktığını gördü. El salladı, arkadaşı da karşılık verdi, arkasını dönüp dışarı yürürken Gribov'un bürosunda hamaratça çalıştığını gördü.</p>
<p>Emredildiği gibi dışarıda kendisini bekleyen bir atlı kızak vardı, fakat onu geri gönderdi. Yudin'in tamdık yüzünü bir kez daha görmek bile kendisini daha güçlü hissetmesini sağlamıştı, o yüzden yürümeye karar vermişti. Bir Sivastopol kahramanı çizmelerindeki kardan gocunmazdı.</p>
<br/>
<p>"Yalan söyledi," dedi Raisa. "Yaşlı görünüyorsun."</p>
<p>Dimitriy gider gitmez zindanlara gidilen kapıdan odaya girmişti.</p>
<p>"Biliyorum," diye yanıt verdi Yudin.</p>
<p>"Nereden bileceksin? Aynalar sana bir şey söylemeyecek ve diğer herkes de tıpkı biraz önce onun yaptığı gibi seni pohpohlayacak."</p>
<p>"Yaşlı göründüğümü biliyorum, çünkü niyetim öyle görünmek," dedi Yudin. "Emin olmam için ille de görmem gerekmiyor."</p>
<p>Raisa elini uzattı. "Benimle gel. Gidip içelim. Bu seni tekrar gençleştirir." Sırıttı. "Olabileceğin kadar tabii."</p>
<p>Yudin düşünüp taşındı. Susamıştı - bu kadar susadığını hatırlamıyordu. Henüz gücünü ve zihnini etkilememişti, ama her zaman en erken değişen şey cilt olurdu. Bunu ilk defa Zimeyeviç'te görmüştü. İlk tanıştıklarında yaşlı vampir tam öyle görünüyordu - zayıf ve düşkün bir yaşlı adam. Sonraki defasında Yudin onu tanımakta güçlük çekmişti. Gençti -ya da en azından enerjik bir orta yaşlıydı- ve yüzyıllar önce ilk <i>vurdalak</i> olduğu zaman sahip olduğu görünümü geri dönmüştü. Yudin'in bu gençleşmenin beslenmenin etkisiyle olduğunu keşfetmesi uzun sürmemişti. Birkaç deney bunu kuşkuya yer bırakmayacak şekilde kanıtlamıştı.</p>
<p>"Yapamam," dedi Raisa'ya. "Dimitriy beni herkesten daha uzun zamandır tanır. Şüphelenebilir."</p>
<p>"Onun için açlıktan ölecek misin yani?"</p>
<p>"Onun hakkında ne düşünüyorsun?"</p>
<p>"Çekingen -tipik bir asker- fakat üzüntüsünü gizleyemiyor."</p>
<p>"Ne olmuş olabileceğini düşünmeden babasından söz edemiyor."</p>
<p>"O babasının oğlu," dedi Yudin. "Bu onu yararlı olduğu kadar tehlikeli de yapar. Çok yakında ikisiyle de uğraşmam gerekecek."</p>
<p>"Hayal kırıklığına uğramış gibisin."</p>
<p>"Çok zamanıma maloldu," diye göğüs geçirdi Yudin. Oyunun son hamleleri yaklaştığında hep biraz melankolik olurdu.</p>
<p>"Ona ne yapacaksın?"</p>
<p>"Henüz bilmiyorum. Bu Dimitriy'e bağlı. Tamara'yla buluştuğunda orada olman iyi olur."</p>
<p>"Niçin?"</p>
<p>"Ne konuştuklarını bana anlatman için."</p>
<p>"Her ikisinin de bunu doğrudan sana aktaracağını düşünüyordum."</p>
<p>"öyle yapacaklar," dedi Yudin, "ve ikisi de yalan söyleyecek."</p>
<p>"Yani gerçeği sana ben mi anlatacağım?"</p>
<p>Yudin gülümsedi. "Hayır, sadece oradaki katılımcı sayısının tek sayı olması gerekiyor ki, çoğunluğun görüşünü bilebileyim." Yudin, Raisa'nın kendisine yalan söyleyeceğinden şüpheliydi, fakat herkese eşit derecede güvensizlikle yaklaşmak ve özellikle Raisa'ya ne kadar az güvendiğini fark ettirmek daha iyiydi.</p>
<p>"Gerçekten berbat görünüyorsun," dedi Raisa.</p>
<p>"Sen içmek istiyorsan, git. Güzelliğin önemli."</p>
<p>Raisa bunun iki kez söylenmesini beklemedi. Arkasına döndü ve merdivenlerden çıkmaya başladı. Yudin, gidinceye kadar onun arkasından baktı. Dengeyi koruması zor oluyordu. Kendisini en uzun zamandır tanıyan kişi olan Dimitriy'e yaşlı görünmeliydi, fakat farklı insanlar onu farklı yaşta biliyordu ve hepsini tatmin edemezdi. Kendisini nasıl algıladıklarını bile kesin olarak bilemiyordu.</p>
<p>Masasının yan tarafındaki çekmeceyi açıp ağır bir paket çıkardı ve kahverengi kâğıdını açıp içinden saydam ve parlak bir kalsit blok çıkardı. Buna "İzlanda spatı"<a id="dipnot033" style="vertical-align: super;" href="../Text/dipnotlar.xhtml#sonnot033">[1]</a> diyorlardı ve adından da anlaşıldığı gibi dünyada yalnızca bir tek yerde bulunuyordu. Onu Baltık Denizi'ndeki ablukayı aşarak getirtmek zor olmuştu, ama Yudin'in İngilizlerin arasında da arkadaşları vardı. Spatı yukarı kaldırıp masasındaki belgelerden birini onun arkasından bakarak inceledi ve gördüğü şey karşısında gülümsedi.</p>
<p>Önünde iki görüntü vardı; aralarında bir karakter genişliğinde mesafe olan iki satır sırasıydı bu. Bir sarhoşun her şeyi çift görmesi gibiydi, fakat bu duyusal bir yanılma değil, gerçekti. Bu, oldukça iyi anlaşılmış olan bir olguydu. Bir cisme sıradan bir camla bakıldığında cisim değişirdi, cam ışığı saptırırdı ve böylece cismin hafifçe kaymış bir görüntüsü algılanırdı. Ama görünüşe göre ışık, farklı kutuplu iki ayrı tipten meydana geliyor ve İzlanda spatının içinden geçtiği zaman her biri farklı derecede saptırılıyordu, böylece iki görüntü oluşuyordu.</p>
<p>Yudin bu maddenin bir ayna camının yerine kullanılması durumunda ne olacağını merak ediyordu. Işık aynaya girdiğinde bölünür ve aynadan çıkarken bu bölünmüş görüntüler tekrar bölünürlerdi. Bu yansımalardan biri gözlemleyen kişinin zihninin savunmasını aşıp bir <i>vurdalak</i>'ı görünür kılabilir miydi? Raisa sonunda kendi güzelliğini seyredebilir miydi? Yudin'in bütün deneyleri bunu düşündürüyordu ve emin olması için sadece biraz daha çalışması gerekiyordu.</p>
<p>Bu beklentiyle dudaklarını yaladı ve aniden Raisa'nın haklı olduğunu fark etti. Susamıştı. Sadece biraz kana ihtiyacı vardı - onu gençleştirmeye yetmezdi, fakat devam etmesini sağlayabilirdi. Spatı itinayla çekmeceye koydu ve Raisa'nın inmiş olduğu merdivenlere doğru gidip kapıyı arkasından çekti. Tabutların olduğu yere götüren yol ayrımına geldiğinde sola saptı ve çok geçmeden aşağıdaki, Tamara'ya göstermiş olduğu hücrelere açılan altı kapılı kısa koridora geldi.</p>
<p>Koridorun sonundaki yedinci kapı açıktı ve ağır sürgüleri geriye çekilmişti. Raisa içerdeydi. Yudin yaklaşırken bir ses duydu. Raisa'nın sesi değildi; daha zayıf, daha yaşlı ve dehşet ifade eden bir sesti. Ve bunlar Raisa'nın dudaklarından dökülen sözcükler olamazdı.</p>
<p>"Artık yeter! Lütfen, Tanrım. Artık yeter!"</p>
<br/>
<p>Soğuğun Dimitriy'in ayak bileğindeki ağrıya faydası olmuyordu. Çok geçmeden yürümekten vazgeçmiş, şehirdeki her yere atlı kızakla gidiyordu. Moskova'ya geleli bir haftadan fazla olmuştu ve değişmemiş olduğunu bilmesine rağmen şehir daha şimdiden onun gözünde çekiciliğini yitirmişti. Bir zamanlar son derece canlı olan bu şehri sıradan ve sıkıcı hale getiren şey ancak kendi içindeki bir şey olabilirdi. Eğer sorunun Moskova'da olduğunu düşünüyor olsaydı, orada kalmak için zahmet etmez ve hemen Petersburg'a giderdi, ama orada her şeyin daha da kötü olacağını biliyordu.</p>
<p>Onu değiştiren şey savaş olabilir miydi? Bundan kuşkuluydu. Kesinlikle en kanlısı olmasına rağmen Sivastopol, Dimitriy'in savaştığı tek yer değildi. Yarası, savaşta aldığı ilk önemli yaraydı, fakat dürüst olmak gerekirse Dimitriy işin bu yönünün keyfini çıkarıyordu. Askerİ üniformanın, bastonun ve ayağındaki belirgin aksamanın insanların üzerinde yarattığı etkiden hoşlanıyordu.</p>
<p>Ama Dimitriy'in yaşama bakışını tamamen değiştiren şey, savaştan aksayan bir bacakla çıkmış olması değil, esasen savaştan çıkmış olmasıydı. Hayatta kalmıştı. Kırım'a ilk geldiğinde ölümden değil, yaşamaktan korktuğunu biliyordu. Tyeplov her şeyi değiştirmişti. Dimitriy onun sayesinde hiçbir zaman yapamayacağını düşündüğü şeyleri yapmıştı. Bir erkekle yatmıştı. Bir vampirle yatmıştı! Her iki deneyimi de, özellikle de ikincisini, tekrarlamaya istekli değildi, fakat buna cesaret edebilmiş olması ona her şeye cesaret edebileceği hissini veriyordu. Bunu ona öğreten Tyeplov'du. Onu motive eden şey neydi? Tyeplov'a bakılacak olursa bu Aleksey'in hatırı içindi, fakat eğer Dimitriy'in bunun için kendisini ona borçlu hissedeceğini düşünüyorsa, o bir aptaldı. Bunun önemi yoktu. Tyeplov binlerce verst uzaktaydı ve kendilerini şehirde neyin beklediğini bilmeyen istilacılarla besleniyordu.</p>
<p>Ve Dimitriy'in babası hakkında bir şeyler öğrenmek isteyen biri daha vardı - şu Tamara Valentinovna. Buraya, Yegorov'un lokantasına onunla tanışmak için gelmişti. Yudin ona Tamara'ya bir arkadaşının da eşlik edeceğini söylemişti, o yüzden Dimitriy iki kadına dikkat etmesi gerektiğini biliyordu. Kapıda paltosunu ve şapkasını teslim eder etmez onları gördü - biri arkası, diğeriyse yüzü ona dönük olarak oturuyordu.</p>
<p>Dimitriy onları özellikle arıyor olmasaydı bile, odaya girdiği anda gözlerini o -bir kadından çok genç kızı andıran- kadına dikerdi. Yirminin çok üstünde olamazdı. Doğal sarı saçlarına suni bukleler yapılmıştı ve o konuşurken sallanıyorlardı. Mavi gözleri pırıl pırıl parlıyordu ve yine de Dimitriy onların arkasında çok az şey, genç kadının dünyaya vermeyi önemsediği çok az şey olduğunu hissetti. Sessizce durdu ve bir süre onu izledi. Onun kendisini fark ettiğini biliyordu, fakat genç kadın bir kez bile Dimitriy'in olduğu yöne bakmadı.</p>
<p>Bu Tamara değildi. Onun konuştuğu, Dimitriy'e arkası dönük olan kadın Tamara'ydı. Dimitriy onu, Yelena ve Valentin Lavrov'un kızını, son gördüğünde evlerinin penceresinden bakıyordu ve yaklaşık beş yaşlarında olmalıydı, ama kızıl saçları her türlü yanılgıyı önlerdi. Belki saç rengi biraz koyulaşmıştı, ama bu kolaylıkla Dimitriy'in hafızasının bir oyunu olabilirdi. Tamara gür saçlarını atkuyruğu yapmıştı - estetik kaygıdan ziyade pratik olma çabası gibi görünüyordu.</p>
<p>Dimitriy ayağının daha fazla aksadığını hissederek masaya doğru yürüdü, ama bunu bilinçli olarak yapmamıştı. O yaklaşırken sarışın kız başını kaldırıp baktı, hemen sonra kızıl saçlı kadın da aynısını yaptı.</p>
<p>"Tamara Valentinovna Komarova?"</p>
<p>"Evet," dedi Tamara elini uzatarak. "Siz Binbaşı Danilov olmalısınız. Bu, arkadaşım Raisa Styepanovna Tokoryeva."</p>
<p>Dimitriy ikisini de rahatça görebilmek için masanm diğer ucuna oturdu.</p>
<p>"Sivastopol'dan yeni geldiğinizi duydum," dedi Tamara.</p>
<p>"Evet. Sonuna kadar oradaydım, ama sonunda beni yakaladılar." Ne kastettiğini anlatmak için bastonunu biraz kaldırdı.</p>
<p>"Ne oldu?" diye sordu Raisa dobra dobra. Tamara ona böyle şeyler sormaması gerektiğini ifade eden bir bakış fırlattı, fakat Dimitriy için bir sakıncası yoktu.</p>
<p>Dimitriy'in anlattığı hikâye gerçeğe yakındı, ama ordunun geri kalanı şehri boşalttıktan sonra kendisinin neden orada o kadar uzun kaldığından pek söz etmedi. Yine de kırmızı ceketlilerin saldırısını, adamlarının cesur mücadelesini, komutanlarını düşmandan ve sudan kurtarırken gösterdikleri sadakati ve son olarak da sırılsıklam halde nasıl limanı geçip güvenli bölgeye ulaştıklarını anlattı.</p>
<p>Bütün bunları sanki kendisine çok eğlenceli gelmiş gibi anlatıyordu. Dimitriy eskiden askerlerin savaşın gerçekte nasıl bir cehennem olduğunu anlatmamasını küçümserdi. Eve döndüğünde oradakilere, top seslerini duyduğu anda kaçıp saklanmak ve silah arkadaşlarının sırtını çiğneyip geçerken karanlık, rutubetli bir deliğe girerek elleriyle kulaklarını kapatıp her şeyden uzakta olduğunu düşünmek istediğini anlatmak yerine sevinçle tekrar savaş alanına dönüp aynı şeyi yapabileceğini söylemeyi savaş alanında yapılandan daha büyük bir korkaklık olarak kabul ediyordu çünkü. En kötüsü de bu hikâyeleri, onları yüreklendireceğini bile bile, genç adamlara anlatmalarıydı. Ama Dimitriy, hanımların bundan hoşlandığını bilirdi ve konuşurken Raisa'nın bakışlarının sanki yanağını okşar gibi üzerinde gezindiğini hissediyordu.</p>
<p>Konuşma, masaya votka getirmek ve siparişlerini almak isteyen garsonun gelişiyle kesildi. Yegorov'un lokantasının spesiyalitesi <i>blini</i>'ydi<a id="dipnot034" style="vertical-align: super;" href="../Text/dipnotlar.xhtml#sonnot034">[2]</a> ve hepsi ondan istedi. Garson gittikten sonra Tamara konuşmanın yönünü ilgilendiği konuya çevirme fırsatını kaçırmadı.</p>
<p>"Babanıza ne olduğunu öğrenmeye çalışıyorum," dedi.</p>
<p>"Vasiliy İnnokyentiyeviç de öyle söyledi," dedi Dimitriy, bardaklara votka servisi yaparken. Sözünü şişenin ucuna tekrar yerleştirdiği mantarın üstüne vurarak noktaladı. "Neden?"</p>
<p>"O en az iki cinayete tanıklık etmiş."</p>
<p>"Böyle düşünmenizin sebebi nedir?"</p>
<p>"Polis kayıtlarını gördüm. İlki 1812'de, Tverskaya Caddesi'ndeki bir evde."</p>
<p>"Size nasıl yardım edebileceğimi bilemiyorum. O zaman daha beş yaşındaydım."</p>
<p>"Dört veya beş," dedi Tamara. Yudin onun uyanık olduğunu söylemişti. Ya ona tam tarihi sormalı ya da sessiz kalmalıydı. "Ve 1825 yılında da on sekiz yaşına bastınız. İkinci cinayet de o zaman işlenmişti. Malyi Tiyatrosu'nun hemen önünde."</p>
<p>Dimitriy sakin görünmek için kendini zorluyor ve bir şey belli etmediğini ümit ediyordu. Tamara'ya bakmamak için gözlerini Raisa'ya çevirme ihtiyacı hissetti, ama bunun yalan söylediğini belli edeceğini biliyordu.</p>
<p>Her şeyi çok net hatırlıyordu. Oradaydı. Ölen adamın adı Obukov'du. Dimitriy onun rütbesini bile hatırlıyordu - bir yüzbaşıydı. Aleksey'in ve kendisinin -Dimitriy böyle düşünmeyi seviyordu- önderlik ettiği bir grupları vardı. Dimitriy o zamanlar daha teğmendi. Bir <i>vurdalak</i>'a tuzak kurmuşlardı, ama onun vampir olduğunu yalnızca Aleksey ve kendisi biliyordu. Adamlara karşı dürüst davranmamışlardı. Bunun bedelini Obukov hayatıyla ödemişti. Aleksey, Dimitriy de dahil adamların çoğunu göndermiş ve polisle o uğraşmıştı. Tamara'nın bunların hiçbirini bilmemesi gerekiyordu.</p>
<p>"İki cinayet, on üç yıl arayla. Pek ilişkili gibi görünmüyor," dedi.</p>
<p>"1825 yılında beş cinayet işlendi."</p>
<p>"Evet, o kadarını hatırlıyorum." Dimitriy düşünmüş ve hızla konuşmuştu. Ölümler, daha doğal bir açıklama arayan kişiler arasında bile çalkantı yaratmıştı. Eğer olayları hatırladığını tümden reddederse, Tamara onu kolayca faka bastırabilirdi.</p>
<p>"Siz Moskova'da mıydınız?"</p>
<p><i>Minileri</i> getiren garsonun gelişi Dimitriy'e nefes aldırdı. Tamara kendisininkini havyarla, Dimitriy ve Raisa ise vişne ve kremayla almayı tercih etmişti. Garson uzaklaşır uzaklaşmaz, Tamara sorusunu yineledi. "Siz, Moskova'da mıydınız?"</p>
<p>Dimitriy göz temasını kesmeden başını salladı. Tamara, Raisa kadar güzel değildi, fakat çekici olduğu inkâr edilemezdi. Yüzü köşeli, hatta biraz erkeksiydi ve koyu kahverengi gözleri, saç rengiyle sıradışı bir zıtlık oluşturuyordu. Raisa gibi minyon yapılı değildi, fakat ölçüleri çok orantılıydı. Oldukça güçlü gibi görünüyordu. Yüzünde, özellikle burnunda ve çene hattında, tanıdık bir şey vardı. "Babanız size bundan bahsetmedi mi?"</p>
<p>"Niçin bahsedecekti ki? Babam bir sürü suçu bildirirdi. Bu işinin bir parçasıydı."</p>
<p>"Onunla hâlâ temasınız var mı?"</p>
<p>Dimitriy ağzında acı bir tat hissetti. Bu Tamara'nın suçu değildi -tamamen doğal bir soruydu- ama Dimitriy'in babasının son zamanlardaki sessizliğinden söz etmesine gerek yoktu. Şimdi karşı ateşe geçmenin sırası gelmişti.</p>
<p>"Onun sizin anne ve babanızın arkadaşı olduğunu biliyorsunuz/'dedi.</p>
<p>Tamara o anda yürüyor olsaydı, tökezlerdi. Güveni bir anda buhar olup uçuverdi.</p>
<p>"Annem ve babam? Babanız?"</p>
<p>Dimitriy avantajından yararlanmaya çalıştı. "Doğru. Eh, aslında tanıdığı kişi Vadim Fyodoroviç'ti - o da büyükbabanız oluyor."</p>
<p>Bu Tamara için daha güvenli bir zemin gibi görünüyordu. "Öyleydi," dedi Tamara, bulaşıcı bir heyecanla. "Savaşta birlikte çarpışmışlar. Hakkında çok şey duydum, ama hiç tahmin edemezdim. Aleksey, Aleksey İvanoviç'miymiş - sizin babanız?"</p>
<p>Dimitriy başını salladı. "Doğru. Vadim'i hatırlayamayacak kadar küçüktüm o zaman, fakat babam o kadar çok şey anlattı ki; tıpkı belki de annenizin anlattığı gibi."</p>
<p>"O, büyükbabamdan ve birlikte savaştığı arkadaşlarından her zaman bahseder: Vadim, Dimitriy, Maks ve Aleksey. Ama Aleksey, bir isimden öte bir şey değildi benim için."</p>
<p>"O dördünden bir tek o hayatta kaldı. Maks, Maksim Sergeyeviç Lukin'di; Dimitriy de, Dimitriy Fetyukoviç Petrenko. Austerlitz'de babamın hayatını kurtarmış olduğu için bana onun adını vermişler." Dimitriy'in aklına binlerce hikâye geliyor ve hangisini önce anlatması gerektiğini düşünüyordu. Aniden bir şey fark ederek sustu. Gülümseyerek Tamara'nın yüzüne baktı, ama konuşmaya devam etmedi. Gözlerini Raisa'ya çevirdi. "Sizin çok canınızı sıkıyor olmalıyız."</p>
<p>Raisa'nın yüzüne geniş bir gülümseme yayıldı. "Hiç de değil," dedi. "Babanız gerçekten önemli bir adammış. Ona benzediğiniz için gururlandığınızı görebiliyorum."</p>
<p>"Öyleydi," dedi Dimitriy, sonra dönüp Tamara'nın koyu gözlerine baktı. "Öyleydi."</p>
<p>"Eminim öyleydi," dedi Tamara. "Sadece bu cinayetlerle ilgili bir şeyler anlatmış olacağını ümit ediyordum."</p>
<p>"Tek kelime bile etmedi," diye yalan söyledi Dimitriy. Şu anda, Aleksey'in kendisiyle paylaşmış olduğu bilgiyi Tamara'ya söylememek daha önemliydi. <i>Vurdalak</i> geçmişteki anılara emanet edilebilirdi. Tyeplov ve Kırım bile şu anda uzak görünüyordu. "Bunu öğrenmeyi neden bu kadar istiyorsunuz?"</p>
<p>"Üstünden ne kadar zaman geçmiş olursa olsun," dedi Tamara, "cinayet, cinayettir." Konuşurken Raisa'ya bakıp esrarlı bir şekilde güldü. Dimitriy, Raisa'ya dönünce bunun nedenini anladı. Burnunun ucu kocaman bir çırpılmış krema kabarcığıyla süslenmişti. Dimitriy gülmemeye çalıştı, ve Raisa neden bu kadar eğlendiklerini anlamak için bir ona bir Tamara'ya bakarken yüzüne bir gülümseme yayıldı. Tamara, Raisa'ya istenmeyen maddeyi uzaklaştırması gerektiğini işaret etmek için kendi burnunu ovuşturdu, ama Raisa yine anlamadı. Sonunda Dimitriy peçetesini aldı ve kremayı silmek için ona doğru uzandı. Dimitriy tam ona dokunacakken Raisa peçeteyi ondan aldı. Dimitriy parmaklarının bir an onunkilerle temas ettiğini hissetti.</p>
<p>"Dimitriy Alekseyeviç," dedi şakacı bir tavırla Dimitriy'e gülümseyerek, "fazla cesur davranıyorsunuz." Kremayı temizlemeye başladı, fakat sesi ve gözleri Dimitriy'e, şans verilecek olursa, çok daha fazlasına cesaret edebileceğini gösteriyordu.</p>
<p>Çok geçmeden oradan ayrıldılar. Yemeği Dimitriy ödedi, dışarı çıktıklarında bir atlı kızak çağırdı ve giderlerken arkalarından baktı. Biraz sonra kendisi de bir atlı kızağın arka koltuğunda kürklere gömülmüş, oteline doğru yol alıyordu. Kendisini yıllardır olmadığı kadar mutlu hissetti ve gülümsedi. Bir anlamı olmasa da Raisa'nın flört etmesi hoşuna gitmişti, ama bunun kendini nasıl hissettiğiyle hiçbir ilgisi yoktu. Bunun nedeni çok farklı bir şeydi.</p>
<p>Tamara'nın hiçbir fikri yoktu. Kendisinin de bu akşama kadar bir fikri yoktu. Çok aşikâr olmalıydı, fakat babası zeki bir yalancıydı. O ve Dominikiya, Tamara'yı Moskova'da bırakıp Sibirya'ya giderken Tamara -o zavallı küçük kız- dahil herkese izlerini kaybettirmişlerdi. Dimitriy güldü. O artık bir kız değildi. Bunu ele veren şey yüzüydü. Dimitriy başka kimsenin fark etmemiş olmasına şaşırıyordu, ama Aleksey'in yüzünü ondan daha iyi kim tanıyabilirdi ki? Hatta Dominikiya'nın yüzünü bile hatırlıyordu; onu son defa tıpkı bunun gibi soğuk bir kış gecesinde Lavrovların evinin önünde görmüştü ve küçük Tamara o sırada içeride bekliyordu.</p>
<p>Tamara burnunu Dominikiya'dan, çenesini ise Aleksey'den almıştı. Bir kadın için fazla güçlü bir çeneydi, ama ona uyuyordu. Lavrovlar onu kendi çocukları olarak yetiştirirken bile muhtemelen bunu fark ediyor olmalıydılar. Ama Tamara hiçbir zaman onların öz kızı olmamıştı. Annesi, kendisini sadece onun dadısı olarak gösteren kadındı - Dominikiya Semyonovna. Bu gerçek bir kez saptandığında, başka bir kanıta gerek duyulmaksızın, babasının da kim olduğu ortaya çıkıyordu: Dominikiya'nın sevgilisi Aleksey İvanoviç. Onlar sırlarını sürgüne beraberlerinde götürmüş ve kızlarına bile açmamışlardı. Aleksey de oğluna söylememişti ve Dimitriy bunun nedenini çok iyi anlayabiliyordu. O zamanlar Dimitriy gençlere has kibriyle, babasının karısını, Dimitriy'in annesi Marfa'yı aldatmasına zaten çok öfkelenmişti. Ona bir de başka bir çocuk olduğunu söylemek çılgınlık olurdu. Fakat artık Marfa ölmüştü, Aleksey de neredeyse ölmüş gibiydi ve Dimitriy bugüne kadar aile bağlamında hep dünyada yapayalnız olduğunu düşünmüştü.</p>
<p>Ama şimdi bu değişmişti. Gülümsedi ve kürklere daha sıkı sarınıp bu fikrin tadını çıkardı. Hatta kızağın sürücüsünün duyamayacağı kadar olmakla birlikte, yüksek sesle söyledi bile bunu. Sözcükler dudaklarından bir mucize gibi döküldü.</p>
<p>"O benim kız kardeşim."</p>
</body>
</html>