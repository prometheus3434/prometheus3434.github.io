<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/ey1.css" type="text/css" rel="stylesheet"/>
</head>
<body>
<h1>23</h1>
<p>Akıntıya kapılmış olan cesedi, şehrin biraz dışında nehir kıyısında bulmuşlardı. Kimliğini belirlemek zor olmamıştı, üstünde bir süvari binbaşısı üniforması vardı ve Binbaşı Dimitriy Alekseyeviç Danilov'un, Majestelerinin büyük gününün sabahında göreve gelmediği biliniyordu. Ne zaman öldüğü kesin olarak bilinmiyordu, ama taç giyme töreninin öncesindeki gece ölmüş olabileceği yönünde spekülasyonlar yapılıyordu. Kimse, Binbaşı Danilov'un şehrin o tehlikeli bölgesine neden gitmiş olabileceğini bilmiyordu, fakat kendisine saldıran serseriler, raporlarda bildirildiği gibi oldukça vahşi bir şekilde boğazını kesmişlerdi.</p>
<p>Tamara'nın aldığı bilgi farklıydı. Nadya ona, Dimitriy'in Raisa'ya uğradığını ve onların evden ayrıldığını görmediğini söylemişti, kendi başına bir bilmeceydi bu. Ama ikisi de gitmişti. Dimitriy'in yokluğunun nedeni çok geçmeden anlaşılmıştı, fakat Raisa'dan en ufak bir iz bile yoktu. Tamara haberleri duyuncaya kadar onların birlikte kaçtığından şüphelenmiş, en azından böyle olduğunu ümit etmişti. Dimitriy'in cesedinin durumunu öğrendikten sonra ilk tahmini geride kalan vampirin, Mihaylov'un, onları Raisa'nın odasında yakalayıp ikisini de vahşice öldürmüş olabileceği olmuştu. Raisa'nın cesedinin de çok geçmeden nehir kıyısında bir yerde bulunacağından ve çok azı Dimitriy'le bağlantı kurabilecek derecede zeki olmasına rağmen, gazetelerin de aynı iştahla genç kadının boynundaki yaranın ayrıntılarıyla oyalanacağından emindi.</p>
<p>Sonra mektup gelmişti.</p>
<p>Yudin defin töreniyle ilgili düzenlemelerin büyük kısmını halletmişti. Petersburg'da, Vasiliyevskiy Adası'nda olacaktı. Sonra, yola çıkmadan önceki akşam Yudin, Tamara'ya merasime katılamayacağını bildirmişti. Ona Dimitriy'in ölümünden kendisini sorumlu tuttuğunu ve Svetlana Nikitiçna'nın ona suçlayarak bakıp ıstırap çekmesini istemediğini söylemişti. Bu, Svetlana'nın acısından çok kendi vicdanını teskin etmek için seçtiği bir yol gibi görünüyordu, ama Tamara'nın yapabileceği bir şey yoktu.</p>
<p>Mektubu ertesi sabah, trene yetişmek için evden ayrılmak üzereyken bulmuştu. Gece yarısından sonra gelen bilinmeyen bir ulak kapının altından atmıştı. Tamara mektubu yerden almış, fakat Petersburg'a giden trene bininceye kadar okumaya fırsat bulamamıştı. Uzun değildi.</p>
<br/>
<i><p>Sevgili Tamara Valentinovna,</p>
<p>Sen bu mektubu aldığında ben gitmiş olacağım. Ölüp ölmeyeceğime kader karar verecek. Ve bu durumda kader ortak arkadaşımız Raisa Styepanovna'nın şeklini almış olacak. Seni ayrıntılı açıklamalarla sıkmak istemiyorum. Klin'e zamanında yetişmeyi başaramamış olduğumu ve ben Raisa'ya ulaşamadan Tyeplov'un onu, kendisi gibi bir yaratığa dönüştürmüş olduğunu söylemem yeterli. Böyle bir dönüşümün ancak kişinin kendi iradesiyle istemesi durumunda gerçekleşebilmesi, Raisa'nın yaptığı şeyi iyice ihanet haline getiriyor. Yıkıldım.</p>
<p>Ama yine de sefaletten ümit doğdu. Onun verem olduğunu ve bu hastalığı Tyeplovün kendisini bir vampire dönüştürmesine izin vererek, hatta daha da fazlası, bunu ondan isteyerek mağlup etmeyi planladığını öğrendim. Onu yürüdüğü yolda izlememi ümit ettiğini de öğrendim ve bunu görmek istedim. Sanırım bunu yapacağım. Onu ziyaret edip benden ne istediğini soracağım. Eğer haklıysam, onunla birlikte olacağız. Değilsem, ne olacağını kim bilebilir? Senden haklı olmam için dua etmeni isteyemem, ama Tanrıya bana yol göstermesi için dua etmeni isteyebilirim.</p>
<p>Bütün bunları sana, bir yıldan az bir zamandır tanıdığım ve nadiren gördüğüm bir ahbabıma neden anlattığımı sorabilirsin. Tahmin edebileceğin gibi, sevgili Toma, sen bilmiyor olsan da ben senin sırrını biliyorum. Annenin ve babanın kim olduğunu biliyorum. Bunu sana şimdi ve burada açıklayabilmeyi çok isterdim, fakat bu benim alabileceğim bir karar değil ve öyle olsa bile, onu beni hor görmene neden olacağından kuşku duymadığım bir maksadı açıkladığım sayfalara emanet etmezdim.</p>
<p>Tahmin edebileceğin gibi gerçeği bilen kişiler, Dominikiya Semyonovna ve babam. Majestelerinin affı sayesinde çok yakında dönecekler. Onlardan sana anlatmalarını iste. Ama Toma, lütfen babama bana ne olduğunu söyleme. O da senden daha fazla kabullenemez bunu.</p>
<p>Sonunda seninle tanışmak hayatımdaki en büyük mutluluklardan biriydi.</p></i>
<i><p class="sagayasli">Ebediyen senin</p>
<p class="sagayasli">Dimitriy Alekseyeviç Danilov</p></i>
<br/>
<p>Tamara bu mektubu tuhaf buldu. Ama mesaj açıktı, en azından ilk kısmı. Raisa bir <i>vurdalak</i> olmuştu. Tamara, Raisa'yı Degtyarniy Yolu'nda tekrar gördüğünde genç kadın Dimitriy'in kendisini Tyeplov'dan kurtardığını söylemişti ve bu yalandı. Tyeplov onu kendisi gibi yapmıştı. Tamara onda bir değişiklik fark etmemişti, ama ne görebilirdi ki? Raisa'nın doğasının değiştiği ancak gün ışığında anlaşılabilirdi.</p>
<p>Ama bundan da kötüsü, Dimitriy'i aldatmıştı. Böyle bir zalimliğe ne gerek vardı? Bu belki de onun yeni doğasının bir göstergesiydi. Ama herkesten kan içebilirdi. Neden Dimitriy'e onu da kendisine benzetmek istiyormuş gibi davranmıştı? Dimitriy haklıydı; bu fikir Tamara'yı isyan ettirdi ve eğer şansı olsaydı Dimitriy'e bağırıp onun da isyan etmesini isterdi. Ama Raisa, Dimitriy'in yanında yaşamasına izin vermemişti. Onun kendi isteğiyle yanına gelmesini beklemiş, sonra da mahvetmişti. Sahibini aptal yerine koymak, kanı daha lezzetli mi yapmıştı?</p>
<p>En iyi olasılıkla, bir şeylerin yolunda gitmemiş olduğu düşünülebilirdi: Raisa'nın Dimitriy'i kendisine benzetmeye çalışmış ama başaramamış olduğu. Her halükârda Dimitriy'in bütün kanı emilmiş olan ve Moskova Irmağı'nın kenarında yatan vücudu onun için ölümden sonra bir yaşam olmayacağının en belirgin kanıtıydı. Raisa hâlâ dışarıda bir yerlerde dolaşıyor ve insanların kanıyla besleniyordu, ama Dimitriy için her şey bitmişti.</p>
<p>Ama onu titreten, mektubun ikinci kısmıydı. Dimitriy'in onun anne ve babasıyla ilgili bildikleri... O, Tamara'ya umut vermişti; uzun arayışı boyunca karşılaştığı her şeyden daha somut olan bir umut. Af haberi şimdiye kadar Sibirya'ya ulaşmış olmalıydı. Aleksey ve Dominikiya belki hemen, belki de biraz zaman geçtikten sonra geri dönerlerdi, ama dönerlerdi, Tamara bundan emindi. Ve döndüklerinde gerçeği biliyor olacaklardı. Dimitriy böyle vaat etmişti.</p>
<p>Tamara Petersburg'a defin töreninin yapılacağı gün geldi. Dimitriy'in tabutu da Tamara'nın da kullanmış olduğu modern vasıtayla -demiryoluyla- birkaç gün önce getirilmişti. Cenaze, Vasiliyevskiy Adası'na Rusya'nın XIX. yüzyıla akışının bir diğer örneği olan Nikolayevskiy Köprüsü'nün üzerinden getirilmişti. Konstantin, Tamara'ya babasının bu köprünün, kraliyet ailesinin Kış Sarayı'nın pencerelerinden bitmek tükenmek bilmeyen cenaze kortejlerinin geçişini görmemeleri için akıntı yönünde oldukça aşağıya inşa edilmesini emretmiş olduğunu söylemişti. Tamara onun şaka yaptığını düşünmüştü, ama artık bundan o kadar emin değildi.</p>
<p>Makul ölçüde katılım olmuştu; bol miktarda ordu mensubu, Svetlana'nın büyük ailesi, hatta Dimitriy'in birkaç kuzeni -Tamara Dimitriy'in onlarla seyrek görüştüğünü öğrenmişti- bile vardı. Birkaç ay önce olsaydı, Tamara'nın onlara soracağı bir sürü şey olurdu, fakat 1812 ve 1825'teki cinayetler ve Aleksey'in onlarla ilgisi konusunda bilmediği pek az şey vardı artık. Tamara ailesine, sürgünde olmasına rağmen onun bir kahraman olduğunu söyleyebilirdi, ama çok yakında bunu Aleksey'in kendisine söyleme onuruna sahip olacaktı.</p>
<p>Son karşılaşmalarının ne kadar soğuk geçmiş olduğu düşünülecek olursa, Svetlana, Tamara'ya karşı kibar, hatta biraz coşkulu davranmıştı. Tamara en azından gelme zahmetine girmişti. Dimitriy'in Moskova'daki arkadaşlarını temsilen ancak birkaç kişi gelmişti.</p>
<p>"Fiili Devlet Meclisi üyesi Yudin benden şahsen özürlerini iletmemi istedi," dedi Tamara, açıklama mahiyetinde. "Majestelerinin yürürlüğe koyduğu reformlar için çok yoğun çalışması gerekiyor."</p>
<p>"Biliyorum. Biliyorum," dedi Svetlana. "Her şeyi o organize etti ve ödemeleri yaptı. Ama merasimde ortalıkta görünmemek tam Vasiliy Denisoviç'e göre."</p>
<p>Bu, baba adıyla ilgili basit bir hataydı, İnnokyentiyeviç yerine Denisoviç demişti. Svetlana'nın orada olmayan diğer bir kişiyi kastetmiş olduğu açıktı: Vasiliy Denisoviç Makarov. Onlardan biri bu cenaze törenini düzenlemiş, diğeriyse Svetlana'nın eski evinin kiralarını ödemişti. Ve yine de şu anda ikisi de burada değildi.</p>
<p>Tamara'yı en çok şaşırtan şey ise Rodyon Valentinoviç'i orada görmek oldu.</p>
<p>"Dimitriy'i tanıyor muydun?"</p>
<p>"Çok uzaktan. Yıllar öncesinden. O gençti, ben de daha gençtim, sense daha doğmamıştın. Anne ve babasıyla ziyarete gelirdi. Buraya gelmem için annem ısrar etti. Büyükbabamızı onurlandırmak adına. O ve Aleksey İvanoviç çok yakınlarmış."</p>
<p>Rodyon çok geçmeden görevine dönmesi gerektiğini söyleyerek oradan ayrıldı. Tamara ona dadısının ismini söylediği için teşekkür etmeye bile fırsat bulamadı.</p>
<p>Ertesi sabah kalkan trenle Petersburg'dan ayrıldı. Konstantin şehirde değildi, ama olsa bile Tamara onunla temas kurmaya çalışmazdı. Bu bekleyebilirdi. Şu anda zihnini meşgul eden tek düşünce vardı: Dekabristlerin dönüşü.</p>
<p>Müzik yoktu. Işık yoktu. Ne soğuk, ne sıcak, ne ıstırap, ne rahat, ne zevk ne de acı vardı. Yalnızca aniden başlayan zorlu bir solunum sesi duyuluyordu: Havayla son doluşlarının üzerinden günler geçmiş olan akciğerlerin sesiydi bu. Mevcut tek bilgi, diğer bir kişinin zihninin anlayışıydı.</p>
<p>Nefes alan Dimitriy'di. Bu, yaşama kademeli bir dönüş değildi; ölümden uyku haline, oradan da uyanıklığa geçiş değildi. Zihni farkına vardığı anda, hava açlığı çekmeye başlamıştı Dimitriy. İlk başta bir yere kapatılmış olduğunu hissederek umarsızca birkaç derin nefes çekmişti içine. Aklına önce bulunduğu yerin havasız olduğu, sonra da ona pek ihtiyacı olmadığı gelmişti.</p>
<p>Sonra Raisa'nın zihnini algılamıştı. Bir anne babanın, kendi anne ve babalarından aldıklarının üstüne yaşamları boyunca biriktirdiklerini de ekleyerek toparladıkları bilgi dağarcığını evlatlarına aktarabilmeleri en az onon beş yıl sürerdi. Hatta bu sürece yardım etmeleri için başkalarını da devreye sokabilirlerdi. Bir <i>vurdalak</i> ise, sağ kalma açısından hayati önem taşıyan bilgilerin bu kadar yavaş aktarılması riskine giremezdi; o, ya yeni doğmuş bir tay gibi birkaç saat içinde yürümeyi öğrenir ya da ölürdü. O yüzden ebeveyn vampir zihnini çocuğuyla paylaşırdı.</p>
<p>Dimitriy gibi Raisa'da uyanıktı, gece başlarken yeni uyanmıştı. Dimitriy gibi o da karanlık bir yerdeydi. Bir tabuttaydı. Karnı açtı. Üstündeki kapaktan yansıyıp yüzüne vuran nefesinin ılıklığım hissedebiliyordu. Dimitriy de aynısını hissediyordu. Raisa kapağı itip açtı. Dimitriy de itti, fakat kapağı hareket ettiremedi. Tekrar denedi, ama tabuttan çıkmayı başaramadı. Kapana sıkışmış olmanın vereceği korkunç hisse hazırlandı, bedenini sınırlarına kadar esnetemediği zaman hissettiği klostrofobiye. Ama böyle bir şey olmadı. Tam tersine kendini... güvende hissediyordu. Dimitriy, Raisa'nın zihnini yardıma çağırdı; Tyeplov tarafından bir vampire dönüştürüldükten sonra ilk uyandığında Raisa da öyle yapmıştı. Dimitriy Raisa'nın yeni yaşamının -yeniden doğuşunun- ilk anlarında yaptığı ilk hareketleri anlarsa, kendi hareketlerinin de daha anlamlı olacağını ümit ediyordu.</p>
<p>Raisa şimdi bir taş merdivenden inmiş, karanlık, basık bir dehlizde yürüyordu. Son kez birlikteyken yaptığı gibi Dimitriy'in zihnine direnmedi. O günün üstünden Dimitriy'in tahmin ettiğinden daha fazla zaman geçmişti. Üç haftadır ölüydü ve iki hafta önce de gömülmüştü. Ama şimdiki zamanı değil, geçmişi merak ediyordu. Raisa'nın zihninde onun kendi yeniden doğuşunun anısını arıyordu.</p>
<p>Dimitriy haftalarca, aylarca, sonra da yıllarca geriye gitti, ama Raisa'nın yeniden dirildiği âna rastlayamadı. Raisa'nın ölüsünü gördüğü Klin'deki mezarlıkta hemen buldu. Raisa orada Tyeplov'la birlikte durup baktıklarını hatırlıyordu. Sonra Dimitriy'i görmüştü ve hızlı hareket etmişlerdi. Tyeplov, Raisa'nın boynunu ısırmış, o daTyeplov'un göğsünü kesmişti. İkisi de, kendilerini başka bir vampirin kanının iğrenç tadına karşı hissizleştirerek, diğerinin kanını ağızlarının çevresine sürmüşlerdi. Sonra Raisa yaralarının iyileşmesini önlemeye yoğunlaşarak Dimitriy'in gelmesini beklemişti. Bazı sesler duymuş, fakat bir anlam verememişti. Ancak Tyeplov vücudunu ayağıyla dürttüğünde gözlerini açmış ve Dimitriy'in bilincini yitirmiş bir halde yanında yattığını görmüştü. Sonra Tyeplov'la birlikte kaçmışlardı.</p>
<p>Raisa o zaman bile bir <i>vurdalak</i>'tı. Tyeplov ve Mihaylov geneleve geldiklerinde, Dimitriy'le ilk tanıştığında, Tamara'yla ilk tanıştığında, Degtyarniy Yolu'na geldiğinde de öyleydi.</p>
<p>Dimitriy yıllarca geriye gitti. 1848 - kolera - kıtlık -yabancı devrimler. 1831 - Polonya Ayaklanması -Türklere karşı devrim. 1826, Nikolay'ın tahta çıkışı. Hatta 1825 ve Dekabrist Ayaklanması; Raisa orada bulunmuş olmamasına rağmen bunları hatırlıyordu. Ve ondan kısa süre önce, boynunda bir zincirle, o mağaranın derinliklerinde babasının yüzü! Ve sonunda Dimitriy o ânı hatırladı. Raisa'nın yeni olanı algıladığı, kendisini yaratan kişinin zihnini aradığı ânı. Dimitriy o kişiyi tanıyordu, Kyeşa'ydı o, Moskova'da babasıyla birlikte peşine düşmüş oldukları vampir; Raisa'yı kendisi gibi bir yaratığa dönüştürmüş olan adam.</p>
<p>Sonra bütün bilgiler akın etti. Her şey onu aldatmak için yapılmıştı. Raisa'nın vampir olduğu yalan değildi, ama sadece birkaç ay önce vampir olmuş da değildi; o otuz yıl önce dönüşmüştü. Raisa'yla Dimitriy arasında geçen her şey bir tek amaca hizmet etmişti: Dimitriy'i ikna etmek, çünkü o zorlanamazdı; arzu ettikleri şeye rıza göstermesi gerekiyordu. Ve yine de ilk hareketi yapan Raisa değildi. İlk hareket, Kyeşa, Raisa'nın, Raisa da onun kanını içerken onları seyreden adamdan gelmişti; Raisa'nın Cain adıyla tanıdığı adamdan. Fakat o artık bir insan değildi. O da bir <i>vurdalak'tı</i>.Artık adı Cain değil, Yudin'di.</p>
<p>Dimitriy aldatılmış, oyuna getirilmiş, baştan çıkarılmış ve istismar edilmişti. Bunda başlıca rolü Raisa oynamıştı, ama hepsinin nedeni ve sorumlusu Yudin'di. Yudin'in nedenleri Dimitriy için bir kapalı kutuydu; onları Raisa da bilmiyordu ve Dimitriy, Raisa'nın bile ulaşamadığı şeyleri algılama gücüne sahip değildi. Ama yine de bütün bunlardan dolayı kendini aldatılmış hissetmiyordu. Şu an içinde bulunduğu durum onu mutlu etmiyordu, ama rahatsız da etmiyordu. Dimitriy neyse oydu ve bunu reddetmesi kendini reddetmesi demekti. Eski Dimitriy'in, şimdiki durumundan nefret edeceği kesindi, ama o önemsemiyordu. Eski Dimitriy eski bir arkadaş gibiydi; yakın, fakat pek önemsenmeyen bir arkadaş. Yeni Dimitriy'i hor gürüyorsa bu, onun ne büyük bir budala olduğunu gösterirdi.</p>
<p>Raisa şimdi ahşap bir kapıya gelmişti. Anahtarı vardı, ama kullanmakta tereddüt etti. Açlık başına vurmuştu, ama onun giderilmesinin ne kadar harika olduğunu da biliyordu. Aceleye getirmek istemiyordu. Dimitriy de bir o kadar açtı, ama yemeğini geciktirmek istemiyordu. Üstündeki tahta kapağı defalarca tekmeledi ve sonunda kapak kırıldı. Dimitriy yeni kavuştuğu gücünün keyfini çıkararak dizleri ve ayaklarıyla tekmelemeye devam etti. Sonunda kapak darmadağın oldu. Üstündeki toprağın birazı tabuta döküldü, ama bunun önemi yoktu. Birkaç saniye sonra Dimitriy geride bıraktığı tünelin bütünlüğünü umursamadan bir köstebek gibi toprağı kazıyor ve yukarı doğru ilerliyordu.</p>
<p>Sonunda yüzeye ulaşıp serin gece havasını içine çekti. Serin hava, tıpkı aşağıdaki ılık hava gibi, Dimitriy'i sevindiren bir şey değildi; hava algısı sadece kendisinin ve avının nerede olduğunu daha iyi anlamasını sağlıyordu. Esintiler insan kanının kokusunu taşırlardı. Her yer yüzlerce kokuyla doluydu. Dimitriy'in onları birbirinden ayırt etmeyi öğrenmesi gerekiyordu.</p>
<p>Açlık ona Raisa'nın zihninde yaptığı keşif gezisini unutturmuştu, fakat şimdi bir görüntü su yüzüne çıkmaya çabalıyordu, şaşırtıcı ve tanıdık bir görüntü. Raisa'nın Dimitriy'in babasının yıllar önceki görüntüsünün anısını belleğinde saklamış olmasının bir anlamı olmalıydı. Onlar karşılaşmış olmalıydılar. Dimitriy biraz daha uğraşırsa bunu tam olarak anlayabileceğinden emindi. Fakat şu anda Raisa'nın zihninin ön planında Dimitriy'in annesinin yaşlı yüzünün bulunması tam bir bilmeceydi.</p>
<p>Çok önemli değildi. Şu anda daha acil olan şey açlıktı. Zengin bir koku karışımının arasından bir tanesi öne çıkmıştı şimdi. Dimitriy sadece onun bir insana ait olup olmadığını anlayabilirdi, ama erkek mi yoksa kadın mı ya da genç mi yoksa yaşlı mı olduğunu ayırt edemezdi. Bu tip ayrımları pratik yaparak öğrenebileceğinden emindi, ama şimdilik koku ona kanın sahibi olan bedenin yakınlarda bir yerde olduğunu söylüyordu. O kadar acıkmıştı ki. İçinden bu hisse eşlik edecek bir müziğin yükselip yükselmeyeceğini görmek için bir an durdu, ama hiçbir şey duymadı. Sinir bozucuydu ama alışırdı. Açlık çağırabileceği her türlü müzikten daha büyük bir baştan çıkarıcıydı.</p>
<p>Dimitriy mezarlıkta hızla yürürken burnu kılavuzluk etti.</p>
<p>"Onu öldürmen mi gerekiyordu?"</p>
<p>Tamara korku içinde ve kaçmaya hazır bir şekilde merdivende duruyordu. Kendine bir yararı olup olmayacağını bilmiyordu, ama yukarıda hâlâ biraz gün ışığı vardı. Oraya ulaşmasını sağlayacak olan birkaç basamağı tırmanıncaya kadar Raisa'nın ona yetişemeyeceğini de tahmin ediyordu. Aksi takdirde onu Dimitriy'le aynı kaderi paylaşmaktan alıkoyabilecek hiçbir şey kalmazdı.</p>
<p>"Kimi?" diye sordu Raisa. Yudin'in masasına oturmuş, ayaklarını masanın üstüne koymuştu ve oradan aldığı bir belgeyi okuyordu. Tamara'ya bakmamıştı bile.</p>
<p>"Kim olabilir sence?"</p>
<p>"Çok insan öldürdüm," diye cevap verdi Raisa.</p>
<p>Tamara onların kaç kişi olduğunu merak etti. Tyeplov'un Raisa'yı bir <i>vurdalak</i>'a dönüştürmesinin üstünden sadece bir ay geçmişti. Kaç ruhu tüketmiş olabilirdi ki? Günde bir tane mi? Mümkündü. Degtyarniy Yolu'nda erkeklerin arasından daha hızlı geçtiği de olmuştu, ama Tamara yine de bunun için onu kınayamazdı. Ama bu durum, Dimitriy'in her iki grup tarafından da ne kadar kolay unutulduğuna dair bir ipucu olabilirdi.</p>
<p>Tamara, Raisa'yı görmeye gelmemişti ve onu burada, Yudin'in bürosunda bulmak şaşırtıcı olduğu kadar anlaşılmazdı da. Tamara, Yudin'i veya belki de Makarov'u görmeye gelmişti. Bu iki adamın aynı kişi olduğu konusunda kuşkusu yoktu. Svetlana'nın cenaze töreninde kırdığı pot, Tamara'da bir düşünce silsilesini harekete geçirmişti. Yudin ve Makarov'un aynı önadı taşımaları sadece bir tesadüf olabilirdi, fakat Dimitriy'in yaşamında benzer roller üstlenmeleri daha kuşku uyandırıcıydı. Makarov, Dekabrist Ayaklanması'ndan hemen sonra resmİ kayıtlardan kaybolmuştu, tıpkı Yudin'in de kaybolduğu gibi. Yudin, Makarov'la aynı yaşlarda olabilirdi. Daha genç görünüyordu, ama bu sadece onun yaşını daha iyi saklıyor olduğuna da yorulabilirdi.</p>
<p>"Hepsi seni bu kadar çok sevmiş miydi?" diye sordu Tamara.</p>
<p>" <i>Sevmek mi</i>?" Raisa'nın kafası karışık hali çoğu kişiyi aldatabilirdi. "Mitka'yı mı kastediyorsun?"</p>
<p>"Onun seni sevmediğini mi düşünüyorsun?"</p>
<p>Raisa omuz silkti. "O sevdiğini düşünüyor, fakat emin olması zor. Ama onu öldürmedim, tam olarak değil."</p>
<p>"<i>Tam olarak</i> değil mi? Onun gömüldüğünü gördüm."</p>
<p>"Bu tip şeyler zaman alır," dedi Raisa. "Yoksa bilmiyor musun?"</p>
<p>"Zaman mı?"</p>
<p>"Bir hafta sonra yeniden doğdu."</p>
<p>Tamara, midesindeki bulantının arttığını hissetti. Dimitriy'in öldüğüne inanıp onun ruhunun huzura kavuşmasını dilemek ve Raisa'ya duyduğu nefreti akıtabilmek için dua etmişti. Bir şekilde kendini, bir insanın bir <i>vurdalak'â</i> dönüşme sürecinin hızlı, hatta neredeyse ani bir olay olduğuna inandırmıştı. Raisa'da da böyle olmuştu. "Onunla konuştun mu?" diye sordu Tamara.</p>
<p>Raisa ayaklarını masadan indirdi ve ayağa kalktı. Tamara gerildi. Raisa odada yavaşça yürüdü, Tamara'ya değil, ama ona daha kolay erişebileceği bir yere doğru. "Konuşmak mı?" dedi. "Konuşmamıza gerek yok. Biz birbirimizin zihnini biliriz."</p>
<p>"İşte şimdi ona acıdım," dedi Tamara.</p>
<p>Raisa başını ona doğru çevirdi, fakat oltaya gelmedi. "O da sana acırdı," dedi. "Ama artık değil."</p>
<p>"Bana mı?"</p>
<p>Raisa şimdi bir çocuk gibi tekdüze bir sesle konuşuyordu. "Ormanlarda yapayalnız annesini ve babasını arayan zavallı, kaybolmuş küçük kız."</p>
<p>Biliyor, diye düşündü Tamara. Tabu ki biliyordu; Dimitriy'in zihnini biliyordu ve Dimitriy de Tamara'ya onun anne ve babasının kim olduğunu bildiğini yazmıştı. Tabii yazdıkları doğruysa. Dimitriy<sup>1</sup>'in bir <i>vurdalak</i> olarak doğmuş olması sadece Raisa öyle söylemiş olduğu için bile hor görülebilirdi, ama bu onun yanlış olduğunu göstermezdi.</p>
<p>"Annemin ve babamın kim olduğunu biliyor musun?" diye sordu Tamara.</p>
<p>"Tabii ki biliyorum. Öğrenmek ister misin?"</p>
<p>Tamara düşündü. Raisa'nın söylediği herhangi bir şeyin ne kadar değeri olabilirdi? Ortaya rastgele iki isim atabilirdi ve Tamara da onların, Dimitriy'in zihninden toplanan bilgiler doğrultusunda, gerçek anne babası olup olmadığını bilebilecek durumda olmazdı, çünkü Raisa sadece dalga geçmek için isim icat etmiş de olabilirdi. Fakat ne söylerse söylesin bir başlangıç noktası oluşturacağı kesindi. Söyledikleri gerçekse, kolayca doğrulanabilirdi; yalansa, yine de hâlâ bir parça gerçek barındırıyor olabilirdi.</p>
<p>"Söyle," dedi Tamara, olasılıkları düşünmeyi bitiremeden.</p>
<p>"Buraya gel," dedi Raisa, işaret ederek. "Kulağına fısıldayacağım."</p>
<p>Tamara gayri ihtiyari bir adım ilerledi. Raisa'da büyüleyici, hatta hipnotize edici bir şey vardı. O söylediğinde, yanına gidip dudaklarına doğru eğilmek çok basit ve kolaymış gibi görünüyordu. Tamara bu görüntüyü zihninde canlandırdı: başını yana eğip Raisa'ya kulak verirken kar beyazı boynu açığa çıkıyor, Raisa'nın kırmızı dudakları Tamara'nın uzun zamandır hasretini çektiği bilgiyi fısıldamak üzere aralanıyordu. Fakat böyle olmayacaktı. Raisa'nın dudakları Tamara'nın kulağına değil, boynuna doğru uzanacaktı. Tamara bembeyaz dişlerin cildini yırttığını ve kanının fışkırdığını görebiliyordu.</p>
<p>O tereddüt ettiği sırada bile ona doğru iki adım atmayı başarmış olan Raisa artık çok hızlı hareket ediyordu. Tamara dönüp merdivenlerden yukarı kaçmaya başladı. Arkasından Raisa'nın adımlarını duyabiliyordu. Yukarıdaki, ikindi güneşinin aydınlığını alan koridor sadece birkaç adım ilerisindeydi. Tamara, gün ışığının ılıklığını neredeyse hissedebiliyordu. Birkaç saniye içinde onun güvenliğine sığınabilecekti.</p>
<p>Tökezleyip düştü. Bir an bunun nedenini anlayamadı, fakat sonra Raisa'nın elinin bir mengene gibi ayak bileğine yapışıp kendisini aşağı çektiğini hissetti. Bu sırada biraz yukarı çıkmayı başarmış olan Raisa'nın dişleri ona giderek yaklaşıyordu. Tamara döndü ve sırtüstü duruma gelmeyi başardı. Savurduğu tekme, Raisa'nın tam burnuna isabet etti. Tamara, Raisa'nın burnunun kanadığını gördü, ama darbe onu durdurmaya yetmemişti. Tamara, Raisa'nın onu aşağının karanlığına çekip Dimitriy'e yaptığı şeyi yapmasına engel olmak için arkasında tutunabileceği bir şey aradı. El yordamıyla bir şeye tutundu ve bir an ümitlendi; ama ümidini çabucak yitirdi. Bu, kapının kenarıydı. Tamara çekince açılmıştı ve Raisa'nın merhametsiz gücüne karşı bir dayanak sağlayamıyordu.</p>
<p>Sonra bir çığlık duyuldu. Tamara'nın bileğinden, Raisa'nın elinden dumanlar çıkmaya başladı. Acıyla haykırmasına rağmen, Raisa bırakmamaya kararlıydı. Tamara onun elinin kendisini hâlâ aşağı çektiğini hissedebiliyordu, ama o bakarken Raisa'nın eli bütünlüğünü yitirmeye başlamıştı. Kapının hafif hareketi gün ışığının merdivenlerin biraz aşağısına doğru düşmesine yol açmış ve o ışık da Raisa'nın parmaklarını yakalamıştı.</p>
<p>Rengi kararan cilt parçalanırken altından kan ve kalın, sarımsı bir irin sızmaya başlamıştı. Tiksindirici bir kokusu vardı. Tamara bir an Raisa'nın kemiklerini gördüğünü sandı. Sadece birkaç saniye sürdü. Çok geçmeden Raisa acıya dayanamaz hale geldi ve elini geri çekti. Sığındığı gölgelikten sert bir ifadeyle Tamara'ya bakıyor ve konuşmaya başlayacakmış gibi görünüyordu, ama Tamara ona bu fırsatı vermedi. Dönüp kalan birkaç basamağı da tırmanarak kapıya ulaştı. Hâlâ içerde olmasına rağmen güneş ışığının güvenliğinden faydalanarak bir an koridorda durdu. Sol tarafında, arşive götüren kapının üstünde asılı olan aynadaki yansımasına bakan tekboynuzun bulunduğu soluk duvar kilimini gördü.</p>
<p>Sonra tekboynuz hareket etmeye ve onunla konuşmak ister gibi başını çevirmeye başladı. Duvar kiliminin arkasından birinin çıktığını gördüğünde Tamara akıl sağlığıyla ilgili kaygılarını bir tarafa bıraktı. Oradan kimin çıktığını merak etmeye fırsat bile bulamadan, arkadaşı Gribov'un kel başını ve kalın kaşlarını tanıdı.</p>
<p>Tamara, Yudin'in bürosuna götüren karanlık merdivenden aşağı baktı. Aşağıda hâlâ Raisa olduğunu bildiği bir gölgenin belli belirsiz hareket ettiğini görebiliyor, onun yanık teninin kokusunu alabiliyordu.</p>
<p>"Aşağı inmeyin," dedi çatlak sesiyle Gribov'a. "Sakın inmeyin."</p>
<p>Yapabileceği tek şey buydu. Gribov'un daha güçlü bir uyarıyı hak ettiğini biliyordu, fakat kendisi için duyduğu korku bunaltıcıydı. Arkasını dönüp kaçtı ve Raisa'nın onu takip edemeyeceğini bilerek Kremlin'i aydınlatan akşam güneşinin güvenliğine sığındı. Ama gün ışığının ömrü artık uzun değildi, karanlık çökmeye başlamıştı bile. Tamara dönüp Nikolay Kapısı'na doğru yürümeye başladı, gece olduğunda nerede saklanacağına dair en ufak bir fikri bile yoktu.</p>
<p class="orta">***</p>
<p>"Yaralı mısın?"</p>
<p>Raisa, başını kaldırdı. Yudin, bürosunun altındaki mahzendeydi ve geri döndüğünde Raisa'yı kolunu tutarak masasında otururken bulmuştu. Bir yaralanma belirtisi göremedi, ama havadaki nahoş koku Raisa'nın bedeninin kısa bir süre için olsa bile güneş ışığına maruz kalmış olabileceğini düşündürüyordu.</p>
<p>"Bir şey değil," dedi Raisa. "Tamara Valentinoviç'in marifeti."</p>
<p>"Gerçekten mi?"</p>
<p>"Benden haberi var, Dimitriy'den de."</p>
<p>"Ya benden?"</p>
<p>Raisa başını salladı. "Şüpheliyim ama yine de bir tehlike teşkil ediyor."</p>
<p>Yudin biraz düşündü. Her şey tehlike teşkil etmeye başlamıştı. Tamara'nın bu kadar çok şey bilmesi sürpriz değildi. Dimitriy'in ölmeden önce Yudin'e gönderdiği mektuptan, Tamara'ya da benzer bir mektubun gönderilmiş olduğu anlaşılmıştı. Tamara onun sayesinde Raisa'yla ilgili gerçeği tahmin etmişti. Ve o noktadan sonra Yudin'e ulaşmak zor değildi. Harekete geçme zamanı çoktan gelmişti. Yudin, Üçüncü Şube'nin yönetimini yakında Prens Dolgorukov'un devralacağını haftalardır biliyordu ve bu onun Moskova'da ne iş çevirdiğinin öğrenilmesine neden olabilirdi. Aşağıdaki boş hücrelerden birinde değerli eşyalarını -en önemlileri de not defterleri ve bilimsel aletleriydi- toplayıp sandıklara yerleştirmişti. Onları başka bir yere yerleştiğinde kendisine gönderilmek üzere bir yerde depolaması gerekiyordu. Neresi olduğunu bilmiyordu. Ama Raisa, Tamara konusunda haklıydı.</p>
<p>"Onu hallet."</p>
<p>"Ben de bunu yapmaya çalışıyorum."</p>
<p>"O zaman daha çok çalış!"</p>
<p>Yudin masasına doğru gidip Raisa'nın kalkmasını bekledi, ama o olduğu yerde kaldı. Yudin ona baktı, fakat Raisa yine hareket etmedi.</p>
<p>"Hayır," dedi.</p>
<p>"Hayır mı?"</p>
<p>"Hayır, daha çok çalışmayacağım. Hayır, onu halletmeyeceğim. Sen bana verdiğin sözü tutuncaya kadar."</p>
<p>"Söz mü?"</p>
<p>"Biliyorsun."</p>
<p>"Ah!" Raisa'ya kendi yansımasını görebilmesinin bir yolunu bulacağına söz vermişti.</p>
<p>Onu sonsuza kadar oyalayamazdı. Ayna aylardır elindeydi, fakat ne kadar istese de onu Raisa'ya göstermeye cesaret edememişti. Bir vampirin aynada kendi gerçek yansımasını gördüğünde nasıl tepki vereceğini görmeyi çok istiyor, hatta can atıyordu, ama aynı zamanda korkuyordu da; böyle bir şeyi kendi üzerinde denemek ise onu özellikle korkutuyordu. Ama Raisa'yı kaybetmekten de korkuyordu, en azından daha önceleri korkmuştu. Şimdi Moskova'dan ayrılacaksa, onu yanına almamak daha güvenli olacaktı. Belki de en iyi zaman buydu.</p>
<p>"Kalk," dedi, parmağını şaklatıp. Raisa masadan kalktı ve etrafından dolaşıp diğer yanına geçti. Yudin onun kalktığı yere oturup sağ taraftaki en üst çekmeceyi açtı. İçinden not defterini çıkardı. Tarih attı -26 Eylül 1856- ve dikkatle not edeceği olaylara ilişkin başlığı yazdı.</p>
<br/>
<i><p>İzlanda spatından yapılmış bir aynanın bir <i>vurdalak</i> -Raisa Styepanovna- üzerindeki etkileri.</p></i>
<br/>
<p>Sonra aşağıdaki bir çekmeceye uzanıp onu çıkardı. Ayna hâlâ o eski, işlemeli şala sarılı durumdaydı, bu zorunlu bir koruma önlemiydi; ayna için değil, Yudin için. Yudin aynada kendi yansımasını görmek istemiyordu. O aynayı masaya koyarken Raisa gözleriyle takip etti.</p>
<p>"Sanırım önce birkaç kelimeyle açıklamam gerekiyor," dedi.</p>
<p>"Pekâlâ." Raisa hâlâ gözlerini aynadan ayırmamıştı.</p>
<p>"Normal bir aynanın bir vampirin görüntüsünü yansıtmadığını uzun zamandır biliyordum, ama bunu görüntüyü bir şekilde değiştirerek yaptığına inanıyordum."</p>
<p>"Daha önce söylemiştin."</p>
<p>"Söyledim, çünkü öyle düşünüyordum. Ama şimdi hatalı olduğumu görüyorum."</p>
<p>"Sen mi?"</p>
<p>Yudin, hatasını kabul etmekten mutlu, omuz silkti. "Şimdi bir vampirin gerçek görüntüsünün ancak yansımayla ortaya çıkabileceği düşüncesindeyim. Senin ve benim birbirimize baktığımız zaman gördüğümüz şey bir illüzyon; insanların ve bizim gibilerin arasında fark edilmeden dolaşabilmemizi sağlayan bir insanlık örtüsü."</p>
<p>"Ama aynada kendimizi göremiyoruz ki, hiçbir şey göremiyoruz."</p>
<p>"Ah, görüyoruz. Görüyoruz, ama zihinlerimiz onunla başa çıkamıyor. Onu ortadan kaldırıyor, gayretli ve halim selim bir hükümet gibi sansürlüyor. Hiçbir şey göremiyoruz, çünkü görmemek daha güvenli."</p>
<p>"Ama sen sansüre... yakalanmamanın bir yolunu buldun, öyle mi?"</p>
<p>Yudin başını salladı. "Bu aslında sıradan bir ayna, ama cam yerine, izleyen kişiye baktığı şeyin iki görüntüsünü gösteren bir mineral kullandık. O bir vampirse, zihin gafil avlanıyor. İlk görüntü ortadan kaldırılıyor, ama ikincisi kurtuluyor."</p>
<p>"Denedin mi?"</p>
<p>"İnsan üzerinde; aynadaki yansımama bakan bir insanın üzerinde."</p>
<p>"Ne gördüler?"</p>
<p>Yudin cevabını dikkatle ifade edebilmek için bir an durdu. "Söylemediler," diye yanıt verdi sonunda. Zihninin altlarındaki odalarda yankılanan bir kadın kahkahası doldurdu. Yudin'e gülüyordu; onun aynadaki görüntüsüne gülüyordu.</p>
<p>"Ama sen kendine hiç bakmadın."</p>
<p>"Bunun bilimsel olmayacağını düşündüm. Ama sen ilk kişi olmak istemiyorsan, başka bir çare bulabileceğimden eminim."</p>
<p>"Hayır," dedi Raisa aceleyle. "Bırak, bakayım."</p>
<p>Yudin elini şalın altına soktu ve riski asgariye indirmek için aynanın camlı tarafının masaya bakıp bakmadığını kontrol etti. Masaya bakıyordu. Bir eliyle onu tutarken diğeriyle şalı çekti ve Raisa'ya doğru itti. Raisa elini aynanın üstüne koydu, ama hemen kaldırmadı.</p>
<p>"Göreceğin şey hoşuna gitmeyebilir," dedi Yudin. Bu kelimeler Raisa için belirleyici olmuş gibi görünüyordu. Aynanın sapını tuttu ve kendine doğru çevirdi.</p>
<p>Yüzünde sakin bir ifade vardı. Aynadaki görüntüsüne büyülenmiş gibi bakıyordu. Dudakları gülümseyecekmiş gibi kıvrıldı. Bir an heyecanla Yudin'e baktı, sonra gözlerini yine aynaya çevirdi.</p>
<p>"Evet," dedi Yudin, "<i>Bist die Schönste im ganzen Land</i>?"<a href="file:///C:/Users/keyma/AppData/Local/Temp/Sigil-l0VAKJ/OEBPS/Text/dipnotlar.xhtml#sonnot050" style="vertical-align: super;" id="dipnot050">[1]</a></p>
<p>Raisa bir şey söylemedi. Elini kaldırıp parmaklarının ucuyla yanaklarına dokundu. Sonra elini indirip aynaya öyle baktı, ardından yansımasını görmek için elini tekrar yüzüne koydu. Yüzünü artık giderek artan bir şaşkınlık ifadesi kaplıyordu. Parmaklarına baktı, onları büktü, elini çevirip avucuna baktı. Gözleri, aralarında bir fark, belki de bir benzerlik arar gibi elinin gerçekliğiyle aynadaki görüntüsü arasında gidip geliyordu.</p>
<p>"Ne gördüğünü söyle bana," dedi Yudin.</p>
<p>Raisa ağzından ancak çok hafif bir ses çıkarabildi. Artık elini yüzüne götürmüş, sadece dokunmuyor, aynı zamanda yokluyor ve keşfetmeye çalışıyordu. Yudin, Raisa'nın gözlerinin yaşlarla dolduğunu fark etti ve onun gözlerini görüp göremediğini merak etti. Raisa'nın yanaklarından birkaç gözyaşı yuvarlandı. Dokunuşları artık bir tırmalamaya dönüşmüştü. Tırnaklarıyla çizdiği yanaklarından sızan kan gözyaşlarına karışıyordu. Raisa seyrediyor, yanaklarındaki izlerin iyileşmesini bekliyor, sonra da tırnaklarını daha derine geçirirken Yudin onun cildinin aşağı doğru sarktığını görebiliyordu.</p>
<p>Sonunda Raisa kendisinde konuşacak gücü buldu. Sesi kederliydi ve Yudin'in her zaman duyduğundan çok daha derindi. "Bana ne yaptın?"</p>
<p>"Bilmiyorum," dedi Yudin, hâlâ ondan bir şeyler öğrenebileceğini umarak. "Söyle bana."</p>
<p>Raisa başını salladı. Tırnakları yüzünü çizmeye ve eskileri iyileşmeye fırsat bulamadan yeni yaralar açmaya devam ediyordu. Tırnaklarının altında kan pıhtıları vardı. Şimdi onları alt gözkapağına geçirmişti. Tırnaklarını merhametsizce aşağı doğru çekerken cildi gerildi ve sonunda yırtılmaya başladı. Lambanın loş ışığı altında bile masmavi parıldayan gözleri hâlâ güzeldi, ama parmaklarıyla çektiği yanakları artık yerlerinden ayrılmıştı. Belki aynada gördüğü yansıması da kaybolur diye yüzünü bilerek tahrip ediyor ve gerçeklikte ortadan kaldırmaya çalışıyordu. Fakat kendisine bakarken eli yana düştü. Beyhude bir çabaydı. "Söyle bana," diye tekrarladı Yudin.</p>
<p>Raisa aynayı tutan diğer elini de indirdi ve kolları bir balerininki gibi <i>bras-bas</i><a id="dipnot051" style="vertical-align: super;" href="../Text/dipnotlar.xhtml#sonnot051">[2]</a> pozisyonunu aldı. Ayna hemen hemen kasıklarının hizasındaydı ve arka yüzü Yudin'e dönüktü. Raisa'nın gözleri hâlâ yaşlıydı. Sağ gözünün altından sarkan yırtılmış et parçası iyileşmeye başlıyordu.</p>
<p>"Sana neden söyleyeyim?" diye sordu, soğuk, duygusuz bir sesle. "Göstermek o kadar kolayken, neden söyleyeyim ki?"</p>
<p>Konuşurken Yudin'e göstermek üzere iki eliyle aynayı kaldırdı. Yudin hareket eden aynadan bürosunun duvarının yansımasının hızla geçtiğini gördü ve görmemek için ellerini yukarı kaldırıp arkasına dönerken bir an için masasında oturmakta olan korkunç şeyi gördü.</p>
<p>"Ne oldu, Richard," dedi Raisa, ona çok önceden tanıdığı ismiyle hitap ederek. "Merak etmiyor musun?"</p>
<p>Yudin başka yöne bakmaya devam etti. Kalbinin gümbür gümbür attığını hissediyordu. Korkusu içgüdüseldi ve sorumlusu bütünüyle kendisi değildi. Raisa'dan kaynaklanıyordu ve Yudin ne kadar farklı olduğunu düşünürse düşünsün, o da onlardan biriydi; bir <i>vurdalak'tı.</i> Tıpkı dehşete düşmüş bir sığırın korkusunu görünmez bir şekilde bütün sürüye yayması gibi, Raisa'nın dehşeti de onun içine işlemişti.</p>
<p>"Neye dönüştüğünü görmek istemez misin?" diye devam etti Raisa. "Ben güzeldim ve kendimle yüzleştim. Senin korkacak neyin var?"</p>
<p>Yudin onun kendisine yaklaştığını hissedebiliyordu, ama yine de dönüp bakmadı. Kendisine yardımı olabilecek bir şey bulma ümidiyle masasının arkasındaki rafı, bakma riskine girebileceği tek yeri aradı.</p>
<p>"Ben de merak ediyorum," dedi Raisa. "Kendimi gördüm, ama seni görmedim. Yapmam gereken tek şey aynayı eğmek, o zaman yüzünü görebilirim. Ve bakarsan, sen de benimkini görebilirsin." Bir an sustu, sonra tıpkı o yaşlı kadın gibi gülmeye başladı. Yudin onun tehdidini gerçekleştirmiş olduğunu ve şimdi kendi yansıması yerine onunkine bakıyor olduğunu tahmin etti. "Ah, Richard!" dedi. "Gerçekten bakmalısın. Beni epey, ama epey yalın halimle gösterdin. Bütün ülkedeki en adil kişi şensin." Gülmeye devam etti, ama bu deliliğin soğuk gülüşüydü ve üzüntünün, gözyaşlarının ve ümidin ötesindeki bir duruma verilebilecek tek makul tepkiydi.</p>
<p>Yudin, sadece aynanın pozisyonunu kontrol edebilmesine yetecek kadar kısa bir an için dönüp Raisa'ya baktı. Gorgo'nun yansımasına değil yalnızca kendisine bakmaya cesareti olan tersyüz edilmiş bir Perseus<a id="dipnot052" style="vertical-align: super;" href="../Text/dipnotlar.xhtml#sonnot052">[3]</a> gibiydi. Raftan aldığı tabancayı ateşledi. Oda silah sesiyle çınladı ve Yudin neler olup bittiğini görmek için tekrar kısa bir bakış fırlattı. Mermi aynayı ıskalamış, ama Raisa'yı bileğinden vurmuştu. Genç kadının, tendonu zarar gören başparmağı tuhaf bir açıyla kıvrılmıştı. Raisa bunu fark etmemiş gibi görünüyordu. Gülmeye devam ediyor ve sallanıp elinden düşerken bile aynaya bakıyordu.</p>
<p>Ayna taş zemine düşüp kırıldı ve parçaları etrafa saçıldı. O kırıldığı sırada çıkardığı şiddetli sesi duyan Raisa gülmeyi bıraktı. Nefes nefese diz çöktü, aynanın parçalarından birini alıp bakmaya çalışırken o kadar sıkı tutuyordu ki elini kesti ve kanattı.</p>
<p>"Hayır," diye inledi usulca; sonra daha yüksek sesle, "Hayır," dedi. Kırık parçayı yere bırakıp yakınında duran bir başkasına uzandı ve aynayı tekrar eski haline getirebilmeyi umarak birincisinin yanına koydu. "Henüz değil," dedi. "Son bir bakış daha. Yalnızca bir kez."</p>
<p>Yudin silahı tekrar ateşledi. Bu defa hata olmadı. Raisa'nın yere koymuş olduğu spat parçası isabet aldı ve parçalandı. Yanındakiler de etrafa dağıldı. Raisa dönüp Yudin'e baktı.</p>
<p>"Acı bana!" dedi. Nerede olduğunu bilmiyormuş, Yudin sanki orada değilmiş gibi etrafına bakındı, sonra ayağa kalkıp yukarıdaki dünyaya götüren merdivenlerden çıkmaya başladı. Artık hava kararmıştı ve dışarıda güvende olurdu, ama Yudin acıma yeteneğine sahip olsaydı, ortalığın hâlâ aydınlık olması ve Raisa'nın ıstırabının dayanılmaz acı veren, fakat merhametlice kısa bir cehennem azabıyla son bulması için dua ederdi.</p>
<p>Birkaç adım ilerleyip aynanın kırık parçalarını -en az yirmi parçaya ayrılmıştı- temizlemeye hazırlandı. Sonra donup kaldı. Parçalar, çeşitli yönlere bakar durumda, rastgele her yana dağılmıştı. Yere dönük durumda olanlar sorun değildi, ama bazıları, o hareket ederken takip eden gözler gibi, görüntüsünü Yudin'e yansıtacak şekilde yerden biraz kalkık durumda duruyordu. Hiçbiri Yudin'in kendini net olarak görebileceği kadar büyük değildi, ama attığı her adımda odada karanlık bir varlığın süründüğünü görür gibiydi. Bir miktar anlamı olan, fakat vücudunun herhangi bir kısmıyla ilişkisi olmayan şekiller görüyordu.</p>
<p>Aynanın parçalarından birini almak için uzandı ve onda elinin yansımasını gördü. Geri çekildi. Bunun elinin yansıması olduğunu maddenin fiziğinden biliyordu, ama asla tanıyamazdı. Tekrar uzanıp spat parçasını aldı ve yansımalarını görebilmek için parmaklarını etrafına doladı.</p>
<p>Neredeyse elindeki parçayı yüzüne kadar kaldırıyordu ki sağduyusu galip geldi. Elindeki ayna parçasını yere attı ve hemen geri kaçtı. Gerçeği görmenin cazibesini hâlâ hissedebiliyordu, ama direndi. Masasında duran işlemeli şalı aldı, masa örtüsü gibi yere yaymak üzere tamamen açılması için eliyle salladı. Altındaki havanın etkisiyle yavaşça dalgalanarak aşağı çöken şal neredeyse aynadan geri kalan her şeyi örttü. Işığın altında iki İzlanda spatı parçası ışıldadı. Yudin tereddüt ederek uzattığı ayağıyla onları örtünün altına itti.</p>
<p>Elinden bu kadarı gelmişti. Oranın doğru dürüst temizlenmesi için yardıma ihtiyacı vardı, bir insanın yardımına. Merdivenin başına doğru yürüdü.</p>
<p>"Gribov," diye bağırdı. "Gribov! Aşağı gel!"</p>
<p>Ama Gribov cevap vermedi.</p>
</body>
</html>