<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Aslanlı Yol</title>
  <link href="../Styles/stylesheet.css" media="all" rel="stylesheet" type="text/css" />
</head>

<body>
  <p class="p5"><span class="sz">&nbsp;</span></p>

  <p class="p4"><span class="sz"><b>Sosyalizmin yıkıntıları arasında</b></span></p>

  <p class="p5"><span class="sz">&nbsp;</span></p>

  <p class="p4"><span class="sz">Askerdeki maceradan sonra uzun süre pasaport vermediler. Memlekette mahsur kaldım. Bir bakıma iyi oldu, seçenekleri düşünme derdinden kurtuldum, <b>güzel ülkemizin koşullarına</b> alışma fırsatı buldum. Gitmek serbest olsa kalır mıydım? Kim bilir?</span></p>

  <p class="p5"><span class="sz">&nbsp;</span></p>

  <p class="p4"><span class="sz">Beş senenin sonunda nihayet canıma tak etti. Almanya’da o sırada bir peri kızı var, yazın İstanbul’a geldiğinde tanışmışız, o beni çağırıyor, gitmemek olmaz. Eski bazı becerilerimi devreye soktum: dinsizin hakkından imansız gelir sonuçta, <b>onlar vermiyorsa sen almayı bileceksin</b>. Hem bir tane yetmez, almışken beş on tane olsun. 1989 Ekim ayında kendimi Almanya’nın Mainz kentinde buldum.</span></p>

  <p class="p5"><span class="sz">&nbsp;</span></p>

  <p class="p4"><span class="sz">İlk seferinde iki hafta kaldım döndüm. Birkaç hafta sonra dayanamadım gene gittim. Tam o sırada pat diye Berlin Duvarı yıkılmasın mı? Bunlar tarihi günler dedik, bir daha böyle şansın olmaz. Arabaya atladık Doğu’ya gittik. Rejimin yıkılışıyla Almanya’nın birleşmesi arasındaki birkaç aylık o alacakaranlık evresinde dip bucak oraları dolaştık. Çökmüş bir devletin enkazını eşeledik. Tuhaf bir duyguydu, içinde merak var, ibret var, hafif bir suçluluk duygusu da var. Leipzig’in 45 yıldan beri kaderine terk edilmiş, <b>çürüme ve ümitsizlik kokan arka sokaklarında</b> gezindik. Zwickau civarında asit yağmuru altında taşlaşmış, kömürleşmiş ormanları gördük. Weimar’da bir zamanlar koca Goethe’nin mekânı olan dük sarayındaki müze, birkaç kocakarının gözetimine terk edilmişti. Bina ısıtılamıyordu. Teyzeler beşer kat hırka giymiş, kafada yün kapüşonlar, suratlarda eski bir alışkanlıkla <b>üstünkörü sürülmüş bir ton rüküş boya</b>, ufak bir elektrik sobasının başına birikmiş titreşiyorlar. Şuradan iki tane Lucas Cranach kaldırsak acaba yakalanır mıyız diye hesap yaptık; ama cesaret edemedik.</span></p>

  <p class="p5"><span class="sz">&nbsp;</span></p>

  <p class="p4"><span class="sz">Peri kızının ailesi 1945 Sudetenland tehciri kurbanlarındandı. Babası harpte Ruslara esir düşmüş, döndüğünde köyünün yerinde yeller eser. Ailesini ancak aylar sonra Batı Almanya’nın bir kasabasında bulabilmiş.</span></p>

  <p class="p5"><span class="sz">&nbsp;</span></p>

  <p class="p4"><span class="sz">Çekoslovakya’ya geçtik, babasının köyünü aradık. Yarım yüzyıldan beri tek bir Almanın ayak basmadığı, yarı metruk, kasvetli Sudet köylerinde günlerce iz sürdük. Viraneye dönmüş eski malikâneleri, kanadı kırık Birinci Dünya Harbi anıtlarını, ısırgan otu bürümüş Alman mezarlıklarını fotoğrafladık. Eski binaların üzerindeki <b>acemice silinmiş yazıtlarda</b>, Çekçenin altından görünen Almanca isimleri okuduk. Güzel yurdumuzdan bana tanıdık gelen şeylerdi hepsi. Ama bu sefer Almanın gözüyle görmek başka ufuklar açtı. Zulmün asıl kurbanının, zulme uğrayan değil, zulmü yapan olduğunu düşünmeye başladım. Zulüm yükünü, çünkü, ancak inkâr ve yalanla hafifletebilirsin. Vicdanındaki yarayı ancak riya ile örtebilirsin. Riya ise, bir toplumun ruhunu çürüten en korkunç zehirdir.</span></p>

  <p class="p5"><span class="sz">&nbsp;</span></p>

  <p class="p4"><span class="sz">Giderek artan ölçüde Doğu Avrupa’ya ilgi duymaya başladım. Çöken rejimin yıkıntısı altında kalan insanların, <b>fırsatçılıkla karışık o tuhaf saflığı</b> beni cezbetti sanırım. Bir süre Varşova, Prag, Budapeşte arasında amaçsızca mekik dokudum. İç savaşın ufukta belirdiği günlerde Yugoslavya’yı dolaştım. Çauşesku’nun devrilmesinden beş-altı ay sonra Romanya’nın taşrasını didik didik ettim. Berbat otellerde kaldım. Bitlendim. Bir-iki defa soyuldum da, ama ciddi bir sıkıntı olmadı.</span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s3">Savaş arındırır</span></span></p>

  <p class="p5"><span class="sz">&nbsp;</span></p>

  <p class="p4"><span class="sz">Savaş sarhoşluğuyla ilk kez o yolculuklar esnasında Knin’de tanıştım sanıyorum ya da tüm berraklığıyla bilincime yansıması oradadır.</span></p>

  <p class="p5"><span class="sz">&nbsp;</span></p>

  <p class="p4"><span class="sz">Knin Hırvatistan’da bir şehir. Yaklaşırken önce Hırvat milisleri yolu kesti. Barikat kurmuşlar, evraklarımı incelediler, <b>pis pis güldüler</b>. Bu yoldan gidilmezmiş. Başka yol yok, geçmek zorundayım dedim. Omuz silkip saldılar. Az sonra başka bir barikat, bu sefer Sırplar. Niyetim aslında bastırıp devam etmekti, ama havadaki o gerilim çekti beni. Tekdüze, sıvası dökülmüş apartman blokları arasında çürük diş gibi duran bir otel gördüm. Kalmaya karar verdim.</span></p>

  <p class="p5"><span class="sz">&nbsp;</span></p>

  <p class="p4"><span class="sz">Kafeteryanın neon ışıkları kırık, sandalyeler plastik, pis; <i>burek</i> belli ki buzdolabında aylarca beni beklemiş. Oturur oturmaz adamlar etrafımı sardı. Kimsin? Nerelisin? Ne işin var burada? <b>Türk yahut Alman demek sakıncalı olabilir</b> diye düşündüm, Amerikalıyım dedim. Bunu beğendiler. Hepsi o taraflara kapağı atma derdindeydi. Viza alabilir miyiz? Bize yardımcı olur musun?</span></p>

  <p class="p5"><span class="sz">&nbsp;</span></p>

  <p class="p4"><span class="sz">Knin meğerse isyancı Sırpların yuvasıymış. Hırvatlar çok alçak adamlarmış. Soykırıma niyetliymişler. Ama burası bizim ata toprağımız, kanımızın son damlası, din, iman, İsa, vs. vs. Hırvatların zaten soyu bozukmuş, Alman kanı karışmış, silahlarını da Almanya veriyor hem. Fare tipli bir oğlan tepedeki kaleyi gösterdi, gururla. <b>O kale orada durduğu sürece nah yenerler bizi!</b></span></p>

  <p class="p5"><span class="sz">&nbsp;</span></p>

  <p class="p4"><span class="sz">O günden bir-iki ay sonra olmalı, Krajina Sırp Cumhuriyeti adıyla bağımsızlık ilan ettiler, Knin başkent oldu. 1995’e kadar kanlı bir savaş sürdü, Hırvatların zaferiyle sonuçlandı. Knin’deki Sırpların lideri sonradan uluslararası mahkemede savaş suçları nedeniyle 35 yıla mahkûm edildi; yardımcısı intihar etti. Hırvat tarafının komutanları da 95’teki katliamdan yargılandı, onlar da epey ceza aldı. Şimdi Knin’de hiç Sırp kalmamış. Ana caddeye Doktor Franjo Tudjman Caddesi adını vermişler, <b>Talat Paşa Bulvarı misali</b>.</span></p>

  <p class="p5"><span class="sz">&nbsp;</span></p>

  <p class="p4"><span class="sz">Bunu izleyen aylarda sık sık benzer ortamlara tanık olma fırsatı buldum. Sırplardan nefret eden Kosova Arnavutlarıyla, Boşnaklardan nefret eden Bosna Hırvatlarıyla, Romenlerden nefret eden Erdel Macarlarıyla, Azerilerden nefret eden Ermenilerle, Ermenilerden nefret eden Azerilerle, Osetlerden nefret eden Gürcülerle, Gürcülerden nefret eden Abhazlarla, Çeçenlerden nefret eden Ruslarla, Ruslardan nefret eden Karelya Finleriyle sohbet ettim. Dünyadaki tüm kötülüklerin anasının ötekisi olduğundan emindiler. Loş hayatlarındaki tek hakikat ışığı buydu. Bu hakikat uğruna ölmeye ve öldürmeye hazırdılar.<span class="Apple-converted-space">&nbsp;</span></span></p>

  <p class="p5"><span class="sz">&nbsp;</span></p>

  <p class="p4"><span class="sz">Dilim döndüğünce tartıştım, yanılgılarını izah ettim elbette: <b>barbarlara medeniyeti öğretmek görevimiz</b>. Ama içten içe biliyordum ki yanılan benim, onlar değil. Bunca insanın bunca şevkle inandığı şeye nasıl burun kıvırabilirsin? 45 veya 75 seneden beri, insan hayatına anlam ve değer veren her şeyden soyulmuşlardı. Bürokratik devletin paslı çarkı içinde beş para etmez birer vida idiler. Oysa insan için ekmekten ve güvenlikten önce gelir onur. Aradıkları oydu. İdealizmi, tutkuyu, özveriyi, heyecanı, aşkı, anlamı düşmandan söke söke alma umudundaydılar.</span></p>

  <p class="p5"><span class="sz">&nbsp;</span></p>

  <p class="p4"><span class="sz">İnanmak başka ama inanmak istemek başka. Aslında hiç biri inanmak istediğine gerçekten inanmadığından, bir yandan da kapağı Amerika’ya atsak orada yeni bir hayat kurabilir miyiz hesabındaydılar. <b>Viza verirler mi bana</b>? Sen yolunu bilirsin!</span></p>

  <p class="p5"><span class="sz">&nbsp;</span></p>

  <p class="p4"><span class="sz"><span class="s3">Hizmet aşkı</span></span></p>

  <p class="p5"><span class="sz">&nbsp;</span></p>

  <p class="p4"><span class="sz">Budur, dedim: <b>insanlar hizmet istiyor madem, hizmet edeceksin</b>. Mainz’a döndüm. Bir büro tuttum. Kosova’da ve Bükreş’te yerel gazeteye üçer satırlık bir ilan verdim: vize danışmanlığı, başka bazı hizmetler. İnanması zor ama altı çuval mektup geldi, iki tane Alman postacı oflaya puflaya büromun bulunduğu kata zor çıkardılar. İstanbul’a dönüp evimi kapattım. Oradan New York’a geçtim. İki-üç ay kalıp işin oradaki altyapısını hazırladım. Mevzuatı inceledim, gediklerini buldum. Bir çöpçatanlık bürosuyla anlaştım. Küçük ilanlar piyasasını araştırdım. Şirket kurdum, vergi kaydı aldım. Varşova’ya gittim. Orada bir danışmanlık şirketiyle anlaştım. Sonra Prag. Arada Tiflis, Erivan, Bakü. Gene Mainz.</span></p>

  <p class="p5"><span class="sz">&nbsp;</span></p>

  <p class="p4"><span class="sz"><b>Hikâyesi çoktur o günlerin</b>. Bu kadarla yetineyim.</span></p>

  <p class="p5"><span class="sz">&nbsp;</span></p>

  <p class="p4"><span class="sz">Sonuçta yapamadım ama. Devamını getiremedim. On sene öncesi olsa getirirdim, ama uluslararası yalnız kurtluk kariyerine intibak edemeyecek kadar yorgundum artık. İki seneye yakın evsiz barksız yaşamak yıpratmıştı. Dayanılmaz boyun ağrılarım vardı, yarısı stresten, yarısı her gece ayrı yatakta uyumaktan. Peri kızı, tahmin edileceği gibi <b>önce cadıya dönüşmüş, sonra buharlaşmıştı</b>. Tam o sırada İngiltere’den editörüm David aradı. Bir Viyana, bir de Prag kitabı lazımmış, yazar mıyım? Canıma minnet dedim, İstanbul’a dönüp “benim” diyebileceğim bir ev edinmeye ve orada oturup kitapları yazmaya karar verdim.</span></p>

  <p class="p5"><span class="sz">&nbsp;</span></p>

  <p class="p4"><span class="sz">Türkiye’ye asıl kesin dönüş tarihim budur, Kasım 1991. Zaten aradan bir ay geçmeden Müjde’yle tanıştım, hayatımda yeni bir sayfa açıldı.</span></p>

  <p class="p5"><span class="sz">&nbsp;</span></p>

  <p class="p4"><span class="sz">*</span></p>

  <p class="p5"><span class="sz">&nbsp;</span></p>

  <p class="p4"><span class="sz">Şimdi geri dönüp düşünüyorum, bu da bir çeşit özgürlük arayışıydı şüphesiz. Ya da kaçış. “Sen Sevan’sın, tanırız, şöylesin,” ya da “Sen Sevan’sın, biliriz, böylesin,” diyen <b>adam yiyici aslanlardan</b> kurtulma çabası.</span></p>

  <p class="p5"><span class="sz">&nbsp;</span></p>

  <p class="p4"><span class="sz"><b>Ama özgürlük zor meslek</b>. Basit formülleri yok. Yalnız kurt olup yollarda izini kaybettirmek midir özgürlük? Yoksa kimsenin seni göremeyeceği bir yerde inzivaya çekilmek mi? Ya da içinde yaşadığın köyü yahut dünyayı kendi iradene göre şekillendirmeye çalışmak mı özgür yaşamanın yolu?</span></p>

  <p class="p5"><span class="sz">&nbsp;</span></p>

  <p class="p4"><span class="sz">Halâ daha bilmiyorum cevabı. Öğrenemeden gideceğim diye bazen üzülüyorum.</span></p>

  <p class="p5"><span class="sz">&nbsp;</span></p>
</body>
</html>
