<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta name="charset" content="UTF-8"/>
  <title></title>
  <link rel="stylesheet" href="main.css" type="text/css"/>
</head>

<body>
  <p>Yaşamım boyunca çok asker tanıdım. Mareşaller, generaller, başkumandanlar, yüzbaşılar gördüm; seferlerden, savaşlardan zaferle dönen nice komutanlar gördüm. Anılarını dinledim. Onları haritaların üzerine eğilmiş halde renk renk çizgiler çekerken, planlar yaparken, strateji hazırlarken gördüm. Kâğıt üzerinde yürütülen bu savaşlarda her şey yolundaydı, kusursuz çalışırdı, her şey açık ve mükemmel bir düzen içindeydi. Böyle olmalı, diyordu askerler. Ordu demek, her şeyden önce düzen ve disiplin demekti.</p>

  <p>Gerçek savaşın -birkaç tane gerçek savaş görmüş biriyim ben- düzen ve disiplin açısından, alevler içinde kalmış bir genelevle yanlışlıkla karıştırılacak kadar benzemesi bu yüzden çok şaşırtıcıdır.</p>

  <p>Dandelion, Şiirin Yarım Yüzyılı</p>

  <h2>Bölüm 2</h2>

  <p>Nehrin kristal berraklığındaki suyu kavisler çizerek kayaların üzerinden süzülüyor, simsiyah kuvarsların arasına köpüren ve çağlayan bir şelale olarak iniyordu, sonra taşların üzerinde kırılıyor ve köpürerek geniş bir yatağa gürül gürül akıyordu; öylesine şeffaftı ki zeminin alacalı mozaiği, akıntının içinde salınan su bitkilerinin her tutamı tek tek seçilebiliyordu.</p>

  <p>Her iki kıyıyı da kurtpençesi sarmıştı, aralara dolanmış sarmaşıklar bembeyaz küçük dantellerle bezenmişti. Adeta gümüş tozuyla örtülüymüş hissini veren çamların arkasından öne doğru taşan yeşil, kahverengi ve sarımsı çalılar kurtpençelerinin üzerlerini yer yer örtmüştü.</p>

  <p>“Gerçekten,” diye iç geçirdi Dandelion, “güzelmiş burası.” Rengi siyaha çalan iri bir alabalık, şelalenin üzerinden atlamaya çalışıyordu. Bir an havada asılı kaldı, yüzgeçlerini titretip kuyruğunu salladı, ardından akıntının köpüğüne karıştı.</p>

  <p>Güneye doğru kararmaya başlayan gökyüzü çatallı bir şimşekle yarıldı; sık orman, uzaklardan yükselen gök gürültüsünü bir anda boğuk bir sese dönüştürdü. Witcher’in doru kısrağı adımlarını yavaşlattı, başını sağa sola attı, kantarmayı ağzından fırlatmaya çalıştı. Geralt, hayvanın dizginlerini bütün gücüyle çekince kısrak, nallarını taşların üzerinde tangırdatarak geriledi.</p>

  <p>“Höst! Gördün mü, Dandelion? Dans ediyor bu! İlk fırsatta bu hayvandan kurtulmaya çalışacağım! Ahdim olsun, gerekirse yerine bir eşeğe bineceğim!”</p>

  <p>“Yakında böyle bir fırsatının olabileceğini mi düşünüyorsun?” Ozan, sivrisineklerin soktuğu boynunu kaşıdı. “Bu vadinin vahşi doğası çok özel estetik izlenimler edinmemizi sağlıyor gerçekten ama bir değişiklik yapıp daha estetik olan bir meyhanenin içine göz atmak isterdim. Ben romantik doğanın adamı, yaklaşık bir haftadır manzaraları ve uzaklardaki ufukları hayranlıkla izliyorum. Artık kapalı alanları özledim. Hele sıcak yemek ve soğuk bira servis edilenleri!”</p>

  <p>“Bu özlemin çaresiz bir süre daha devam edecek.” Witcher, eyerin üzerinde döndü. “Uygarlığı ben de bir anlamda özlediğimi söylersem, acıların biraz hafifler belki. Bildiğin üzere, tam otuz altı gündür Brokilon’a tıkılıp kaldım. Romantik doğa geceler boyunca kıçımı dondurdu, sırtımda yürüdü ve çiy olarak burnumun üstüne indi… Höst! Lanet olsun! Atlayıp zıplamayı derhal bırak, başımın derdi ihtiyar hayvan!”</p>

  <p>“Atsinekleri durmadan sokuyor hayvanı. Bu rezil sinekler her fırtınadan önce olduğu gibi saldırganlaştılar, kana susadılar. Güneyde sürekli şimşek çakıp gök gürlüyor.”</p>

  <p>“Farkındayım.” Witcher göğe baktı, huzursuz atını yavaşlattı. “Rüzgâr da farklı bugün. Denizden doğru esiyor. Hava kesinlikle değişecek. Hızlanalım. Şişko beygirini dürt artık, Dandelion.”</p>

  <p>“Benim soylu atımın adı Pegasus.”</p>

  <p>“Bilmez miyim! Bir şey diyeyim mi? Benim şu elf kısrağıma da bir ad koyalım. Hmmm….”</p>

  <p>“Roach diyelim mi?” diye dalga geçti Dandelion.</p>

  <p>“Roach,” diye onayladı Witcher. “Güzelmiş.”</p>

  <p>“Geralt?”</p>

  <p>“Evet?”</p>

  <p>“Senin yaşamın boyunca adı Roach olmayan bir atın oldu mu hiç? “</p>

  <p>“Hayır,” dedi Witcher bir an düşündükten sonra. “Olmadı. Pegasus’unu hızlandır, Dandelion. Önümüzde uzun bir yol var.”</p>

  <p>“Öyle tabii,” diye homurdandı ozan. “Nilfgaard… Oraya kaç mil var sence?”</p>

  <p>“Çok mil.”</p>

  <p>“Kış bastırmadan varır mıyız?”</p>

  <p>“Hele önce bir Verden’e varalım da. Belli sorulara… orada açıklık getiririz.”</p>

  <p>“Neymiş onlar? Beni merak etmekten vazgeçiremeyeceğin gibi benden kurtulamayacaksın da! Sen nereye, ben oraya! Kararım böyle.”</p>

  <p>“Göreceğiz. Hele bir Verden’e varalım, dedim.”</p>

  <p>“Orası da uzak değil mi? Bilir misin o bölgeyi?”</p>

  <p>“Evet. Ceann Treise şelalesindeyiz. Önümüzde Sekizinci Mil adlı yerleşim merkezi var. Nehrin arkasındaki küçük yükseltiler Baykuş Tepeleri.”</p>

  <p>“Biz nehir kıyısından güneye ineceğiz, öyle mi? Kanal, Bodrog Kalesi yakınlarında Yaruga’ya akıyor…”</p>

  <p>“Güneye gideceğiz ama karşı kıyıdan. Kanal, batıya doğru bir daire çiziyor, biz ormanlardan geçeceğiz. Drieschot veya Üçgen denen kente gitmek istiyorum. Verden, Brugge ve Brokilon sınırları orada birleşiyor.”</p>

  <p>“Oradan sonra peki?”</p>

  <p>“Yaruga kıyısına. Nehrin ağzına kadar. Cintra’ya.”</p>

  <p>“Sonra peki?”</p>

  <p>“Sonrasına bakarız. Eğer mümkünse, şu tembel Pegasus’unu hızlanmaya zorla.”</p>

  <p>Ani bastıran sağanağa nehri geçerken, hatta nehrin tam ortasında yakalanmışlardı. Önce şiddetli bir rüzgâr çıkmış, fırtınaya dönmüştü; saçlarını ve pelerinlerini koparırcasına havalandırmış, yüzlerine kurumuş yaprakları ve kıyıdaki ağaçlardan kopan dalları kırbaç gibi indirmişti. Witcher ve Dandelion topuklarını sağrılarına batırarak ve bağırarak atlarını hızlandırmış, suları köpürterek kıyıya doğru koşturmuşlardı. Derken rüzgâr ansızın kesilmiş, üzerlerine yağmur boşalmıştı. Su yüzeyi, sanki birileri gökten milyarlarca kurşun misket atıyormuş gibi beyazlamış ve fokurdamaya başlamıştı.</p>

  <p>Kıyıya ulaştıklarında sırılsıklam olmuş, hemen ormana sığınmışlardı. Ağaçların tepeleri üstlerinde sımsıkı bir yeşil çatı oluşturmuştu ama böylesi bir sağanaktan bu çatı da koruyamazdı onları. Yağmur yaprakları koparmış, ağaçları yere doğru eğmişti ve çok geçmeden ormanın içine açıklık alanlardakini aratmayacak şiddette bir yağmur boşalmaya başlamıştı.</p>

  <p>Witcher ve Dandelion pelerinlerine sarınmış, kapüşonlarını başlarına geçirmişlerdi. Zifirî karanlığa bürünen orman sık sık çakan şimşeklerle aydınlanıyordu şimdi. Peşinden gök gürlüyor, uzun uzun, kulakları sağır edercesine gümbürdüyordu. Roach ürkmüş, ayaklarını yere vurup olduğu yerde hareket etmeye başlamıştı. Pegasus ise sarsılmaz sükûnetini koruyordu yine.</p>

  <p>“Geralt!” diye bağırdı Dandelion, dev bir araba geçercesine ormanın içini saran gök gürültüsünü bastırmaya çalışarak. “Duralım! Bir şeyin altına sığınalım!”</p>

  <p>“Neyin altına?” diye bağırdı Geralt. “Devam!”</p>

  <p>Ve yollarına devam ettiler.</p>

  <p>Yağmur bir süre sonra iyice yavaşlamış, rüzgâr ağaçların tepesinde yine hışırdamaya başlamıştı. Gök gürlemeleri artık kulakları sağır etmiyordu. Akçaağaçlarla kaplı bir dar geçide ulaştılar, ardından açıklık bir alana geldiler. Açıklık alanda muazzam bir kayın ağacı göğe doğru yükselmişti; dallarının altında, sararmış yapraklardan ve kayın kozalaklarından oluşmuş geniş örtünün üzerinde iki katırın koşulduğu bir araba duruyordu. Arabacı koltuğuna oturmuş, tatar yayını Witcher’in ve Dandelion’ın üzerine doğrultmuştu. Geralt sövmüş ama söyledikleri gök gürültüsünden duyulmamıştı.</p>

  <p>“İndir şu tatar yayını, Kolda,” dedi hasır şapka takmış tıknaz bir adam. Sonra kayın gövdesinden uzaklaştı, tek ayağının üzerinde sekti ve pantolonunun düğmesini ilikledi. “Beklediklerimiz değil onlar, müşteri. Müşterilerimizi ürkütme. Zamanımız az ama küçük bir ticaret için yeterlidir elbette!”</p>

  <p>“Ki d’yeabl?” diye mırıldandı Dandelion, Geralt’in arkasına geçerek.</p>

  <p>“Yaklaşın, elf baylar,” diye seslendi şapkalı adam. “Korkmayın, ben dostunuzum, anlıyor mu elfler? N’ess a taerdh! Va, Seidhe. Ceadmil! Ticaret yapalım mı? Gelin, hadi, kayının altına, burada ıslanmazsınız!”</p>

  <p>Bu karışıklık Geralt’ı şaşırtmamıştı. O da Dandelion da elf pelerinlerine sarınmışlardı. Kendisinin üzerinde dryad’\arm verdiği, elflerin çok sevdiği yaprak desenli bir tunik vardı, tipik elf atları gibi süslenmiş bir atın sırtında oturuyordu ve yular elf desenleriyle bezeliydi. Kapüşon yüzünün bir kısmını örtmüştü. Yakışıklı Dandelion’a gelince, o da daha önce elf ya da yarı elf sanılmıştı, özellikle omuzlarına kadar uzattığı saçlarına kızdırılmış demirle bukleler yaptığından beri.</p>

  <p>“Bana bak,” diye mırıldandı Geralt. “Bir elfsin sen. Ağzını gereksiz yere açma.”</p>

  <p>“Neden?”</p>

  <p>“Bunlar harka?</p>

  <p>Dandelion burnundan soludu. Meseleyi biliyordu.</p>

  <p>Dünyayı para yönetiyordu, talep de arzı geliştiriyordu. Ormanları kasıp kavuran Scoia’taellerin ellerinde yaptıkları yağmalardan kullanamayacakları kadar çok mallar birikiyordu ancak silah ve teçhizat sıkıntıları vardı. Bu yüzden ormanda seyyar satıcılık başlamıştı. Bu işi belli bir zümre yapıyordu. Sincaplar Ta ticaret yapan vurguncuların arabaları orman yollarında ve ağaçsız alanlarda gizlice ve sessizce beliriveriyordu. Elfler onlara hav’caaren diyordu, tercüme edilmesi olanaksız bir sözcüktü bu ama yırtıcı hayvanlara özgü açgözlülüğü ifade ediyordu. İnsanların arasında havka sözcüğü yerleşmişti, bu da çok daha iğrenç bir sözcüğü akla getiriyordu. Çünkü bu işi yapanlar gerçekten iğrenç adamlardı. İnsafsız ve zalimdiler, hiçbir şeyden, can almaktan bile çekinmezlerdi. Bir ordunun eline geçen bir havka, kendisine merhamet edilmesini beklemezdi. Bu yüzden kimseye de merhamet göstermezlerdi. Yolda, onları askerlere gammazlayabileceğini düşündükleri birine rastladıklarında hiç duraksamadan tatar yaylarına ya da bıçaklarına davranırlardı.</p>

  <p>Bu defa yanılmışlar, Witcher’ı ve Dandelion'ı elf sanmışlardı. Geralt, kapüşonunu yüzüne biraz daha indirdi ve bu maskaralığın ortaya çıkması durumunda olabilecekleri düşündü.</p>

  <p>“Amma da iniyor yağmur.” Satıcı ellerini ovuşturdu. “Sanki birileri göğü delmiş gibi boşalıyor! İğrenç tedd, ell’ea? Ama ticaret için kötü hava yoktur. Tıpkı kötü para olmadığı gibi, değil mi, hahaha! Anlıyor mu elfler?”</p>

  <p>Geralt başını salladı. Dandelion kapüşonunun altından anlaşılmaz bir şeyler mırıldandı. Elflerin kibirlerinden insanlarla konuşmaya yanaşmadıkları neyse ki herkesçe bilindiği için karşımdakileri şaşırtmayacaktı. Ama arabacı tatar yayını elinden bırakmıyordu, bu da iyiye işaret değildi.</p>

  <p>“Kimdensiniz? Hangi birlikten?” Havka, her ciddi tüccar gibi müşterilerinin mesafeli davranışından ve az konuşmasından etkilenmiyordu. “Coinneach Da Reo mu? Angus Bri Cri mi? Riordain belki? Riordain geçen hafta sarayın konvoyla geçen birkaç levazım albayını soyup soğana çevirdi, konvoyda tahsil edilmiş vergiler vardı. Sikkeler, bir sürü ıvır zıvır. Ben ödeme olarak zift ya da hububat, kan lekeli giysiler kabul etmiyorum, bana topladığınız ganimetlerden vizon, samur ve kakım vereceksiniz yalnızca. Ama en çok da sikke, güzel taşlar, mücevherler severim! Üzerinizde böyle şeyler varsa alışveriş yaparız. Mallarım birinci sınıftır! Evelienn vara en ard scedde, ell’es, anlıyor mu elfler? Bende ne ararsanız var. Gelin bakın!”</p>

  <p>Satıcı arabasına yaklaşıp yağmurdan ıslanmış brandayı yana doğru itti. Kılıçlar, yaylar, demet demet ok şaftları, eyerler göründü. Havka, malları karıştırıp aralarından bir ok çekip çıkardı. Ucu dişliydi ve bilenmişti.</p>

  <p>“Böylesini başka yerde bulamazsınız,” diye övündü. “Başka satıcılar böyle mükemmel oklarla yakalanırlarsa askerlerin onları parçalamasından korkup bulunduramıyor bu malları. Sincaplar’ın neleri sevdiklerini bilirim, bizde müşteri kraldır, eh riske girmeden iş yapılmaz, yeter ki güzel bir kâr elde edilsin. Düzinesi on orona oklarım var. Naev’de aen tvedeana, ell’ea, Seidhe anlıyor mu? Yemin ederim fazla değil, kârım çok düşük, çocuklarımın başı üstüne yemin ederim. Ama üç düzine birden alırsanız yüzde altı indirim yaparım. Bedava, yemin ederim, bedava… Heda, Seidhe, çek ellerini arabanın kasasından!”</p>

  <p>Dandelion elini hızla brandadan çekip kapüşonunu gözlerinin önüne iyice indirdi. Geralt, şairin kontrol edemediği merakına içinden defalarca saydırdı.</p>

  <p>“Mir’me vara” diye mırıldandı Dandelion ve ortamı yatıştırmak için elini kaldırdı. “Squaess’me.”</p>

  <p>“Tamamdır.” Havka, ağzını yayarak sırıttı. “Ama içine bakmak yasak çünkü arabamda başka bir mal daha var. Ancak satılık değil, Seidhe’Xere. vermem. Sipariştir, ha, ha… Gevezeliği bırakalım… Paraları gösterin hele.”</p>

  <p>İşte başlıyoruz, diye düşündü Geralt, arabacının gerili bekleyen tatar yayına bakarak. Oka, havka ucunun takılı olduğunu düşünmekte haklıydı. Bu ok karna tek delikten saplanır, sırtın üç, hatta dört yerini delip çıkardı ve söz konusu kişinin iç organlarını kıymaya çevirirdi.</p>

  <p>‘N’ess tedd” dedi Witcher, ahenkli bir şive taklidi yaparak. “Taerde. Mrieann vara, va’en vort. Önce birliğe dönelim, alışveriş sonra. Ell’eai Anlıyor mu Dh’omei”</p>

  <p>“Anlıyor.” Havka yere tükürdü. “Meteliksiz olduğunuzu anlıyorum, malı istiyorsunuz ama paranız yok. Defolun! Bir daha da uğramayın, burada önemli adamlarla buluşacağım. Onların gözlerine görünmezseniz daha hayırlı olur. Şimdi, hadi bakalım…”</p>

  <p>Bir atın soluğunu duyunca sustu. “Hay aksi şeytan,” diye homurdandı. “Geç kaldınız! Geldiler bile! Yüzünüzü kapüşonlarınızın altına saklayın, elfler! Kıpırdamayın ve gıkınızı çıkarmayın! Budala Kolda, indir şu yayını, çabuk dedim!”</p>

  <p>Yağmurun şakırtısı, gök gürültüsü ve yerleri hah gibi kaplayan yapraklar nal seslerini bastırdığı için, atlılar dikkat çekmeden yaklaşabilmiş ve kayının çevresini bir çırpıda sarmıştı. Scoia’tael değildi bunlar. Sincaplar zırh giymezdi ancak ağacın çevresini saran sekiz atlının yağmurdan ıslanmış miğferleri, zırhlı gömlekleri ve zincir zırhları pırıl pırıl parlıyordu.</p>

  <p>Atlılardan biri ağır ağır yaklaştı. Havkdrvm. tepesinde âdeta bir dağ gibi yükseldi. Yapılıydı, devasa bir savaş atının sırtında oturuyordu. Zırhlı omuzlarına bir kurt postu atmıştı, miğferinin geniş burunluğu alt dudağına kadar indiği için yüzünün yarısını kapamıştı. Elinde ürkütücü bir savaş çekici vardı.</p>

  <p>“Rideaux!” diye seslendi boğuk sesiyle.</p>

  <p>Satıcı da çatlamış bir sesle, “Faoiltiarna!” diye karşılık verdi.</p>

  <p>Atlı daha da yaklaştı, eyerin üzerinden aşağıya doğru eğildi. Yağmur suları, miğferinin çelik burunluğundan süzülüp doğrudan göğüs zırhına ve düşmanca bir ışık saçan çekicin ağzına aktı.</p>

  <p>“Faoiltiarna!” diye tekrarladı havka ve yerlere kadar eğildi. Kapüşonunu indirdi; yağmur, seyrelmiş saçlarını anında kafasına yapıştırdı. “Faoiltiarna! Sizin adamınızım, parola ve işareti biliyorum… Faoiltiarna’dan geliyorum, muhterem efendim… Kararlaştırıldığı gibi burada bekliyorum.”</p>

  <p>“Orada duranlar kimin nesidir?”</p>

  <p>“Bana eşlik ediyorlar.” Havka yeniden yerlere kadar eğildi. “Elf…”</p>

  <p>“Tutsak nerede?”</p>

  <p>“Arabada. Tabutun içinde.”</p>

  <p>“Tabutun mu içinde?” Gök gürlemesi, atlının öfkeli haykırışını bastırır gibi olmuştu. “Bu yaptığına pişman olacaksın! Lord de Rideaux, tutsağı canlı istediğini altını çizerek belirtmişti!”</p>

  <p>“Yaşıyor, yaşıyor!” dedi satıcı hızla. “Buyurulduğu gibi… Onu canlı canlı tabuta soktular. Tabut işi benim fikrim değildi, efendim. Faoiltiarna…”</p>

  <p>Atlı, çekicini üzengilerden birine indirerek bir işaret verdi. Üç adam atlarından hemen inip arabanın kasasının brandasını kaldırdı. Eyerleri, battaniyeleri ve çit malzemelerini yere atmalarının ardından, Geralt, bir şimşeğin ışığında çam ağacından bir tabut gördü gerçekten. Ancak oraya dikkatle bakmadı. Parmak uçlarında bir karıncalanma hissetti. Birazdan neler olacağını çok iyi biliyordu.</p>

  <p>“Nasıl yani, efendim?” diye sordu havka, mallarının ıslak yaprakların üzerine uçuşunu izlerken. “Mallarımı arabadan mı atıyorsunuz?”</p>

  <p>“Bunların hepsini satın alıyorum. Koşulmuş atlarla birlikte.”</p>

  <p>“Aaaa…” Satıcının, bıyıklarının altında neredeyse kaybolmuş dudaklarında sahte bir gülümseme belirdi. “Bak bu başka… Ne kadar yapar?.. Durun bir düşüneyim… Temerya parasıyla öderseniz, pek muhterem şahsınızın izniyle beş yüz yapar. Kendi florinlerinizle öderseniz kırk beş.”</p>

  <p>“Bu kadar ucuz mu?” dedi atlı ve burunluğunun ardından pis pis sırıttı. “Yaklaş.”</p>

  <p>“Dikkatli ol, Dandelion,” diye tısladı Witcher ve kimseye belli etmeden pelerininin tokasını açtı. Derken gök gürledi.</p>

  <p>Havkaatlıya yaklaştı, hayatının işini yapacağına safça inanmıştı. Aslında hayatının olayıyla karşı karşıyaydı, belki en iyisiyle değil ama sonuncusuyla yüzleşmek üzereydi. Atlı, üzenginin üzerinde doğruldu, savaş çekicini hızla kaldırıp havkamn. kel kafasına indirdi. Satıcı gık bile demeden yere yığıldı, seğirmeye, kollarını sağa sola vurmaya başladı, topuklarıyla ıslak yaprakları tekmeledi. Arabanın üstüne çıkmış adamlardan biri, arabacının boynuna bir kayış attı ve var gücüyle çekti. Derken bir adam daha gelip hançerini arabacının boğazına sapladı.</p>

  <p>Atlılardan biri, arabacının tatar yayını kendi omzuna geçirip Dandelion’a doğrulttu. Ama Geralt, havkamn arabasından atılan kılıçlardan birini kapmıştı bile. Silahı tam ortasından kavrayıp mızrak gibi fırlattı. Tatar yayını çekmeye hazırlanan adam attan düştü, yüzünde büyük şaşkınlığını gösteren ifade hâlâ duruyordu.</p>

  <p>“Kaç, Dandelion!”</p>

  <p>Dandelion, kendini Pegasus’a doğru attı, vahşi bir sıçrayışla eyere atladı. Gelgeldim vahşi sıçrayışı abartmiştı, bu hıza alışkın değildi. Eyer topuzuna tutunamadı. Tam da bu yüzden hayatı kurtuldu: Saldıran bir atlının kılıcı, Pegasus’un kulaklarının üstündeki havayı yarıp geçmişti. At ürktü, sendeledi ve saldırganın atına tosladı.</p>

  <p>“Elf değil bunlar!” diye kükredi, miğferinde burunluk olan atlı ve kılıcını çekti. “Canlı yakalayın! Canlı!”</p>

  <p>Arabadan atlayan adamlardan biri bu komut üzerine durdu. Geralt bu arada kendi kılıcını çekti ve bir an bile duraksamadı. Diğer ikisi üzerlerine fıskiye gibi fışkıran kanla biraz yavaşlamıştı. Geralt bu fırsattan yararlanıp adamlardan birini daha devirdi. Gelgelelim atlılar onu sıkıştırmaya başlamıştı bile. Geralt, eğilerek kılıçların altından kurtuldu, birkaç darbe savuşturdu, çalım attı ve sağ dizinde ansızın şiddetli bir ağrı duyup düşmekte olduğunu hissetti. Yaralanmamıştı. Brokilon’da tedavi edilen bacağı hiçbir uyarı vermeden ona hizmet etmeyi bırakmıştı.</p>

  <p>Bir piyade, onu baltanın sapıyla yere sermek üzere kolunu kaldırdığı sırada, sanki birinden tekme yemiş gibi ansızın inleyip sendeledi. Tam düşüyordu ki üzerinde uzun tüylerin bulunduğu bir okun şaftın ortasına kadar yan tarafına saplanmış olduğunu Witcher fark etti. Dandelion çığlık attı ama çığlığı gök gürültüsünden pek duyulamadı.</p>

  <p>Geralt, arabanın tekerleğine sımsıkı tutunduğu sırada çakan şimşeğin ışığında lepiska saçlı, elinde gerilmiş bir yay tutan bir kız fark etti. Kız, akçaağaçların arasından koşarak geliyordu. Atlılar da görmüştü kızı. Zaten görmemeleri olanaksızdı çünkü içlerinden biri o sırada atından geriye doğru devrilmek üzereydi; gırtlağı, saplanan okla kıpkırmızı bir bulamaca dönüşmüştü. Geriye kalan üç kişi -bunlardan biri miğferinde burunluk olan komutanlarıydı- tehlikenin boyutunu hemen kavrayıp atlarını okçu kızın üstüne doğru böğürerek sürdüler ama atlarının boyunlarının ardına gizlenmeyi de ihmal etmediler. Böylece oklardan korunabileceklerini sanıyorlardı. Ama yanılmışlardı.</p>

  <p>Milva diye bilinen Maria Barring, yayını çekti. Kirişi yanağına bastırdı, soğukkanlılıkla nişan aldı.</p>

  <p>İlk saldırgan haykırarak atının sırtından kaydı, ayağı üzengide asılı kaldı, bedeni nalların altında ezildi. Ok, bir sonraki saldırganı eyerin üzerinde darmadağın etti. Üçüncü adam, yani komutanları, yaklaştı, üzenginin üzerinde doğruldu, kılıcını havaya kaldırdı. Milva, hiç kıpırdamadan adama korkusuzca baktı, yayını çekti ve okunu beş adım mesafeden adamın yüzünün ortasına, çelik burunluğun hemen dibine fırlattı. Ok, kafanın içinden dümdüz geçip miğferi uçurdu. At, dörtnala koşmaya devam etti. Sırtındaki adam ise miğferi ve kafasının büyük bir bölümü olmaksızın birkaç saniye daha eyerin üzerinde oturdu, sonra ağır ağır yan yattı ve bir su birikintisinin içine düştü. At kişneyerek koşmaya devam etti.</p>

  <p>Geralt güçlükle ayağa kalktı, ağrıyan bacağını ovdu ama âdeta mucize olmuştu, bacağının üzerinde rahatlıkla durabiliyor ve yürüyebiliyordu. Biraz ötede Dandelion da yerden doğruldu, üzerinde yatan kafası dağılmış cesedi itti. Ozanın yüzü kireç gibi olmuştu.</p>

  <p>Milva yaklaştı, yanından geçtiği cesetten bir ok çekip çıkardı.</p>

  <p>“Teşekkür ederim,” dedi Witcher. “Dandelion, sen de teşekkür et. Bu Milva Barring. Hayatımızı ona borçluyuz.”</p>

  <p>Milva, başka bir cesetten bir ok daha çekip çıkardı, kanlı ucu inceledi. Dandelion anlaşılmaz bir şeyler mırıldandı, hafifçe titreyerek saray usulü bir reverans yaptı, sonra dizlerinin üzerine çöküp kustu.</p>

  <p>“Kimdir bu?” Milva okun ucunu ıslak yapraklara sürterek temizledi, sonra kubura yerleştirdi. “Arkadaşın mı, Witcher?”</p>

  <p>“Evet. Adı Dandelion. Ozandır kendisi.”</p>

  <p>“Ozan demek.” Milva, hâlâ öğüren şairi tepeden tırnağa süzdükten sonra başını çevirdi. “Öyleyse, anlayabilirim. Ama şunu anlamıyorum: Sessiz bir yere çekilip şiir yazacağı yerde neden burada kusuyor? Her neyse, beni ilgilendirmez tabii.”</p>

  <p>“Aslında ilgilendirir. Hayatını kurtardın çünkü. Benimkini de.”</p>

  <p>Milva, yay kirişinin izini hâlâ taşıyan, yağmurdan ıslanmış yüzünü sildi. Birkaç ok fırlattığı halde yalnızca bir iz vardı çünkü kirişi her seferinde aynı noktaya dayamıştı.</p>

  <p>“Siz havka yla konuşurken akçaağaçların arasında duruyordum,” dedi. “Ama alçak herifin beni görmesini istemiyordum, gerekmiyordu da zaten. Derken ötekiler geldi, vurdu kırdı başladı. Birkaçının işini bayağı güzel bitirdin! Kılıç kullanmayı biliyorsun, hakkını yemeyeyim! Bacağının aksamasına karşın hem de! Aslında Brokilon’da biraz daha kalıp iyice tedavi edilmesini bekleseydin keşke! Dizine zarar verirsen hayatının sonuna kadar topallayacağını biliyorsun, değil mi?”</p>

  <p>“Dayanırım ben.”</p>

  <p>“Bana da öyle geliyor. Seni uyarmak için peşin sıra yola düştüm. Ve dönmeye ikna etmek için. Bu işten bir şey çıkmayacak, vazgeç. Güney, savaştan kırılıyor. Nilfgaard ordusu Drieschot’tan Brugge’e doğu ilerliyor.”</p>

  <p>“Sen nereden biliyorsun?”</p>

  <p>“Etrafına baksana!” Kız, eliyle cesetleri ve atları gösterdi. “Nilfgaardlı bunlar! Miğferlerindeki güneşi görmüyor musun? Eyer örtülerinin üzerindeki işlemeleri? Hadi hazırlanın, hızla uzaklaşalım buradan, arkadan her an yenileri gelebilir. Bunlar öncü birlikti.”</p>

  <p>“Öncü birlik olduğunu hiç sanmıyorum,” dedi Witcher, başını hayır anlamında sallayarak. “Onların buradaki amacı farklıydı.”</p>

  <p>“Neymiş bu amaç, sorabilir miyim?”</p>

  <p>“Bu.” Witcher, arabanın üstünde duran, yağmurdan rengi koyulaşmış çam tabutu gösterdi. Bu arada yağmur hafiflemiş, gök gürlemesi kesilmişti. Fırtına kuzeye doğru ilerliyordu. Witcher, yerdeki yaprakların arasında duran kılıcı aldı, arabaya atladı ama dizi hâlâ sızladığı için alçak sesle sövdü.</p>

  <p>“Şunu açmama yardım et.”</p>

  <p>“Ne yani, cesedi mi?..” Milva, kapağa açılmış delikleri görünce duraksadı. “Lanet olsun! Havka, tabutun içine canlı birini mi koymuş?”</p>

  <p>“Bir esir bu.” Geralt kapağı kaldırdı. “Satıcı, esiri teslim etmek için Nilfgaardlıları bekliyordu. Birbirlerine şifreler verdiler…”</p>

  <p>Kapak, takırtıyla açıldı ve ağzı tıkaçlı bir adam göründü; elleri ve ayakları kayışlarla tabutun içine bağlanmıştı. Witcher eğildi, dikkatle baktı. Sonra bir kez daha, daha dikkatli baktı ve küfrü bastı.</p>

  <p>“Buyurun bakalım,” dedi uzatarak. “Kimin aklına gelirdi ki!” “Tanıyor musun onu, Witcher?”</p>

  <p>“Görmüşlüğüm var.” Witcher pis pis sırıttı. “Bırak bıçağı, Milva. İplerini kesme. Bu, gördüğüm kadarıyla Nilfgaardlıların bir iç meselesi. Biz karışmasak iyi olur. Bulduğumuz gibi bırakalım onu.”</p>

  <p>“Doğru mu duydum?” dedi arkadan yetişen Dandelion. Rengi hâlâ solgundu ancak merakı yine diğer duyguların önüne geçmişti. “Elleri ayakları bağlı birini ormana terk etmeyi mi düşünüyorsun? Aranızda mesele olan birini buldun orada, farkındayım ama adam esir düşmüş, lanet olsun! Bize saldıran ve az kalsın canımızı alacak olan adamların yakaladığı biri bu. Düşmanımın düşmanı…”</p>

  <p>Witcher’in hançerini kınından çıkardığını görünce sözünü yarıda kesti. Milva hafifçe öksürdü. Elleri ayakları bağlı olan adamın, o ana kadar yağmur yüzünden neredeyse tamamen kapalı olan gözleri açıldı. Geralt eğildi, adamın sol el bileğini saran ipi kesti.</p>

  <p>“Bak, Dandelion,” dedi, adamın bileğini tutup havaya kaldırarak. “Avucunun içindeki izleri görüyor musun? Ciri’nin yaptığı kesikler bunlar. Thanedd Adasında, bir ay önce. Nilfgaardh bu. Ciri’yi kaçırmak için özel olarak Thanedd’e gelmişti. Ciri kurtulmaya çalışırken kesti bunun avuçlarını.”</p>

  <p>“Ama işine yaramamış kızın,” diye mırıldandı Milva. “Ancak burada bir uyumsuzluk var yine de. Senin Ciri’yi Thanedd Adası’ndan Nilfgaardlılar için bu kaçırdıysa, bu tabutun içine nasıl girmiş? Havka., onu neden Nilfgaardlılara teslim edecekti? Adamın ağzındaki tıkacı çıkar, Witcher. Belki bize bir şeyler anlatır?”</p>

  <p>“Onun ağzından hiçbir şey duymak istemiyorum,” dedi Witcher alçak sesle. “Orada öyle bir yatmış bakıyor ki onu şişlemek için avucumun içi kaşınıyor. Kendimi zor tutuyorum. Ama bir şey söylerse tutamayacağım kendimi. Size onunla ilgili her şeyi anlatmadım.”</p>

  <p>“O halde tutma kendini.” Milva omuzlarını silkti. “Madem pisliğin biri, şişle gitsin. Ama acele et, zamanımız kalmadı. Nilfgaardlıların birazdan burada olacaklarını söyledim. Gidip atımı getireyim.”</p>

  <p>Geralt doğruldu, tutsağın elini bıraktı. Adam hemen ağzındaki tıkacı çıkarıp fırlattı. Ama konuşmadı. Witcher hançerini adamın göğsüne dayamıştı.</p>

  <p>“Hangi ayıbın yüzünden seni bu tabuta tıktıklarını bilmiyorum,” dedi. “Beni ilgilendirmiyor zaten. Bıçağı yanına bırakacağım, kendi kendini kurtar. Ya adamlarını bekle burada ya da ormana tüy, nasıl istersen.”</p>

  <p>Esir susuyordu. Elleri ve ayakları bağlanıp tahta kutunun içine tıkıldıktan sonra Thanedd’e kıyasla çok daha zavallı ve savunmasız görünüyordu. Geralt onu orada kan gölünün içinde diz çökmüş, korkudan sarsılır halde görmüştü. Şimdi gözüne daha genç gelmişti. Olsa olsa yirmi beş yaşındaydı.</p>

  <p>“Adada sana hayatını bağışlamıştım,” diye ekledi Geralt. “Şimdi yine bağışlıyorum. Ama bu son! Bir dahaki karşılaşmamızda seni köpek gibi geberteceğim. Unutma! Eğer çete arkadaşlarını bizi izlemeye ikna edersen, yanına şu tabutu da al. Çünkü ihtiyacın olacak. Hadi, gidiyoruz, Dandelion.”</p>

  <p>“Hem de çarçabuk!” diye bağırdı, batıya inen yoldan dörtnala geri gelen Milva. “O tarafa değil! Ormanın içine, lanet olsun ormanın içine!”</p>

  <p>“Ne oldu?”</p>

  <p>“Kanal tarafından yığınla atlı geliyor! Nilfgaardlılar bunlar! Bön bön ne bakıyorsunuz? Çevremizi sarmadan atlayın beygirlerinize!”</p>

  <p>Köyü ele geçirmek üzere başlatılan çarpışma bir saati aşkın bir süredir devam ediyordu ve hâlâ sonlanacakmış gibi görünmüyordu. Taş duvarların, çitlerin ve siper olarak konmuş arabaların ardına gizlenen piyadeler, bentlerden gelen süvari alayının üç saldırısını geri püskürtmüştü. Bentlerin darlığı, atlıların cepheden hücum etmelerine izin vermiyordu ancak piyade askerlerin savunmayı yoğunlaştırmasını sağlıyordu. Süvarilerin yüz yüze çarpışmaları siperler yüzünden başarısızlığa uğruyordu; siperlerin ardında ise çaresiz ama inatçı paralı askerler atlıları çivi ve ok yağmuruna tutuyordu. Hedef alınan süvari sınıfı birbirlerine iyice sokuldu, derken hızla karşı saldırıya geçti, baltaları, partizan hançerlerini ve topuzları indirdikçe indirdi. Süvari sınıfı, insan ve at ölülerini öylece bırakarak göller yönünde geri çekildi, piyadeler ise siperlerin arkasına kaçıp düşmanı yakası bağrı açılmamış küfürlere boğdu. Süvari sınıfı çok geçmeden yeniden toplanıp saldırıya geçti.</p>

  <p>Ve böyle sürüp gitti.</p>

  <p>“Burada kim kiminle çarpışıyor?” diye sordu Dandelion; bu soruyu defalarca tekrarlamıştı ama ağzına bu kez Milva’dan otlandığı bir peksimet attığı ve bunu yumuşatmaya çalıştığı için ne söylediği pek anlaşılamamıştı.</p>

  <p>Yamacın kenarında, ardıç çalılarının arasına gizlenmiş oturuyorlardı. Görülmekten korkmadan savaşı oradan izleyebiliyorlardı. Ellerinden başka bir şey gelmiyordu. Karşılarında savaş, arkalarında cayır cayır yanan orman vardı.</p>

  <p>“Bunu anlamak zor değil.” Geralt, Dandelion’ın sorusunu isteksiz de olsa sonunda yanıtlamaya karar vermişti. “Atlılar Nilfgaardlı.”</p>

  <p>“Piyadeler peki?”</p>

  <p>“Onlar değil.”</p>

  <p>“Atlılar, Verden’in kadrolu süvari alayı,” dedi Milva; o ana kadar ters ters bakmış ve suskunluğuyla dikkat çekmişti. “Pelerinlerinin üzerinde karolu armaları var. Köydekiler ise Bruggelü paralı askerler. Bayraktan da anlaşılıyor.”</p>

  <p>Piyadeler gerçekten de siperde bir başarı daha kazandıktan sonra üzerinde beyaz çapa bulunan yeşil bir sancak dikmişti. Geralt dikkatle baktı, sancağı daha önce hiç görmemişti, askerler az önce dikmiş olmalıydı. Anlaşılan savaş başlarken sancağı bulamamışlardı.</p>

  <p>“Burada çok kalacak mıyız?” diye sordu Dandelion.</p>

  <p>“Tuhaf soruların var,” diye mırıldandı Milva. “Çevrene şöyle bir bakın! Nereye dönersen dön, her yer berbat durumda.”</p>

  <p>Dandelion’ın çevresine bakınmasına ya da dönmesine gerek yoktu. Ufku simsiyah dumanlar kaplamıştı. Ama dumanların en sık olduğu noktalar kuzeyde ve güneydeydi, kim bilir hangi birlikler ormanları ateşe vermişti. Güneyden de dumanlar yükseliyordu; şimdiye kadar o yönde ilerlemişlerdi ama savaş yollarını artık kapamıştı. Tepede geçirdikleri bir saat içinde doğuda da duman bulutları belirmişti.</p>

  <p>“Yine de,” dedi Milva bir süre sonra, bakışlarını Geralt’a çevirerek, “şimdi ne yapacağını gerçekten merak ediyorum, Witcher. Arkamızda Nilfgaard ve yanan çalılıklar var, önümüzde ne olduğunu zaten kendin görüyorsun. Planların nedir?”</p>

  <p>“Planlarım değişmedi. Bu çatışmanın bitmesini bekleyip güneye doğru yola çıkacağım. Hedef, Yaruga.”</p>

  <p>“Aklını kaçırdın herhalde.” Milva yüzünü buruşturdu. “Olanları görüyorsun. Bunun bir çapulcu dalaşı olmadığını görmek için gözlük takmak gerekmiyor, bildiğin savaş bu. Nilfgaard, VerdenTe birlik olmuş saldırıyor. Güneyde Yaruga’yı çoktan geçmişlerdir mutlaka, bütün Brugge’ü, hatta belki Sodden’i bile alevler sarmıştır…”</p>

  <p>“Yaruga kıyısına gitmek zorundayım.”</p>

  <p>“Güzel. Sonra?”</p>

  <p>“Kendime bir sandal bulacağım, akıntıyla birlikte yol alıp nehrin ağzına ulaşmaya çalışacağım. Ardından bir gemiye atlarım. .. Oradan, lanet olsun, geçen gemiler vardır…”</p>

  <p>“Nilfgaard’a mı?” diye burnundan soludu Milva. “Planın değişmedi yani? “</p>

  <p>“Bana eşlik etmek zorunda değilsin.”</p>

  <p>“Gerçekten değilim. Tanrılara şükürler olsun çünkü ölmeye niyetim yok. Ölümden korktuğumdan değil ama sana şunu söylemeliyim: Kendini birilerine öldürtmek öyle büyük bir sanat sayılmaz.”</p>

  <p>“Biliyorum,” dedi Witcher istifini bozmadan. “Bu konuda deneyimliyim. Zorunlu olmasam oraya adımımı atmazdım. Mecbur kaldığım için gidiyorum. Beni hiçbir şey durduramaz.”</p>

  <p>“Hıh!” Kız, Witcher’ı bakışlarıyla ölçtü. “Öyle bir sesle konuşuyorsun ki sanki biri elinde bıçakla eski bir kazanın dibini kazıyor! İmparator Emhyr seni duysaydı, kuşkusuz korkusundan donuna yapardı. Nöbetçiler, gelin, saray nöbetçilerinin hepsi yanıma gelsin, of, aman, Witcher sandala binmiş yanıma, Nilfgaard’a geliyor, birazdan burada olacak, tacımı ve canımı alacak! Ben bittim!”</p>

  <p>“Yeter, Milva.”</p>

  <p>“Ne yetmesi! Birinin artık gerçekleri yüzüne haykırmasının zamanı geldi. Bugüne kadar senden budalasını gördüysem, kel tavşan becersin beni! Emhyr’in elinden o kızı çekip alacak mısın? Emhyr’in evlenmeyi düşündüğü kızı hem de? Kralların elinden kaptığı kızı? Emhyr’in müthiş güçlü dişleri vardır, tuttuğunu bırakmaz. Krallar baş edemiyor onunla, sen mi becereceksin?”</p>

  <p>Witcher yanıt vermedi.</p>

  <p>“Nilfgaard’a gitmek istiyorsun demek,” diye tekrarladı Milva başını esefle iki yana sallayarak. “İmparatorla çarpışıp nişanlısını elinden almayı planlıyorsun. Neler olabileceğini düşündün mü hiç? Ciri denen kızı saray odalarında altınlar ve ipekler içinde bulduğunda ne diyeceksin ona? Gel canım, imparatorun tahtını ne yapacaksın, birlikte bir kulübede yaşarız, hasat öncesi ağaç kabuklarını dişleriz mi diyeceksin? Şu haline bir bak, topal ve hırpanisin. Ceketini ve botlarını bile sana dryad’\ax verdi, Brokilon’da aldığı yaralardan ölen elfin birine aitlermiş daha öncesinde. Senin küçük hanım seni görünce neler olacak biliyor musun? Yüzüne tükürecek, alay edecek, hükümdarın korumalarından seni kapının ve köpeklerin önüne atmalarını isteyecek!”</p>

  <p>Milva’nın sesi gitgide yükseliyordu, hatta sözlerinin sonuna geldiğinde neredeyse bağırıyordu. Sesini öfkesinden değil, artan gürültüyü bastırmak için yükseltiyordu. Aşağıda onlarca, belki yüzlerce kişi bağırıp çağırıyordu. Bruggelü piyadeler yeni bir saldırıya uğramıştı. Ancak bu kez iki taraftan birden hücum edilmişti. Karolu mavi pelerinler giymiş Verdenliler bent boyunca dörtnala ilerlerken göletlerin arkasından siyah pelerinli büyük bir süvari birliği saldırmıştı.</p>

  <p>“Nilfgaard,” dedi Milva kısaca.</p>

  <p>Bruggelü piyadelerin bu kez hiç şansı yoktu. Süvari alayı barikatları aşıyor, askerleri bir çırpıda dağıtıyordu. Çapalı sancak devrildi. Paralı askerlerin bir kısmı silahlarını atıp teslim oldular, bir kısmı da ormana kaçmaya çalıştı. Ne var ki ormanın içinden üçüncü bir birlik daha saldırdı; birbirinden farklı giyinmiş, hafif silahlar kuşanmış bir gruptu bu.</p>

  <p>“Scoia’tael,” dedi Milva ayağa kalkarak. “Neler döndüğünü şimdi kavradın mı, Witcher? Kafan bastı mı? Nilfgaard, Verden ve Sincaplar birleşmiş. Savaş. Bir ay önce Aedirn’de olduğu gibi.”</p>

  <p>Geralt başını iki yana salladı. “Baskın bu. Yağma. Hepsi atlı, piyade yok…”</p>

  <p>“Piyade alayları kaleleri ve karakolları ele geçiriyor. Şu kapkara dumanların nerelerden yükseldiğini sanıyorsun? Et ve balık kurutma sobalarından mı?”</p>

  <p>Aşağıdaki köyden, kaçanların kulakları tırmalayan delice çığlıkları duyuluyordu ama Sincaplar onları yakalayıp öldürüyordu. Kulübelerin çatılarından dumanlar ve alevler yükseliyordu. Şiddetli esen rüzgâr, sabahki yağmurda ıslanan samanları kurutmuştu, bu yüzden yangın yıldırım hızıyla yayılıyordu.</p>

  <p>“Bak,” diye mırıldandı Milva, “köyü alevler sardı. Bir önceki savaşın yaraları henüz sarılmıştı oysa. İki yıldır kan ter içinde inşa ettikleri birkaç saniye içinde yanıp kül oluyor. Bundan bir ders çıkarmalısın.”</p>

  <p>“Ne dersi?” diye sertçe sordu Geralt.</p>

  <p>Milva yanıt vermedi. Yanan köyden gitgide yükselen dumanlar yamaca ulaşmıştı, gözlerini yakmış, yaşlara boğmuştu. Yangın alanından çığlıklar duyuluyordu. Dandelion’ın yüzü bir anda kireç gibi olmuştu.</p>

  <p>Esir alınanlar bir noktaya sıkıştırılmış ve kuşatılmıştı şimdi. Miğferinde siyah bir tüy sallanan bir süvarinin emriyle, atlılar silahsız kişileri tepelerine vurarak yere seriyordu. Yere düşenleri atlar ayaklarının altına alıp çiğniyordu. Kıvranan insanların çevresindeki halka gitgide daralmıştı. Yamaca kadar ulaşan çığlıkların insan sesine benzeyen bir yanı kalmamıştı artık.</p>

  <p>“Güneye ineceğiz bir de öyle mi?” diye Witcher'a sordu ozan, manidar bir bakışla. “Bu yangınların içinden geçerek mi? Şu katliamcıların geldikleri yere mi?”</p>

  <p>“Sanırım,” dedi Geralt bir süre duraksadıktan sonra, “başka bir seçeneğimiz yok.”</p>

  <p>“Var,” dedi Milva. “Sizi ormanların içinden geçirerek baykuş mağaralarına götürür ve Ceann Treise’ye döndürürüm. Brokilon'a.”</p>

  <p>“Yanan ormanların içinden mi? Az önce ellerinden kıl payı kurtulduğumuz birliklerin arasından geçerek mi?”</p>

  <p>“Güneye inen yoldan daha güvenli. Ceann Treise sadece on dört mil uzaklıkta ve yolu iyi biliyorum.”</p>

  <p>Witcher, aşağıda alevler içinde kalmış köye baktı. Nilfgaardlılar esirlerin işini bitirmişti, atlılar kafileyi toplayıp yola koyulmaya hazırlanıyordu. Alacalı Scoia’tael çetesi doğuya giden karayoluna yöneldi.</p>

  <p>“Ben yolumdan dönmeyeceğim,” diye yanıt verdi Geralt kararlı bir sesle. “Ama Dandelion’ı Brokilon’a götür.”</p>

  <p>“Hayır!” diye isyan etti ozan, oysa yüzü henüz normal rengine dönmemişti. “Seninle geliyorum.”</p>

  <p>Milva eliyle geçiştirdi, ok kuburunu ve yayını aldı, atlara doğru bir adım attıktan sonra ansızın döndü.</p>

  <p>“Lanet olsun,” diye homurdandı. “Elfleri nicedir felaketten kurtarıyorum. Birilerinin ölmesine seyirci kalamıyorum artık. Sizi Yaruga’ya götüreceğim, çılgın herifler! Ama güney değil, doğu yolu üzerinden.”</p>

  <p>“Orada ormanlar yanmaya başladı bile.”</p>

  <p>“Sizi yangının içinden geçireceğim. Alışkınım ben.”</p>

  <p>“Bunu yapmak zorunda değilsin, Milva.”</p>

  <p>“Elbette değilim. Hadi, atlayın eyerlerinize! Kaldırın kıçlarınızı artık!”</p>

  <p>Henüz fazla yol gitmemişlerdi. Atlar, sık ormanlarda ve çalılıkların kapadığı dar geçitlerde güçlükle ilerliyordu. Ana yolları kullanmaya cesaret edemiyorlardı çünkü her yerden duyulan nal seslerinden ve şakırtılardan çevrede birliklerin ilerlediği anlaşılıyordu. İç içe geçmiş, fundalıklardan kapanmış çukur yollara vardıkları sırada karanlık bastırınca geceyi geçirmek üzere durdular. Yağmur yağmıyordu, gökyüzü alevlerden aydınlanmıştı.</p>

  <p>Nispeten kuru sayılabilecek bir yer buldular, pelerin ve battaniyelerine sarınıp oturdular. Milva çevreyi keşfe başladı. Kız yanlarından uzaklaşır uzaklaşmaz, Dandelion, Brokilonlu okçunun onda uyandırdığı ama baştan beri baskılamak zorunda kaldığı merakına yenik düştü.</p>

  <p>“Maral gibi kız,” diye mırıldandı. “Böyle ahbapların olduğu için çok şanslısın, Geralt. Narin ve cesur, dans eder gibi adım atıyor. Kalçaları benim zevkime göre biraz dar, omuzları da biraz genişçe ama dişi, gerçekten dişi…. Önündeki o iki küçük elma, hoho ho… Gömleği birazdan patlayacakmış gibi…”</p>

  <p>“Kes sesini, Dandelion.”</p>

  <p>“Yolda,” dedi Dandelion, düş kurmayı sürdürerek, “istemeden dokundum ona. Bir baldırları var, anlatamam sana, mermer gibi. Ooo, sen Brokilon’da geçirdiğin o bir ayda hiç sıkılmamışsındır.”</p>

  <p>O sırada keşiften dönen Milva, fısıltıları duyup bakışları fark etmişti.</p>

  <p>“Benim hakkımda mı konuşuyorsun, ozan? Arkamı döner dönmez beni neden kesiyorsun sen bakayım? Kuşun biri sırtıma mı sıçmış?”</p>

  <p>“Senin okçuluk sanatına duyduğumuz hayranlığı dizginleyemiyoruz.” Dandelion sırıttı. “Bir yarışa katılsan kendin gibisini bulamazsın.”</p>

  <p>“Eia popeia.”</p>

  <p>“Bir yerde okumuştum,” dedi Dandelion, Geralt’a manidar bir bakış fırlatarak, “en iyi okçu kadınlar Zerrikanyalılardan çıkarmış, bozkır soylarından. Bazı kadınlar, yaylarını gererken engel olmasın diye sağ memelerini kesip atarlarmış. Memenin kirişi engellediğini söylüyorlar.”</p>

  <p>“Bunu ozanın biri uydurmuş olmalı,” diye tısladı Milva. “Böyleleri oturup kalemleriyle oturak karıştırırlar, aptallar da inanır onlara. Sanki oklar memeyle atılıyormuş! Kirişi ağzına doğru tutarsın, böyle yan durup çekersin. Yani kirişe engel olan bir şey yoktur. Kesip atma meselesi ise tam bir budalalık, sürekli kadın memesinden başka bir şey düşünemeyen aylak bir kafa uydurmuş.”</p>

  <p>“Şairler ve şiir sanatıyla ilgili sarf ettiğin takdir dolu sözler için teşekkür ederim. Okçuluk hakkında öğrettiklerin için de. Yay, iyi bir silah gerçekten. Size bir şey söyleyeyim mi? Bence, savaş sanatı tam da bu yönde gelişecek. Askerler gelecekte birbirlerine yaklaşmadan savaşacaklar. Öylesine uzun menzilli bir silah keşfedilecek ki taraflar birbirlerini görmeden öldürebilecek.”</p>

  <p>“Saçmalık,” dedi Milva. “Ok, iyi bir silahtır ama savaş yüz yüze yapılır, kılıcının uzunluğudur aradaki mesafe, güçlü olan güçsüzün kafasını koparır. Bu her zaman böyleydi, böyle de kalacak. Eğer biterse savaşlar da biter. Savaşın ne demek olduğunu ilk kez gördün. Bendin arkasındaki şu köyde. Aman, neden boş gevezelik ediyoruz böyle? Ben gidip çevreyi araştırayım. Atlar yüksek sesle soluyor, çevrede kurtlar var sanki…”</p>

  <p>“Maral gibi.” Dandelion, kızı bakışlarıyla izledi. “Hımmm…. Ama sözü geçen bendin oradaki köye ve yamaçta oturduğumuz sırada kızın söylediklerine dönersek… Biraz haklı olduğunu düşünmüyor musun?”</p>

  <p>“Hangi açıdan?”</p>

  <p>“Ciri açısından.” Ozan bir an duraksadı. “Bizim güzel ve hedefi sektirmeden vuran genç hanımefendimiz anlaşılan Ciri’yle aranızdaki ilişkiyi kavrayamamış; Nilfgaard imparatoruyla, Ciri’yle evlenmek için yarışacağını sanıyor galiba. Nilfgaard’a gitmenin gerekçesinin bu olduğunu düşünüyor.”</p>

  <p>“Dolayısıyla bu konuda bütünüyle yanılıyor. Peki hangi konuda haklıymış?”</p>

  <p>“Dur, sinirlenme. Ama gerçeklerle yüzleş. Ciri’yi çocuğun yerine koydun ve kendini onun hamisi olarak görüyorsun. Ama Ciri sıradan bir kız değil. O bir prenses, Geralt. Lafı evirip çevirmeye gerek yok, o kızın hakkı olan bir taht var. Bir saray. Bir taç. Nilfgaard’ınkiler midir bunlar, bilmiyorum. Emhyr, ona en uygun koca adayı mıdır, onu da bilmiyorum…”</p>

  <p>“Gerçekten öyle. Bilmiyorsun.”</p>

  <p>“Sen biliyorsun, öyle mi?”</p>

  <p>Witcher battaniyeye iyice sarındı. “Belli ki bir sonuca varmaya çalışıyorsun. Ama uğraşma, ne olduğunu biliyorum. Ciri’yi, doğduğu andan başlayarak bekleyen yazgısından kurtarmaya çalışmanın bir anlamı yok. Çünkü Ciri’yi kurtarırsak, korumalarından bizi merdivenlerden aşağıya yuvarlamalarını isteyecektir. O halde vazgeçelim. Bu mudur?”</p>

  <p>Dandelion ağzını açtı ama Witcher onu konuşturmadı.</p>

  <p>“Kızı,” diye sözlerini sürdürdü Witcher, sesini gitgide yükselterek, “bir ejderha ya da hain bir büyücü kaçırmadı, fidye almak için korsanlar da gelip zorla götürmedi. Kız bir kulede, zindanda ya da bir kafesin içinde değil, işkence görmüyor, aç bırakılmıyor. Aksine, atlas kumaşlarının içinde uyuyor, gümüş tabaklardan yemek yiyor, ipekler ve danteller giyinip mücevherler takıyor, yakında başına taç da oturtulacak. Kısacası mutlu o. Ama kötü kaderin bir gün yoluna çıkardığı bir Witcher bu mutluluğu bozmayı, yıkmayı, yerle bir etmeyi, elfin birinden kalan delik botlarıyla üzerinde tepinmeyi kafasına koymuş. Öyle mi?”</p>

  <p>“Öyle demek istemedim,” diye mırıldandı Dandelion.</p>

  <p>“Onları bana söyledi.” Milva ansızın karanlığın içinden çıkıvermiş ve kısa bir duraksamadan sonra Witcher’in yanına oturmuştu. “Bu sözler bana. Bunları ben söylemiştim ona, içine oturmuş. Öfkeyle söyledim, hiçbir kastım yoktu. Özür dilerim, Geralt. Yaraya tuz basılmasının ne demek olduğunu iyi bilirim. Hadi, kızma bana. Bir daha yapmam. Bağışladın mı beni? Ya da sana bir barışma öpücüğü mü vereyim?”</p>

  <p>Milva, izin verilmesini beklemeden kollarını Witcher’in boynuna dolayıp onu yanağından öptü. Witcher da kızı sımsıkı omuzlarından tuttu.</p>

  <p>“Yaklaş.” Witcher hafifçe öksürdü. “Sen de Dandelion. Birlikte… daha iyi ısınırız.”</p>

  <p>Uzun süre konuşmadılar. Alevlerin aydınlattığı gökyüzünü bulutlar kaplamış, parlayan yıldızlar görünmez olmuştu.</p>

  <p>“Size bir şey söyleyeceğim,” dedi Geralt sonra. “Ama gülmeyeceğinize söz vereceksiniz.”</p>

  <p>“Konuş.”</p>

  <p>“Tuhaf düşler gördüm. Brokilon’da. Önce bunların sanrı olduğunu düşündüm. Beynimin arızalandığını sandım. Çünkü sonuçta, Thanedd’de kafama birkaç darbe yedim. Ama şimdi birkaç gündür yine aynı düşü görüyorum. Sürekli o düş.”</p>

  <p>Dandelion ve Milva seslerini çıkarmadılar.</p>

  <p>“Ciri,” diye bir süre sonra devam etti Witcher, “bir sarayda, brokar bir gölgeliğin altında uyumuyor. Atıyla, toz toprak içinde kalmış bir köyden geçiyor… Köylüler parmaklarıyla onu gösteriyorlar. Ona, bilmediğim bir adla sesleniyorlar. Köpekler uluyor. Ciri yalnız değil. Başkaları da var. Kısa saçlı bir kız Ciri’yi elinden tutmuş… Ciri kıza gülümsüyor. Ama bu gülümsemeyi beğenmiyorum. Yüzündeki ağır makyajı da beğenmiyorum… En çok da onu geçtiği bütün yollarda ölümün izlemesinden rahatsız oluyorum.”</p>

  <p>“Kız nerede o halde?” diye mırıldandı Milva ve Witcher’a kedi gibi sokuldu. “Nilfgaard’da değil mi?”</p>

  <p>“Bilmiyorum,” diyebildi Witcher güçlükle. “Ama aynı düşü defalarca gördüm. Sorun şu ki bu tür düşlere inanmam ben.”</p>

  <p>“Ahmaksın o halde. Ben inanırım.”</p>

  <p>“Bilmiyorum,” dedi Witcher, “ama bir his var içimde. Ciri’nin önünde ateş, ardında ölüm var. Acele etmeliyim.”</p>

  <p>Gün ağarırken yağmur başlamıştı. Ama bir gün önce fırtına sonrası yağan sağanak kadar şiddetli değildi. Gökyüzü kararmış, kurşuni bir örtüyle kaplanmıştı. Yağmur hızlanmıyor ama insanı ıslatacak şiddette çiseliyordu.</p>

  <p>At binip doğuya doğru yol almaya başlamışlardı. Milva başı çekiyordu. Geralt, Yaruga’nın güneyde olduğunu anımsatınca Milva onu paylayıp, “Rehber benim, ne yaptığımı biliyorum,” demişti. Bunun üzerine Witcher sesini bir daha çıkarmamıştı. Sonuçta önemli olan ilerlemekti. Seçtikleri yönün büyük bir anlamı yoktu.</p>

  <p>Konuşmadan gidiyorlardı; sırılsıklamdılar, üşümekten eyerlerin üzerinde büzülmüşlerdi. Anayolları hızla aşıp arka patikaları ve orman yollarını tercih ediyorlardı. Caddelerden geçen süvari alaylarının çıkardığı nal seslerini duyunca ormanın içine saklanıyorlar, savaş gürültülerinin yükseldiği bölgelerden özellikle uzak duruyorlardı. Cayır cayır yanan köylerin kıyısından, geriye simsiyah toprak ve yağmurdan ıslanarak ağırlaşan kül kokusunun kaldığı bir zamanların mahallelerinin ve çiftliklerinin önlerinden geçerken eşyalarını toplamış gruplar halinde savaştan ve yangından kaçan köylülere rastladılar. Dermanları kalmamış, sorulan sorulara korku dolu sessiz bakışlarla karşılık veren, yaşadıkları felaket ve dehşetten tükenmiş insanlardı bunlar.</p>

  <p>Yangınların, dumanların içinden geçerek, soğuğa ve sise direnerek doğuya doğru yollarına devam ettiler. Savaşın tüm görüntüleri gözlerinin önünde uzanıyordu. Her biri dehşet verici bir imgeydi.</p>

  <p>İmgelerden birinde bir kuyu vardı, yanıp kül olmuş bir köyün yıkıntılarının ortasında siyah bir çizgi gibi duruyordu. Kuyunun üstünde çıplak bir ceset asılıydı. Baş aşağı çevrilmişti. Yarılmış olan karnından ve apış arasından fışkıran kan, göğsüne ve yüzüne akmış, saçlarının arasında kuruyup âdeta tel tel olmuştu. Cesedin sırtında runik harflerle Ard yazılıydı. Bıçakla deriye kazınmıştı.</p>

  <p>“Bir Aan’brengar,” dedi Milva, ıslak saçlarını arkaya atarak.</p>

  <p>“Sincaplar geçmiş buradan.”</p>

  <p>“Aan’brengar ne demek?”</p>

  <p>“Muhbir.”</p>

  <p>Bir başka imgede bir at kapkara bir eyer örtüsü taşıyordu. Hayvan savaş alanının kıyısında sendeliyor, üst üste atılmış cesetlerin ve yere saplanıp kırılmış mızrakların arasında dolanıyordu. Yarılmış karnından sarkmış bağırsaklarını ardı sıra sürükleyerek yürümeye çalışırken içler acısı bir halde hafifçe kişnedi. Onu öldürecek bile kimse yoktu. Savaş meydanını cesetleri soyup soğana çeviren ama atlarla ilgilenmeyen eşkıyalar turluyordu.</p>

  <p>Bir başka imgede kolları yana açılmış küçük bir kız vardı, yanıp kül olmuş bir çiftliğin yakınlarında yerde yatıyordu, çırılçıplaktı, kan içindeydi, donuk gözlerini gökyüzüne çevirmişti.</p>

  <p>“Savaş, erkek işidir derler bir de,” diye homurdandı Milva. “Bir kadını korumadıkları gibi üzerinden topluca geçerler. Bir de onlara kahraman derler, itoğluitler!”</p>

  <p>“Haklısın. Ama değiştiremezsin işte.”</p>

  <p>“Ben değiştirdim. Evden kaçarak. Kulübeyi temizleyip yerleri silmek istemedim. Bir de gelip kulübeyi tutuşturmalarını beklemek istemedim, beni o zemine yatırıp…”</p>

  <p>Milva cümlesini tamamlamadan atını dürttü.</p>

  <p>Sonra bir de katran ocağı imgesi vardı. Dandelion o sahneyi görünce gün boyu yediklerini —yani peksimeti ve kurutulmuş yarım balığı- olduğu gibi çıkardı.</p>

  <p>Nilfgaardhlar, ya da Scoia’taeller katran ocağındaki esirlerin işini bitirmişti. Ancak bu esirlerin sayısını yaklaşık olarak bile tahmin etmek olanaksızdı. Çünkü canlarını almak için ok, kılıç ve kargı kullanmakla yetinmemiş, ocakta ele geçirdikleri balta ve testere gibi oduncu aletlerini de kullanmışlardı.</p>

  <p>Başka imgeler de vardı ama ne Geralt ne Dandelion ne de Milva bunları akıllarında tutmuştu. Aksine belleklerinden silmeye çalışmışlardı.</p>

  <p>Artık hiçbir şeyi umursamıyorlardı.</p>

  <p>Sonraki iki günde yirmi mil bile yol alamamışlardı. Yağmur hâlâ yağıyordu. Yaz aylarında hüküm süren kuraklıkta susuz kalan toprak, yağmuru doyasıya emmiş, orman yolları çamurlu kaydıraklara dönmüştü. Sis ve buhar, yangınlardan yükselen dumanları izlemelerini engelliyordu ancak birliklerin hâlâ yakınlarda oldukları ve tutuşabilecek ne bulurlarsa ateşe verdikleri yayılan ağır yanık kokusundan belliydi.</p>

  <p>Yurtlarını terk edenlere artık rastlamıyorlardı. Ormanların içinde yalnızdılar. En azından öyle olduklarını sanıyorlardı.</p>

  <p>Geralt, arkalarından gelen bir atın soluklarını duydu önce. Yüzü taş gibi oldu, Roach u hemen döndürdü. Dandelion ağzını açtı ama Milva onu bir el hareketiyle susturup eyere taktığı kılıfından yayını çıkardı.</p>

  <p>Atının sırtında arkalarından gelen adam çalılıkların arasından çıkmıştı. Onu beklediklerini görünce kahverengi atını durdurdu. Yağmurun şırıltısından başka tek bir çıtın çıkmadığı sessizlikte öylece durdular önce.</p>

  <p>“Sana bizi izlemeni yasaklamıştım,” dedi sonra Witcher.</p>

  <p>Dandelion’ın en son tabutun içinde gördüğü Nilfgaardlı, gözlerini yere indirip atının ıslanmış yelesine dikti. Ozan, adamı neredeyse tanıyamayacaktı çünkü Nilfgaardh’nın üzerinde şimdi zincirli zırh, uzun bir deri ceket ve bir palto vardı, bunları kuşkusuz havkamn arabasının önünde öldürülen adamların birinin sırtından çekip almıştı. Ama adamın kayının altında yaşanan olaydan sonra biraz sakalı uzamış genç yüzünü Dandelion yine de tanımıştı.</p>

  <p>“Sana yasaklamıştım,” diye yineledi Witcher.</p>

  <p>“Evet, yasaklamıştın,” dedi genç adam. Nilfgaard aksanıyla konuşmuyordu. “Ama başka çarem yoktu.”</p>

  <p>Geralt atından atladı, dizginleri ozana verdi ve kılıcını çekti.</p>

  <p>“İn aşağı,” dedi sakin bir sesle. “Görüyorum ki kendine kılıç ayarlamışsın. İyi olmuş. Silahsız olsaydın şişlemezdim seni. Ama şimdi durum farklı. İn aşağı.”</p>

  <p>“Seninle çarpışmayacağım. İstemiyorum.”</p>

  <p>“Tahmin etmiştim. Bütün hemşehrilerin gibi farklı bir mücadele yöntemini yeğliyorsun. Şu katran ocağındaki gibi peşimizden gelirken mutlaka geçmişsindir oradan. Sana in, dedim.”</p>

  <p>“Ben Cahir Mawr Dyffryn aep Caellach.”</p>

  <p>“Senden kendini tanıtmanı istemedim. Atından inmeni emrettim.”</p>

  <p>“İnmeyeceğim. Seninle çarpışmak istemiyorum.”</p>

  <p>“Milva.” Witcher, kıza başıyla işaret etti. “Senden ricam, şunun altındaki atı vur.”</p>

  <p>“Hayır!” Nilfgaardlı, Milva’nın kirişe bir ok yerleştirmesine fırsat bırakmadan elini kaldırdı. “Yapma lütfen. İneceğim.”</p>

  <p>“Aferin. Şimdi kılıcını çek bakalım, oğlum.”</p>

  <p>Genç adam kollarını göğsünün üstünde kavuşturdu. “İstersen öldür beni. Ya da istersen şu elfe söyle, beni okuyla vursun. Seninle çarpışmayacağım. Ben Cahir Mawr Dyffryn… Caellach’ın oğluyum… Size katılmak istiyorum.”</p>

  <p>“Yanlış duydum galiba. Bir daha söyle bakayım?”</p>

  <p>“Size katılmak istiyorum. Sen kızı arıyorsun. Sana yardım etmek istiyorum. Etmek zorundayım.”</p>

  <p>“Çıldırmış bu.” Geralt, Milva’ya ve Dandelion’a döndü. “Aklını kaçırmış. Deliyle mi uğraşacağız şimdi?”</p>

  <p>“O halde bize uyar aslında,” diye mırıldandı Milva. “Hani yumruğun gözün ortasına uyduğu gibi.”</p>

  <p>“Teklifi bir düşün, Geralt,” diye dalga geçti Dandelion. “Ne de olsa Nilfgaardlı bir soyludur kendisi. Belki onun yardımıyla daha kolay…”</p>

  <p>“Diline hâkim ol,” diye ozanın sertçe sözünü kesti Witcher. “Hadi durma, çek şu kılıcını Nilfgaardlı!”</p>

  <p>“Çarpışmayacağım. Ayrıca Nilfgaardlı değilim. Vicovaroluyum, adım da…”</p>

  <p>“Adın sanın beni ilgilendirmiyor. Çek silahını!”</p>

  <p>“Çekmeyeceğim.”</p>

  <p>“Witcher.” Milva, eyerin üzerinde yana doğru eğilip yere tükürdü. “Zaman ilerliyor, yağmur şiddetleniyor. Nilfgaardlı çatışmam diye tutturuyor, sen de suratını asmışsın ama adamı gözünü kırpmadan gebertmeyeceksin herhalde. Buraya kök mü salacağız? Kahverenginin böğrüne okumu fırlatayım, sonra yolumuza gidelim. Nasılsa yaya olarak bize yetişemez.”</p>

  <p>Caellach’ın oğlu Cahir atının yanına koşup bir çırpıda sırtına atladı ve hayvanı çığlıklarıyla hızlandırarak geldiği yere doğru dörtnala uzaklaşmaya başladı. Witcher, arkasından bir süre baktı, sonra Roach’a bindi. Ne konuşuyor ne de arkasına bakıyordu.</p>

  <p>“Yaşlanıyorum,” dedi Witcher, Milva’nın atına yetiştikten sonra. “Son zamanlarda vicdan azabı peydahlandı bende.”</p>

  <p>“Bilirim, yaşlılarda olur bu duygu.” Kız ona acıyarak baktı. “Bunun çaresi öküz dili suyudur. Ama önce eyerinin üstüne bir yastık koy.”</p>

  <p>“Vicdan azabı,” dedi Dandelion ciddi bir sesle, “basur azabıyla aynı şey değildir, Milva. Yanlış anladın sen.”</p>

  <p>“Sizin saçma konuşmalarınızı kim anlayabilir ki! Sürekli konuşmak, tek bildiğiniz bu! Hadi, yola devam!”</p>

  <p>“Milva,” dedi Witcher bir süre sonra ve dörtnala koştururken yağmurun kamçıladığı yüzünü kapatmaya çalıştı, “adamın altındaki atı gerçekten vuracak miydin?”</p>

  <p>“Hayır,” diye itiraf etti kız gönülsüzce. “Atın bir günahı yok. Ama şu Nilfgaardlı… Lanet olsun, neden peşimize düşmüş ki? Neden başka çaresi yokmuş?”</p>

  <p>“Biliyorsam cehennemi boylayayım.”</p>

  <p>Orman bittiğinde hâlâ yağmur yağıyordu, tepelerin arasında güneyden kuzeye —ya da durulan noktaya göre karşı yöne- doğru döne döne uzanan bir karayoluna gelmişlerdi.</p>

  <p>Karşılaştıkları sahneye şaşırmadılar, daha önce de aynısını görmüşlerdi. Yolun ortasına devrilmiş ve talan edilmiş arabalar, çıkınlar, denkler, sepetler, saçılmıştı; yerler ölmüş atlarla, kısa bir süre öncesine kadar insan olan, garip pozisyonlarda donup kalmış şekillerle doluydu.</p>

  <p>Çekinmeden yaklaştılar çünkü bu katliamın yeni değil, bir ya da iki gün önce yapıldığı açıkça ortadaydı. Bu ayrımı yapmayı öğrenmişlerdi ya da son günlerde edindikleri veya keskinleşen hayvani bir içgüdüyle hissediyorlardı belki. Savaş alanlarını arayıp taramayı da öğrenmişlerdi çünkü saçılmış malların arasından biraz yolluk ya da bir çuval at yemi bulabiliyorlardı bazen.</p>

  <p>Yağmalanmış konvoya ait son arabanın yanında durdular; araba sıkıştırılıp yolun kenarındaki hendeğe itilmişti ve kırılmış bir tekerlek dingilinin üstünde çarpık halde duruyordu. Arabanın altında yapılı bir kadın yatıyordu, boynu sanki birkaç kez döndürülmüştü. Ceketinin yakası, küpesini almak için yarılan kulak memesinden boşalan kanı —yağmurdan akmış olsa bile- iyice emmişti. Arabayı örten brandanın üzerine “Vera Aslanbaş ve Oğulları” yazılıydı. Ama oğulları görünürlerde yoktu.</p>

  <p>“Bunlar küçük çiftçiler.” Milva dudaklarını birbirine bastırdı. “Bunlar da esnaf. Güneyden gelmişler, Dillingen’den Brugge’e gidiyorlarmış, burada yetişmişler onlara. Bu kötü bir durum, Witcher. Buradan güneye doğru sapabileceğimizi sanmıştım ama şimdi ne yapacağımı gerçekten bilmiyorum. Dillingen ve Brugge’ün tamamı mutlaka Nilfgaardhların eline geçmiştir, buradan Yaruga’ya inemeyiz. Doğuya doğru devam edip Turlough’dan geçmemiz gerekecek. Orası ormanlarla ve insanların yaşamadığı topraklarla kaplı, ordu oralara gitmez.”</p>

  <p>“Ben artık doğu yönünde ilerlemeyeceğim,” dedi Witcher. “Yaruga’ya gitmek zorundayım.”</p>

  <p>“Yaruga’ya gideceksin,” dedi Milva umulmadık bir sükûnetle. “Ama daha az tehlikeli bir yoldan. Buradan güneye yönelirsen, doğrudan Nilfgaardhların tuzaklarına düşersin. Hiçbir kazancın olmaz.”</p>

  <p>“Zamandan kazanırım,” diye homurdandı Geralt. “Doğuya doğru ilerleyerek sürekli zaman kaybediyorum. Ama size söyledim, böyle bir lüksüm…”</p>

  <p>“Sus,” dedi ansızın Dandelion ve atını çevirdi. “Bir susun.”</p>

  <p>“Ne oldu.”</p>

  <p>“Kulağıma… bir şarkı çalındı.”</p>

  <p>Witcher bir sağa bir sola baktı. Milva burnundan soludu. “Sana öyle gelmiş, ozan.”</p>

  <p>“Susun! Kapayın çenenizi! Biri şarkı söylüyor, diyorum size! Duymuyor musunuz?”</p>

  <p>Geralt kapüşonunu indirdi, Milva da kulaklarını dikti, bir saniye sonra Witcher’a bakıp başını salladı.</p>

  <p>Müzikten anlayan kulağı ozanı yanıltmamıştı. Olanaksız gibi görünen bir şeyin gerçek olduğunu anlamışlardı. Ormanın ortasında, çiseleyen yağmurun altında, cesetlerle dolu bir yolda duruyorlardı ve bir şarkı duyuyorlardı. Güney yönünden keyifle şarkı söyleyerek biri geliyordu.</p>

  <p>Milva, kaçmaya hazırlanırcasına atının dizginlerine yapıştı ama Witcher onu bir el hareketiyle durdurdu. Geralt merak etmişti. Çünkü duydukları bu şarkı, piyadelerin ürkütücü, ritmik ve çok sesli gürleyen marşlarına ya da süvarilerin coşkulu, taşkın melodilerine benzemiyordu. Gitgide yaklaşan melodi ürkütücü değil. Hatta tam tersine…</p>

  <p>Yağmur, yaprakların arasında hışırdıyordu. Derken şarkının sözlerini anlamaya başladılar. Savaştan ve ölümden geçilmeyen bu topraklara yabancı gelen neşeli bir şarkıydı bu, buralara hiç uymuyordu, bölgenin doğasına aykırıydı.</p>

  <p>Bakın hele, minik kurt nasıl da dans eder ormanda, Gösterir dişlerini, sallar kuyruğunu, atlayıp koşar rahatça.</p>

  <p>Minik kurt neden böyle tasasız ve şen?</p>

  <p>Yoktur mutlaka dişisi, onun içindir gergini Umta, umta, uhuha!</p>

  <p>Dandelion ansızın gülümsedi, ıslak pelerininin altından lavtasını çıkardı, Milva’nın ve Witcher’ın kızgın yüzlerine aldırmadan tellere vurdu ve bağırarak şarkıya başladı:</p>

  <p>Bakın hele, minik kurt ormanın içinde nasıl geçer dertli dertli, Başı önünde, kısmış kuyruğunu, gözlerinde yaşlar sicim gibi. Zavallı hayvancık neden azap çeker birden!’</p>

  <p>Mutlaka ya nişanlıya da evlidir dünden beri!</p>

  <p>“Huhuha!” diye çok sesli bir yanıt duyuldu yakınlardan.</p>

  <p>Ardından bir kahkaha yükseldi, biri parmaklarıyla ıslık çaldı, ardından yolun köşesinde tuhaf ve renkli bir topluluk belirdi. Ayaklarına koca çizmeler giymiş birileri, bataklık sularını sıçrata sıçrata tek sıra halinde ritmik adımlarla yaklaşıyorlardı.</p>

  <p>“Cüceler,” dedi Milva usulca. “Ama Scoia’tael değil bunlar. Sakallarını örmemişler.”</p>

  <p>Davetsiz misafirler altı kişiydi. Grinin ve kahverenginin bütün tonlarını taşıyan kapüşonlu kısa paltolar giymişlerdi, cücelerin kötü havalarda sıklıkla kullandıkları kıyafetti bu. Geralt biliyordu, bu paltolar kesinlikle su geçirmezdi, bu özelliklerini uzun yıllar içinde katran, sokak tozu ve yağlı yemek artıklarını emerek kazanmışlardı. Bu pratik giysi babadan en büyük erkek evlada geçerdi, bu yüzden bunlara genelde yalnızca yetişkin cüceler sahip olurdu. Bir cüce, ancak sakalı kemerine ulaştığında yetişkin sayılırdı, bu da genelde elli beş yaş civarında gerçekleşirdi.</p>

  <p>Yaklaşanlardan hiçbiri elli beşinden daha genç görünmüyordu. Ama daha yaşlı da değildi.</p>

  <p>“İnsanlara rehberlik ediyorlar,” diye mırıldandı Milva, cücelerin ardı sıra ormandan çıkan grubu Geralt’a başıyla göstererek. “Mutlaka hepsi yurtlarından kaçmış, ellerinde yükleri var çünkü.”</p>

  <p>“Ama cücelerin de az yükü yok,” dedi Dandelion.</p>

  <p>Gerçekten de her bir cücenin üzerinde, insanı ve atı bile kısa bir sürede devirecek kadar çok yük vardı. Geralt’ın gözünden kaçmamıştı, yanlarında geleneksel sırt ve bel çantalarının yanı sıra asma kilitli bavullar, devasa bakır kazan ve komodin benzeri bir eşya vardı. İçlerinden biri sırtına bir araba tekerleği bile vurmuştu.</p>

  <p>En öndeki cücenin eşyası yoktu. Kemerine büyük sayılmayacak bir balta yerleştirmişti, sırtında çizgili kedi postlarından oluşan kınının içine sokulmuş uzun bir kılıç taşıyordu, omzuna ise yeşil, ıslak ama tüyleri kabarmış bir papağan oturtmuştu.</p>

  <p>“Selam olsun,” dedi konvoyun başındaki cüce, yolun ortasında durup ellerini beline dayadı. “Bugünlerde ormanda insan değil kurt görmeyi yeğliyoruz ama illa karşılaşacaksak güzel bir sözle değil, yaydan fırlatılan bir okla merhaba demek geliyor içimizden! Ama biri şarkıyla selam veriyorsa, kendini müzikle tanıtıyorsa o zaman kuşkusuz bizim adamımızdır! Ya da bizim kadınımızdır, hanımefendi kusura bakmazsa tabii! Merhaba. Ben Zoltan Chivay.”</p>

  <p>“Ben Geralt,” diye kendini tanıttı Witcher kısa bir duraksamanın ardından. “Şarkı söyleyen ise Dandelion. Bu da Milva.”</p>

  <p>“Orospu çocuğu!” dedi papağan kart sesiyle.</p>

  <p>“Kapa çeneni!” diye homurdandı Zoltan kuşa dönüp. “Kusura bakmayın. Denizaşırı diyarlardan gelmiş akıllı bir kuştur ama sıra dışı. Bu komik hayvan için on sikke ödedim. Adı Mareşal Duda. Bunlar da adamlarım. Munro Bruys, Yazon Varda, Caleb Stratton, Figgis Merluzzo ve Percival Schuttenbach.”</p>

  <p>Percival Schuttenbach cüce değildi. Islanmış kapüşonunun altından keçeleşmiş sakal yerine görünen uzun ve sivri bir burun, sahibinin gnomların eski ve asil bir ırkından geldiğini açıkça ortaya koyuyordu.</p>

  <p>“Şunlar da,” dedi Zoltan Chivay biraz ileride ilerlemeyi bırakıp birbirlerine sokulan grubu göstererek, “Kernow’dan kaçan insanlar. Gördüğünüz gibi çocuklu bir sürü kadın. Daha kalabalıktılar ama üç gün önce Nilfgaard, bölgelerini kuşatıp birçoğunu öldürmüş, kalanları da kovalamış. Ormanda karşımıza çıktılar. Şimdi birlikte ilerliyoruz.”</p>

  <p>“Pek yürekli ilerliyorsunuz,” dedi Witcher. “Yolun ortasında şarkı söyleyerek.”</p>

  <p>“Bence,” dedi cüce sakalını sallayarak, “gözyaşları içinde yürümek daha iyi bir çözüm olmazdı. Dillingen’de sessiz sedasız ormanların içinden yürüdük ama birlikler uzaklaştıktan sonra zaman kazanmak için ana yola geçtik.” Susup saldırıdan geriye kalanlara baktı.</p>

  <p>“Böyle manzaralara,” dedi sonra cesetleri göstererek, “alıştık artık. Dillingen’den ve Yaruga’dan beri yollar ceset dolu. Siz bunlardan mıydınız?”</p>

  <p>“Hayır. Nilfgaard esnafı katletmiş.”</p>

  <p>“Nilfgaard değil,” dedi cüce, başını hayır anlamında sallayıp ölenleri umursamaz bir ifadeyle süzerken. “Scoia’tael yapmış. Normal birlikler cesetlerden okları çekip alma zahmetine girmez. Ama iyi bir ok ucu, yarım kron eder.”</p>

  <p>“Adam işi biliyor,” diye mırıldandı Milva.</p>

  <p>“Yolculuk nereye?”</p>

  <p>“Güneye,” dedi Geralt hemen.</p>

  <p>“Hiç önermem,” dedi Zoltan Chivay, başını şiddetle iki yana sallayarak. “Orası cehennemin, yangının ve katliamın tam göbeği. Dillingen mutlaka fethedilmiştir, Siyahlara ait büyük birlikler Yaruga’yı geçiyor, her an nehrin sağ kıyısındaki vadinin tamamına yayılabilirler. Gördüğünüz gibi bizden önce geçmişler buradan, kuzeydeler, Brugge kentine doğru ilerliyorlar. Tek mantıklı kaçış yolu doğudur.”</p>

  <p>Milva’nın manidar bir bakış attığı Witcher yorum yapmadı.</p>

  <p>“Biz doğuya ulaşmak istiyoruz,” diye Zoltan Chivay sözlerini sürdürdü. “Hayatta kalmanın tek yolu, sınırın arkasına gizlenmektir ama doğudan, Ina Nehrinden Temerya birlikleri yaklaşacak. Bu yüzden hedefimiz orman yollarından Torlough tepelerine, oradan eski yoldan Sodden’e, Ina Nehri’ne boşalan Chotla Nehri kıyısına ulaşmak. İsterseniz birlikte yolculuk yaparız. Tabii ağır ilerlemekten rahatsız olmazsanız. Sizin atlarınız var ama göçmenler bizim hızımızı kesiyor.”</p>

  <p>“Bu sizi rahatsız etmez tabii,” dedi Milva gözlerini cüceye dikerek. “Bir cüce yanında eşyası da olsa yürüyerek günde otuz mil yol alabilir, yani bir atlı kadar. Eski yolu biliyorum. Yanınızda göçmenler olmasa Chotla’ya yaklaşık üç günde ulaşırdınız.”</p>

  <p>“Çocuklu kadın hepsi.” Zoltan Chivay sakalını öne doğru uzatıp göbeğini şişirdi. “Onları yazgılarına terk etmeyeceğiz. Bize aksini tavsiye eder miydiniz?”</p>

  <p>“Hayır,” dedi Witcher, “etmezdik.”</p>

  <p>“Bunu duyduğuma sevindim. Yani edindiğim ilk izlenim beni yanıltmamış. Evet, ne diyorsunuz? Birlikte yolculuk yapalım mı?”</p>

  <p>Geralt, Milva’ya baktı, kız başını salladı.</p>

  <p>“İyi.” Zoltan Chivay, kızın onay verdiğini görmüştü. “O halde yolu süvariler sarmadan hareket edelim. Ama önce işimiz var… Yazon, Munro, arabalara göz atın. Önemli bir şey kaldıysa çuvallara doldurun. Figgis, bizim tekerlek küçük arabaya uyacak mı, bak bakalım. Çok işimize yarar çünkü.”</p>

  <p>“Uydu!” diye bağırdı bir saniye sonra tekerleği sırtında taşıyan adam. “Hem de tam oturdu!”</p>

  <p>“Gördün mü, kalın kafalı? Dün tekerleği al yüklen dediğimde şaşırıp kalmıştın! Hadi tak arabaya! Caleb, sen de yardım et!”</p>

  <p>Rahmetli Vera Aslanbaş’ın yeni tekerlekle donatılan arabası, şaşılacak kadar kısa bir zamanda brandadan ve gereksiz parçalardan arındırıldı, hendekten kurtarılıp yola çıkarıldı. Bütün eşyalar bir çırpıda üstüne yüklendi. Zoltan Chivay, bir an düşündükten sonra çocukların da arabaya bindirilmesini emretti. Ancak talimatı duraksamayla yerine getirildi. Göçmen kadınların cücelere ters ters baktıkları ve onlardan uzak durmaya çalıştıkları Geralt’ın gözünden kaçmamıştı.</p>

  <p>Dandelion, iki cücenin cesetlerden soydukları giysileri üzerlerine denemelerini gözden kaçmayan bir rahatsızlıkla izliyordu. Öteki cüceler arabaların içini didik didik etmiş ama götürmeye değer hiçbir şey bulamamıştı. Zoltan Chivay parmaklarıyla ıslık çalarak aramayı kesmenin zamanı geldiğini haber verdi, ardından Roach’u, Pegasus’u ve Milva’nın karayağız atını uzman gözüyle süzdü.</p>

  <p>“Binek atı,” dedi ve yüzünü ekşitti. “Yani işe yaramazlar. Figgis, Caleb, arabanın direğine geçin. Dönüşümlü olarak çekeceğiz! İleriii!”</p>

  <p>Geralt, cücelerin el koyduğu arabayı yağmurdan bataklığa dönmüş orman yollarında çamura saplanır saplanmaz bırakmak zorunda kalacaklarından kuşku duymamış ama yanılmıştı. Cüceler boğa gibi güçlüydü, ayrıca doğuya giden yollar genelde çamurla değil otlarla kaplıydı. Ama yağmur aralıksız yağıyordu. Milva’nın can sıkıntısı ve öfkesi gitgide artıyordu; ağzını açacak olursa, atların yumuşayan tırnaklarının nallardan dışarı fırlayacağını ve benzeri şeyler söylüyordu. Bunun üzerine Zoltan Chivay dudaklarını yahyor, nalları kontrol ediyor ve at eti pişirmekte rakip tanımadığını söyleyerek Milva’yı çileden çıkarıyordu.</p>

  <p>Merkezini, dönüşümlü olarak çekilen arabanın oluşturduğu belli bir konvoy düzeni kurulmuştu. Zoltan arabanın önünden yürüyor, onun yanında Pegasus’un sırtında Dandelion ilerliyor, bir yandan da papağanla didişiyordu. Arabanın arkasından Geralt ve Milva atlarıyla geliyorlar, en sonda da Kernowlu altı kadın yorgun argın yürüyordu.</p>

  <p>İzcilik görevini genelde uzun burunlu gnom Percival Schuttenbach yapıyordu. Boy ve güç bakımından cücelerin gerisinde ancak dayanıklılık konusunda onlarla aynı düzeydeydi, beceriklilik açısındansa eline kimse su dökemezdi. Yürürken sıklıkla ansızın yön değiştiriyordu, çalılıkların altını üstüne getiriyordu, önden koşup gözden kayboluyor, sonra ansızın ortaya çıkıp uzaktan yaptığı maymunları andıran heyecanlı hareketlerle yolun sorunsuz ve açık olduğunu anlatıyordu. Bazen de geri dönüp yoldaki engeller hakkında hızlıca rapor veriyordu. Her dönüşünde arabada oturan dört çocuk için avuç dolusu ağaççileği, fıstık ya da tuhaf ama leziz oldukları açıkça görülen yemişler getiriyordu.</p>

  <p>Üç gün boyunca çok ağır ilerleyerek orman yollarından geçmişlerdi. Ne bir birlik ne duman ne de yangın görmüşlerdi. Yine de yalnız değillerdi. Rehberleri Percival onlara sık sık ormanda saklanan göçmen gruplar olduğunu haber veriyordu. Böyle pek çok grubun önünden hızla geçip gidiyorlardı çünkü ellerindeki yabaları ve araba kazıklarını silah gibi kaldırmış köylülerin yüzleri kimseyi iletişim kurmaya davet etmiyordu. Yine de aralarında bir fikir doğmuştu; köylülerle konuşup Kernowlu kadınları onların yanına verilebilirlerdi ama Zoltan bu görüşe karşı çıktı, Milva da onu destekledi. Zaten kadınlar da onlardan ayrılmaya niyetli değillerdi. Ama bu seçimleri tuhaftı çünkü cücelere karşı oldukça mesafeliydiler; onlardan korkuyor ve çekiniyorlardı, onlarla konuşmuyor ve her molada uzaklarında durmayı yeğliyorlardı.</p>

  <p>Geralt kadınların bu tutumunu, kısa bir süre önce yaşamış oldukları acılara bağlamıştı ama bu isteksizliğin cücelerin teklifsiz davranışlarından kaynaklanabileceğinden de kuşkulanıyordu. Zoltan ve beraberindekiler, Mareşal Duda adındaki papağan kadar sık ve pis küfürler ediyordu ama kuşa kıyasla daha zengin bir repertuvarları vardı. Ahlaksız şarkılar söylüyorlardı, tabii Dandelion da bütün coşkusuyla onlara eşlik ediyordu. Cüceler yere tükürüyor, avuçlarının içine sümkürüyor ve yüksek sesle yelleniyorlardı, bu da gülüşmelere, şakalara ve taklitlere neden oluyordu. Yalnızca büyük ihtiyaçlarını görmek için çalılıkların arasına giriyorlardı ama çişlerini yapmak için fazlaca uzaklaşmak zahmetine girmiyorlardı. Bu tuvalet işi Milva’yı öylesine kızdırmıştı ki Zoltan sabahın köründe çevresine aldırmadan hâlâ sıcak olan kamp ateşi külünün üzerine işeyince onu ağız dolusu payladı. Azarı yiyen Zoltan hiç oralı olmadı, aksine bu işi yaparken utanıp saklanan kişilerin ikiyüzlü, hain ve gammazlığa meraklı olduğunu, zaten bir iş çevirdiklerinin de gizlenmelerinden anlaşıldığını savundu. Ama bu bilmiş yanıt Milva’yı hiçbir şekilde etkilememişti. Cüceleri hakaretlere boğdu, onlara tehditler yağdırdı, bunun üzerine hepsi uslu uslu çalılıkların arasına girmeye başladı. Ancak hain bir gammaz olmakla suçlanmamak için gruplar halinde işemeye gidiyorlardı.</p>

  <p>Dandelion ise yeni ortamında bambaşka biri olup çıkmıştı. Cücelerle —hele birkaçının adını duyduğunu, halatlarını ve şiirlerini bildiğini öğrenince— canciğer dost olmuştu. Dandelion’ın, Zoltan’ın adamlarından geri kalır yanı yoktu. Sırtına, cüceleri kafesleyerek elde ettiği kapitone bir ceket giymiş, tüylü şapkasını bir kürk bereyle değiştirmişti. Beline pirinçten işlemeli bir kemer takmış, arkasına da kendisine armağan edilen korkunç bir bıçak yerleştirmişti. Ne zaman eğilmeye çalışsa, bu bıçak kasıklarına batıyordu. Neyse ki bu kaba hançeri bir süre sonra kaybetti ve yenisini de edinemedi.</p>

  <p>Turlough’un çevresini saran sık ormanlardan geçtiler. Ormanlarda yaşam yoktu sanki, yabani hayvanlardan tek bir iz yoktu, anlaşılan birliklerden ve göçmenlerden kaçmıştı hepsi. Avlamak için hiçbir şey bulamıyorlardı ancak şimdilik açlık tehlikesiyle yüz yüze değillerdi. Cücelerin yanında bolca kumanya vardı. Ama erzaklar tükenmeye yüz tutunca —doyurulacak çok mide olduğundan bu aşamaya gelinmesi uzun sürmemişti— Yazon Varda ve Munro Bruys karanlık basmadan ellerinde birer boş çuvalla gözden kayboldular. Sabaha karşı döndüklerinde çuvallar ağzına kadar doluydu. Çuvallardan birinde at yemi vardı; diğeri arpa, un, kurutulmuş sığır eti, bir kalıp peynir ve kocaman bir kindziuk ile doluydu. Kindziuk domuz sakatatlarının iki tahta arasına sıkıştırılıp preslenmesiyle yapılan bir sucuktu.</p>

  <p>Cücelerin bunları nereden topladıklarını Geralt tahmin edebiliyordu. Önce sesini çıkarmayıp uygun bir anı bekledi. Zoltan’la yalnız kaldıklarında, onlar kadar açlık çeken ve yaşam mücadelesi veren göçmenlerin erzaklarını çalmayı alçakça bulup bulmadığını kibarca sordu. Cüce, ciddi bir ifadeyle aslında utanç duyduğunu ama huyunu da değiştiremeyeceğini söyledi.</p>

  <p>“Benim en büyük hatam,” diye açıkladı Zoltan, “sınır tanımaz iyi kalpliliğimdir. İyilik yapmadan duramam. Ancak mantıklı bir cüceyim ve iyiliğimi herkese ulaştıracak güçte olmadığımı biliyorum. Herkese, bütün dünyaya ve yeryüzünde yaşayan herkese karşı iyi olmaya çalışsam denizde bir damla olurdu bu, yani boşa çaba sayılırdı. Bu yüzden somut, boşa gitmeyecek iyilikler yapmaya karar verdim. Kendime ve yakın çevremdekilere karşı iyiyim.”</p>

  <p>Geralt başka soru sormadı.</p>

  <p>Çadır kurdukları molalardan birinde, Geralt ve Milva iflah olmaz zoraki diğerkâm Zoltan Chivay’la daha uzun sohbetler ediyorlardı. Savaşın gidişatı hakkında cüce oldukça bilgi sahibiydi. En azından böyle bir izlenim uyandırıyordu.</p>

  <p>“Taarruz,” dedi, herkesin yüzüne küfreden Mareşal Duda’yı susturduktan sonra, “Lammas’tan sonraki yedinci günün şafak vakti Drieschot’tan başladı. Nilfgaard’la birlikte müttefik Verden ordusu da saldırdı çünkü bildiğiniz üzere Verden artık imparatorluğun himayesi altında. Çok hızlı ilerlediler, Drieschot’un arkasındaki bütün köyleri ateşe verdiler ve Brugge’de ileri karakol olarak yerleştirilmiş birlikleri dağıttılar. Dillingen Kalesine ise Yaruga üzerinden yaklaşarak Nilfgaard Siyah Piyade taburu saldırdı. Nehri, hiç umulmadık bir noktadan geçtiler. Yarım günde gemilerden köprü kurdular, inanabiliyor musunuz?”</p>

  <p>“Artık her şeye inanmak zorundayız,” diye mırıldandı Milva. “Olaylar başladığında Dillingen de miydiniz?”</p>

  <p>“Yakınındaydık,” diye kaçamak bir yanıt verdi cüce. “Taarruz haberi ulaşır ulaşmaz hemen Brugge’e doğru yola koyulduk. Karayolunda kıyamet kopuyordu, yollar yurtlarından kaçanlarla doluydu, bir kısmı güneyden kuzeye, diğerleri aksi yöne akın ediyordu. Yolu tıkadıkları için ormana saklanabildik. Ama sonradan anladık ki Nilfgaard hem önümüzde hem arkamızdaydı. Drieschot’tan gelen birlikler iki gruba ayrılmış olmalı. Bence büyük bir süvari birliği kuzeybatıya, Brugge kentine yöneldi.”</p>

  <p>“Bu durumda Siyah Piyadeler Turlough’nun kuzeyine varmış olmalı. Bu durumda biz tam ortada, iki birliğin arasında olmalıyız. Boşlukta.”</p>

  <p>“Ortadayız,” diye itiraf etti cüce. “Ama boşlukta değiliz. İmparator birliklerini yan kollardan Sincaplar destekliyor, Verdenli gönüllüler ve akla gelebilecek bir sürü çeteler bunlar ve Nilfgaardlılardan daha berbatlar. Kernow’u küle döndürenler, ardından da ormana kaçıp ellerinden kıl payı kurtulduklarımız onlardı. Şimdi ormandan burnumuzu bile çıkaramayız. Ve çok dikkatli olmalıyız. Eski Yola çıkıp, Chotla kıyısından Ina Nehri’ne ulaşacağız, orada Temerya birliklerine rastlamamız gerekiyor. Kral Foltest’in askerleri şaşkınlıklarını yenmiş ve Nilfgaardhların karşısına dikilmiştir mutlaka.”</p>

  <p>“Keşke,” dedi Milva, Witcher’a bakarak. “Sorun şurada: Acil ve çok önemli meseleler bizi güneye çağırıyor. Torlough’dan güneye, Yaruga’ya doğru inebileceğimizi düşünmüştük.”</p>

  <p>“Sizi hangi meselelerin güneye çağırdığını bilemem,” dedi Zoltan, ikisini de kuşkuyla süzerek. “Canınızı tehlikeye attığınıza göre çok acil olmah.”</p>

  <p>Cümlesini soru tonunda tamamladıysa da ona açıklama yapmaya çalışan olmadı.</p>

  <p>Cüce, poposunu kaşıdı, hafifçe öksürdü ve yere tükürdü. “Nilfgaard, Yaruga’nın iki kıyısını da Ina’nın ucuna kadar eline geçirmişse hiç şaşmam,” dedi sonra. “Siz Yaruga kıyısında nereye gideceksiniz?”</p>

  <p>“Belli bir yere değil,” dedi Geralt. “Yeter ki nehir kıyısı olsun. Bir tekneyle nehrin ağzına gideceğim.”</p>

  <p>Zoltan ona bakıp gülmeye başladı. Ama duyduklarının şaka olmadığını kavrayınca sustu.</p>

  <p>“İtiraf etmeliyim ki,” dedi bir süre sonra, “kafanızda tuhaf rotalar canlandırmışsınız. Ama bırakın bu fikirleri. Brugge’ün güneyi tamamen alev altında, daha Yaruga’ya ulaşmadan sizi kazığa oturturlar ya da zincire vurup Nilfgaard’a sürüklerler.</p>

  <p>Diyelim ki bir mucize oldu ve Yaruga’ya ulaştınız, ağzına kadar inme şansınız zerre kadar olmaz. Size, Cintra’dan başlayarak nehrin üstüne kurdukları gemi köprüsünden söz ettim. Bu köprünün gece gündüz çok sıkı denetlendiğini biliyorum, nehirden olsa olsa bir somon dışında hiçbir şey karşıya geçemez. Sizin acil ve önemli meseleleriniz, aciliyetini ve önemini bir miktar yitirmek zorunda. Önce can. Ben böyle bakıyorum.”</p>

  <p>Milva’nın duruma benzer açıdan baktığını yüz ifadesi ve gözleri açıkça gösteriyordu. Geralt bir yorum yapmadı. Kendini berbat hissediyordu. Sol kol kemiği ve sağ dizi derinden sinir bozucu bir biçimde sızlıyordu, üstelik yorgunluktan ve ormanın içindeki rutubetten ağrıları daha da artmıştı. Ayrıca o güne kadar tanımadığı ve baş edemediği ızdıraplı, moral bozucu ve rahatsız edici duygularla boğuşuyordu.</p>

  <p>Acziyet ve teslimiyet.</p>

  <p>İki gün sonra yağmur dinmiş, güneş yüzünü göstermişti. Ormanlar buğu ve sise gömülmüş ancak sis çabuk dağılmıştı. Kuşlar, yağmurun dayattığı suskunluğun acısını çıkarıyorlardı şimdi. Zoltan’ın keyfî yerine gelmiş, uzunca bir mola verilmesini uygun görmüştü. Sonrasında hızla yol alacaklarına ve en çok bir gün içinde Eski Yol’a varacaklarına söz vermişti.</p>

  <p>Kernowlu kadınlar çevredeki bütün dalları, kurutmak için astıkları giysilerinin siyahına ve grisine boyamıştı. Kendileri yalnızca iç çamaşırlarıyla kaldıkları için çalılıklar arasına saklanmış yemek pişiriyorlardı. Soyunan çocuklar gönüllerince oyun oynuyor, buhar yayan ormanın vakur sessizliğini kendi yöntemleriyle bozuyorlardı. Dandelion, yorgunluğunu uykuyla çıkarıyordu. Milva, gözden kaybolmuştu.</p>

  <p>Cüceler hareket ederek dinleniyordu. Figgis Merluzzo ve Munro Bruys mantar toplamaya çıkmıştı. Zoltan, Yazon Varda, Caleb Stratton ve Percival Schuttenbach arabanın yakınında bir yere oturmuş, bıkıp usanmadan en sevdikleri iskambil oyunu Gritçu oynuyorlardı. Boş kaldıkları her anlarını geçirdikleri bir oyundu bu, hatta yağmurlu ve ıslak akşamlarda da oynamışlardı.</p>

  <p>Witcher, arada sırada yaptığı gibi yanlarına oturmuş onları izliyordu. Cücelere özgü bu oyunun karmaşık kurallarını hâlâ çözememişti ama iskambillerin olağanüstü tuhaf şekilleri ve figürlerin çizilişleri onu cezbediyordu. İnsanların oynadıkları iskambillerle kıyaslandığında cücelerinki baskı tekniği açısından gerçek birer sanat eseriydi. Geralt, bu sakallı halkın yalnızca madencilik alanında büyük ilerlemeler kaydetmediğinden bir kez daha emin oldu. İskambil konusuna gelince, cücelerin bu alanda pazar lideri olmamalarının nedeni insanların iskambilden uzaklaşıp zara yönelmiş olmaları ve şans oyunlarını seven insanların estetiğe önem vermemeleriydi. Witcher, iskambil oynayanları çokça izlemişti; kullandıkları lime lime olmuş karton parçaları öylesine kirliydi ki iskambilleri masaya bıraktıktan sonra ellerini temizlemek zorunda kalıyorlardı. Figürler genelde çok özensiz çizilmişti; kız ve vale, vale at üzerinde oturduğu için ayırt edilebilirdi ancak. Hayvan da attan ziyade topal bir kokarcayı andırıyordu.</p>

  <p>Cücelerin iskambillerini süsleyen resimlerde karışıklık yapılması olanaksızdı. Papaz, gerçek bir papazdı; kız, dolgun memeli ve güzeldi; elinde teber taşıyan valenin havalı bir sakalı vardı. Bu figürlere cüce dilinde Hraval, Vaina ve Ballet deniyordu ancak Zoltan ve yoldaşları oyun oynarken ortak lisanı konuşuyorlar ve insanlar arasında yaygın olan terimleri kullanıyorlardı.</p>

  <p>Güneş ortalığı ısıtıyor, ormandan buharlar yükseliyor, Geralt cüceleri izliyordu.</p>

  <p>Cücelerin oyununun temel ilkesi -gerek yoğunluğu gerekse karşı taraf gripti deyip ortaya sürdüğü bahsi iki misline çıkarması bakımından- at pazarında yapılan açık artırmayı çağrıştırıyordu. Ardından en yüksek mizayı ortaya süren ikili en yüksek puanı almaya çalışıyor, rakip ikili de var gücüyle bunun önüne geçmeye uğraşıyordu. Oyun sert, bağırış çağırış içinde geçiyor ve her oyuncunun yanında kalın bir sopa duruyordu. Sopanın birinin üzerine indirildiği enderdi ama küfürler eşliğinde havada çevrilmesi olağandı.</p>

  <p>“Ne biçim oynuyorsun, boynuzlu öküz! Odun kafalı! Kupa yerine neden sinek atıyorsun! Laf olsun diye mi kupayı elimde tuttuğumu sanıyorsun? Sulanmış beynine bir değnek indiresim geliyor!”</p>

  <p>“Dört sineğim ve valem vardı, yeter sanmıştım!”</p>

  <p>“Dört sinek, haha! Önündeki sineği de saydın herhalde, kâğıtları öyle aşağıda tutuyorsun ki! Sık biraz kıçını, Stratton, üniversitede değilsin! Burada iskambil oynanıyor! İyi el gelirse, ninem de mandal kutusunda oynar bu oyunu. Sen dağıtıyorsun, Varda.”</p>

  <p>“Çifte kupa.”</p>

  <p>“Küçük bok yığını!”</p>

  <p>“Papaz oynarsa boklarla, tutamaz işer sonra. Çift giriyorum!”</p>

  <p>“Grizu!”</p>

  <p>“Caleb, uyuma! Çift grizu önerildi. Var mısın?”</p>

  <p>“Sinek!”</p>

  <p>“Varım! Hah! Ne olacak şimdi? Grizu gelmiyor mu? Tırstın mı oğlum? Sıra sende, Varda. Percival, ona bir daha göz kırparsan, o pörtlek şeylere öyle bir kafa atacağım ki kışa kadar bir daha göz kırpamayacaksın.”</p>

  <p>“Vale.”</p>

  <p>“Kız!”</p>

  <p>“Ve papaz! Üstüne bir de kız! Haha, elimde daha kupalar var, kimse kalpsiz olduğumu söyleyemez, vale, kız, dokuzlu…”</p>

  <p>“Üstüne bir de as! Yoksa asın elinde, gidersin temizliğe! Şimdi de onlu! Aaa, Zoltan? Oturduğun yer kıçına mı batıyor?”</p>

  <p>“Bak hele şu boktan gnoma! Sopamı şöyle bir alıp…”</p>

  <p>Zoltan sopasını kullanmaya fırsat bulamadan ormandan kulakları delen bir çığlık yükseldi.</p>

  <p>Yerinden ilk önce Geralt fırladı. Koşarken sövdü çünkü dizi yine sızlıyordu. Zoltan, kedi postuna sarılı kılıcını arabadan kaptığı gibi arkasından yetişti. Onları, ellerinde sopalarıyla Percival Schuttenbach ve öteki cüceler izledi. En arkadan da çığlıkla uyanan Dandelion geliyordu. Ormanın yan cenahından Figgis ve Munro fırladı. İki cüce, mantarla dolu sepetleri yere fırlatır fırlatmaz çocukları çekerek götürmeye başladı. Milva bir anda belirdi, koşarken okunu kuburdan çekip çıkardı ve Witcher’a çığlığın geldiği yönü gösterdi. Aslında buna gerek yoktu. Neler olduğunu Geralt duymuş, görmüş ve anlamıştı bile.</p>

  <p>Bağıran çocuklardan biri, yüzü çilli, saçları örülü, dokuz yaşlarında bir kızdı. Çürümüş ağaç gövdelerinden birkaç adım uzaklıkta yere çakılmış gibi öylece duruyordu. Geralt yıldırım hızıyla kızın yanına atıldı, kollarının altından kavramasıyla birlikte kızın tiz çığlıkları kesildi ve Geralt gözleriyle ağaç gövdelerinin arasındaki hareketi takip etti. Hızla geriye doğru çekilirken Zokana ve cücelere çarptı. Milva da ağaç gövdelerinin arasında bir şeylerin hareket ettiğini fark etmiş ve yayını çekmişti.</p>

  <p>“Vurma!” diye bağırdı Witcher. “Çocuğu uzaklaştırın buradan, çabuk. Siz de geri çekilin. Ama sakin olun. Sert hareketler yapmayın!”</p>

  <p>Çürümüş gövdelerden birinin hareket ettiğini düşündüler önce; sanki güneş ışınlarıyla örtülü yığının içinden tırmanıp ağaçların arasında gölgelik bir alan arıyordu. Ama dikkatlice bakınca bir odun parçasında bulunamayacak ayrıntılar gördüler; sekiz ince bacak ve kir içinde, akreplerinki gibi parçalara bölünmüş kabuğun altından çıkan toparlak eklemler oldukça alışılmadık bir görüntü sergiliyordu.</p>

  <p>“Sakin olun,” diye usulca yineledi Geralt. “Kızdırmayın. Sözde hareketsizliği sizi yanıltmasın. Saldırgan değildir ama çok hızlı hareket edebilir. Kendini tehlikede hissederse saldırır ve zehrinin panzehri yoktur.”</p>

  <p>Yaratık, kütük yığınlarının arasından ağır ağır çıkmaya başladı. Çubuğumsu çıkıntıların üzerinde oturan gözlerini ağır ağır çevirerek insanları ve cüceleri süzdü. Bacaklarını sırayla kaldırdı, keskin çene kemikleriyle özenle dokunduğu ayaklarının uçlarını temizledi.</p>

  <p>Witcher’in yanına gelen Zoltan, “Öyle bir çığlık attı ki,” dedi kayıtsız bir sesle, “kötü bir şey oldu sandım. Örneğin Verdenli avcı birliğinden bir atlı geldi sandım. Ya da bir savcı. Oysa örümceği andıran irice bir kabukluymuş. Ama kabul etmek lazım, doğa tuhaf şekiller yaratabiliyor.”</p>

  <p>“Artık yok bunlar,” dedi Geralt. “Orada bir kafagöz oturuyor. Kaos yaratığı. Nesli tükenmekte olan canlı fosil örneklerinden biri, tabii ne demek istediğimi biliyorsan.”</p>

  <p>“Elbette biliyorum.” Cüce, Witcher’in gözlerinin içine baktı. “Witcher olmasam da kaos ve bu tür canlıları bilirim. Witcher’in şimdi bu canlı fosille ne yapacağını gerçekten merak ediyorum. Kılıcını mı kullanırsın, yoksa benim sihill’mâ. mi almak istersin?”</p>

  <p>“Güzel bir silahmış.” Witcher, Zoltan’ın kedi postlarına sarılı kınından çıkardığı Stocklack üretimi kılıcına göz ucuyla baktı. “Ama işime yaramaz.”</p>

  <p>“İlginç,” dedi Zoltan. “Burada böylece durup bakışacak mıyız? Fosilin kendini tehlikede hissetmesini mi bekleyeceğiz? Ya da dönüp Nilfgaardhları yardıma mı çağıracağız? Ne öneriyorsun, canavar avcısı?”</p>

  <p>“Bana arabadan bir kepçe ve küçük kazanın kapağını getirin.”</p>

  <p>“Ne?”</p>

  <p>“Uzmanla tartışma, Zoltan,” dedi Dandelion.</p>

  <p>Percival Schuttenbach arabanın üstüne atlayıp istenilen parçaları bir çırpıda getirdi. Witcher, gruba göz kırptı, ardından kepçeyi olanca gücüyle kapağa vurmaya başladı.</p>

  <p>Zoltan çok geçmeden “Yeter! Yeter!” diye bağırıp ellerini kulaklarına bastırdı. “Kıracaksın kepçeyi, lanet olsun! Kabuklu kaçtı! Gözden kayboldu, cehennemin dibine gitti!”</p>

  <p>“Hem de ne kaçma!” dedi Percival hayranlıkla. “Tozu dumana katarak! Yerler ıslak ama yine de toz kalktı, yemin ederim!”</p>

  <p>“Kafagözün,” diye sükûnetle açıkladı Geralt, hafifçe eğilmiş mutfak araç gereçlerini cücelere iade ederken, “işitme duyusu olağanüstü hassastır. Kulakları yoktur ama âdeta bütün bedeniyle duyar. Özellikle metalik seslere katlanamaz. Bu sesler her yerini sızlatır…”</p>

  <p>“Bence kıçını bile,” diye Geralt’ın sözünü kesti Zoltan. “Biliyorum çünkü kapağa vurmaya başladığında benim de öyle oldu. Bu canavarın işitme duyusu benimkinden hassassa acırım ona. Yeniden gelmez herhalde? Kendi gibi birkaçını daha yanına alıp?”</p>

  <p>“Dünyada benzerlerinin olduğunu sanmıyorum. Kafagöz buraya kolay kolay dönmeyecektir. Yani korkacak bir şey kalmadı.”</p>

  <p>“Canavarlar hakkında tartışmayacağım seninle,” dedi cüce bezgin bir sesle. “Ama senin teneke konserin kuşkusuz Skellige Adalarından bile duyulmuştur, kimi müziksever buraya doğru yola çıkmışsa hiç şaşmam. Ancak geldiklerinde bizi burada bulamazlarsa iyi olur. Hadi çocuklar, konaklama bitti! Hey kızlar, giyinin ve çocukları sayın! Hadi, yola!”</p>

  <p>Gecelemek üzere durduklarında, Geralt havada kalmış bir konuya açıklık getirmek istedi. Zoltan Chivay, bu kez Grizu oynamak için oturmadığı için onu erkek erkeğe yapacakları açık bir konuşma için kuytu bir yere çekmesi güç olmadı. Geralt lafı evirip çevirmeden doğrudan konuya girdi.</p>

  <p>“Witcher olduğumu nereden anladın, söyler misin?”</p>

  <p>Cüce, gözlerini Geralt’ın gözlerine diktikten sonra küçük bir kahkaha attı. “İsabetli sezgilerimle hava atabilirdim şimdi. Alacakaranlıkta gözlerinin renginin değiştiğini fark ettiğimi söyleyebilirdim. Ayrıca dünyayı tanıyan bir cüce olduğumu ve Rivyalı Geralt’ın adını duyduğumu da belirtmeliyim. Ama asıl gerçek çok sıradan. Senin ağzın sıkı ama şu arkadaşın, ozan, sürekli şarkı söyleyip konuşuyor, çenesini tutamıyor. Mesleğini ondan öğrendim.”</p>

  <p>Geralt başka bir soru sormaktan vazgeçti. Doğrusu da buydu zaten.</p>

  <p>“Evet,” diye devam etti Zoltan. “Dandelion ne var ne yok anlattı. Açık sözlülüğü takdir ettiğimizi ve size karşı dostane duygular beslediğimizi hissetmiş olmalı. Ama buna gerek de yoktu çünkü biz bakış açımızı gizlemiyoruz. Uzun lafın kısası, güneye neden alelacele gitmek istediğini biliyorum. Seni Nilfgaard’a çağıran acil ve önemli meselelerin ne olduğunu biliyorum. Orada kimi arayacağını ela Miyonım.</p>

  <p>kaynaklanmıyor bu bilgim. Savaştan önce Cintra’da yaşıyordum, sürpriz çocuk ve kaderin ona bu çocuğu yazdığı ak saçlı Witcher hikâyelerini duymuştum.”</p>

  <p>Geralt bu kez de yorum yapmadı.</p>

  <p>“Bundan sonrası,” diye sözlerini sürdürdü cüce, “gözlemlemeye kalmıştı. O örümcek benzeri ucubenin kaçmasını sağladın, oysa sen bir Witcher’sın ve Witcher’ın işi bu canavarları temizlemektir. Ama o canavar senin sürpriz çocuğa bir kötülük yapmadığı için kılıcını kınından çıkarmadın, kapağa vurarak onu kaçırmakla yetindin. Çünkü şu an bir Witcher değil, kaçırılmış ve incitilmiş bir bakirenin yardımına koşan asil bir şövalyesin.</p>

  <p>“Beni hâlâ bakışlarınla deliyorsun,” diye ekledi cüce, yine yanıt alamayınca. “Hâlâ hainlik yapacağımdan kuşkulanıyorsun, huzursuzsun, ortaya çıkan sırrının aleyhine dönmesinden çekiniyorsun. Rahat ol. Ina kıyısına birlikte ineceğiz, birbirimize yardım edip elimizden geleni yapacağız. İkimizin de hedefi aynı: Buralardan kurtulmak ve yaşamaya devam etmek. Asil görevlerimizi sürdürebilmek için. Ya da sadece yaşayabilmek için ama ölüm saati geldiğinde utanç duyulmayacak bir yaşam sürebilmek için. Sen değiştiğini düşünüyorsun. Dünyanın da değiştiğini düşünüyorsun. Ama bu dünya hâlâ aynı dünya. Sen de hâlâ aynı Witcher’sın. Rahat ol.</p>

  <p>“Bizden ayrılma düşüncesinden vazgeç,” diye monologunu sürdürdü Zoltan, Witcher’ın suskunluğuna aldırmadan. “Ve de güneye tek başına inmekten, Brugge’e, Sodden’e, Yaruga’ya tek başına gitmekten… Nilfgaard için kendine başka bir yol seçmelisin. Eğer istersen, sana tavsiyem…”</p>

  <p>“Gerek yok.” Geralt, günlerdir ağrıyan dizini ovuyordu. “Bana hiçbir tavsiyede bulunma, Zoltan.”</p>

  <p>Dandelion’ı, grizu oynayan cüceleri izlerken buldu. Ozanı hiç sesini çıkarmadan kolundan yakaladığı gibi ormana doğru çekiştirdi. Dandelion’ın meseleyi anlaması için Witcher’in yüzüne bir an bakması yeterli olmuştu.</p>

  <p>“Çenesi düşük seni,” diye çıkıştı Geralt alçak sesle. “Boşboğaz. Geveze. Senin diline bir düğüm atmak gerekirdi, ahmak. Dişlerinin arasına da bir gem tıkmak.”</p>

  <p>Ozan sesini çıkarmıyordu ama yüzü asılmıştı.</p>

  <p>“Seninle ortalıkta görünmeye başladığımda,” diye sözlerini sürdürdü Witcher, “aklı başında kişiler bu ahbaplığa çok şaşırmıştı. Yolculuklarımda bana eşlik etmene izin vermemi akılları almamıştı. Issız bir yerde seni soyup soğana çevirmemi, boğmamı, bir çukura atıp üstünü samanla doldurmamı öğütlemişlerdi. Onları dinlemediğime şimdi gerçekten pişmanım.”</p>

  <p>“Kim ve neyin peşinde olduğun sır mıydı sanıyorsun?” diye ansızın sesini yükseltti Dandelion. “Herkesten saklanıp sürekli rol mü yapacağız? Şu cüceler… yoldaşlarımız sayılır…”</p>

  <p>“Benim yoldaşım falan yok,” diye homurdandı Geralt. “Yok. Olmasını da istemiyorum. İhtiyacım yok. Anlıyor musun?”</p>

  <p>“Elbette anlıyor,” dedi Milva arkasından. “Ben de anlıyorum. Senin kimseye ihtiyacın yok, Witcher. Bunu her fırsatta gösteriyorsun.”</p>

  <p>Geralt hışımla arkasına döndü. “Ben kişisel bir savaş yürütmüyorum. Bana yoldaşlık etsin diye babayiğit delikanlılara ihtiyacım yok çünkü dünyayı kurtarmak, kötülerin krallığını yıkmak için Nilfgaard’a gitmiyorum. Ben Ciri’ye gidiyorum. Bu yüzden tek başıma gidebilirim. Kulağa hoş gelmiyorsa bağışlayın ama gerisi beni ilgilendirmiyor. Gidin şimdi. Yalnız kalmak istiyorum.”</p>

  <p>Bir süre sonra arkasını döndüğünde sadece Dandelion’ın gittiğini fark etti.</p>

  <p>“Yine bir düş gördüm,” dedi Geralt. “Milva, zaman kaybediyorum. Zaman kaybediyorum! Onun bana ihtiyacı var. Kurtarılmayı bekliyor.”</p>

  <p>“Konuş,” dedi Milva usulca. “İçini dök. Ne kadar zor olsa da, konuş.”</p>

  <p>“Berbat bir düştü… Ciri dans ediyordu. Dumanaltı olmuş kulübenin birinde dans ediyordu. Ve, lanet olsun, mutluydu. Müzik çalıyor, biri bağırıyordu… Çığlıklar ve berbat melodiler bütün kulübeyi sarmıştı… Ama o topuklarını yere vura vura dans ediyor, ediyordu… Ve bu lanet olası kulübenin çatısında, buz gibi gecede… ölüm raks ediyordu. Milva… Maria… Onun bana ihtiyacı var.”</p>

  <p>Milva başını çevirdi. “Sadece onun değil,” diye fısıldadı. Ama Witcher’a duyurmadı bu sözlerini.</p>

  <p>Witcher, bir sonraki molada Zoltan’ın kılıcı sihill’Xe ilgilenmişti. Kafagözle yaşadıkları olay sırasında bu silaha şöyle bir bakmıştı. Cüce, Witcher’ı ikiletmedi, silahını kedi postlarının arasından çıkarıp cilalı kınından çekti.</p>

  <p>Kılıç, yaklaşık kırk inç uzunluğundaydı ama ağırlığı otuz beş onstan fazla değildi. Önemli bir kısmı gizemli runik harflerle bezeliydi, mavimsi bir rengi vardı ve tıraş bıçağı kadar keskindi, biraz idman yapan kişi bununla tıraş bile olabilirdi. Yirmi inçlik, kertenkele derisi şeritleriyle kaplı sapın, topuz yerine silindir biçiminde bir tabakası vardı; balçak, oldukça küçüktü ve büyük bir ustalık örneğiydi.</p>

  <p>“Güzel bir parça.” Geralt, sihill’le kısa ve seri bir hamle yaptı, kılıcı soldan sağa doğru yıldırım hızıyla savurup fleşe geçti. “Gerçekten güzel bir demir parçası.”</p>

  <p>“Hah!” diye burnundan soludu Percival Schuttenbach. “Demir parçasıymış! Eline al da iyice bak, yoksa turp parçası diyeceksin belki.”</p>

  <p>“Çok daha iyi bir kılıcım olmuştu.”</p>

  <p>“Hiç kuşkum yok,” dedi Zoltan omuz silkerek. “Bizim demircilerden birinin elinden çıkmıştır mutlaka. Siz Witcherlar kılıç sallamayı iyi bilirsiniz ama kendi ellerinizle yapamazsınız. Bu tür kılıçlar yalnızca bizde üretilir, Mahakam’da, Karbon Dağında.”</p>

  <p>“Çeliği cüceler eritir,” diye ekledi Percival Schuttenbach, “ardından kakma işi yapılmış bıçakları çekiçle döverler. Ama bileme ve keskinleştirme işini biz gnomlar yaparız. Kendi atölyelerimizde. Kendi gnom teknolojimizle, tıpkı eskiden dünyanın en iyi kılıçları gwyAyre’larimizi ürettiğimiz gibi.”</p>

  <p>“Benim taşıdığım kılıç,” dedi Geralt, kılıcını kınından çıkararak, “Brokilon’dan, Craag An’ın yeraltı tonozlarından. Dtyad’\ar vermişti bana. Birinci sınıf bir silahtır ama ne cücelerin ne de gnomların elinden çıkmıştır. Bir elf kılıcı bu, yüz ya da iki yüz yıllık.”</p>

  <p>“Bu işten hiç anlamıyor!” dedi gnom, kılıcı eline alıp parmağıyla üzerinden geçti. “Son şeklini elfler vermiş, doğru. Sapını, balçağını ve topuzunu. Dağlama, gravür, oyma ve diğer süslemeler de elflerin işi. Ama kılıç Mahakam’da dövülmüş ve bilenmiş. Gerçekten birkaç yüz yıl önce dövülmüş çünkü çeliğinin kalitesiz, işçiliğinin basit olduğu ilk bakışta anlaşılıyor. Zoltan’ın sihiir’ini koy bakayım yanına, farkı görüyor musun şimdi? “</p>

  <p>“Görüyorum. Benim kılıcım, işçiliği daha kötüymüş gibi bir etki bırakmadı bende.”</p>

  <p>Gnom burnundan soluyup elini salladı.</p>

  <p>Zoltan, yüzünde kibirli bir ifadeyle sırıttı. “Bir kılıçtan kesmesi beklenir,” dedi ders verircesine, “etki bırakması beklenmez.</p>

  <p>Çünkü bıraktığı etkiye göre değerlendirilmez. Gerçek şu: Senin kılıcın çeliğin ve demirin sıradan bileşimiyle ortaya çıkmış, benim kılıcımın bıçağıysa grafit ve boraksla işlenmiş bir alaşımdan dövülmüş…”</p>

  <p>“Modern teknoloji!” diye atıldı Percival heyecandan kendini tutamayarak çünkü konu iyi bildiği noktalara gelmişti. “Bıçağın dizaynı ve bileşimi, yumuşak demir çekirdeğinin sayısız katmanları ve asla yumuşak olmayan sert bir çeliğin kaynakla…”</p>

  <p>“Ağır ol, ağır ol,” diye durdurdu onu cüce. “Adamdan madenci yapacak değilsin nasılsa, Schuttenbach, ayrıntılarla sıkıcı olma. Ben ona basitçe anlatacağım. Kaliteli ve sert manyetit çelik, Witcher, inanılmaz zor bilenir. Neden mi? Sert olduğu için! Eskiden bizde ve bugün hâlâ sizde olduğu gibi teknik altyapı yoksa ama yine de keskin bir kılıç elde edilmek isteniyorsa, bıçağın sert çelik gövdesinin kenarlarına işlenmeye fazlaca direnç göstermeyen yumuşak çelik kaynak yapılır. Senin kılıcın Brokilon’da bu basitleştirilmiş yöntemle hazırlanmış. Modern kılıçlar ters yönde bir işlemle yapılıyor, yani gövde yumuşak, kesici uçlar sert oluyor. Bileme işlemi zaman isteyen bir aşamadır ve gelişmiş teknoloji gerektirir. Ama sonuçta öyle bir kılıç elde edilir ki havaya atılan patiska bezini yere düşmeden keser.”</p>

  <p>“Senin sihiU’Xe böyle numaralar yapılabiliyor mu?”</p>

  <p>“Hayır.” Cüce gülümsedi. “Böylesine keskin kılıçları bir elinin parmaklarıyla sayabilirsin, üstelik bunlar genelde Mahakam’dan dışarı çıkmaz. Ama seni temin ederim, şu hantal yaratığın kabuğu sihill’e karşı koyamazdı. Yaratığı hiç uğraşmadan porsiyonlara ayırırdın.”</p>

  <p>Kılıç ve metalürji tartışması bir süre daha sürdü. Geralt anlatılanları dikkatle dinledi, yeni deneyimler edinip bilgisini geliştirdi. Çeşitli sorular sordu, Zoltan’ın sihill’mi inceledi ve denedi. Öğrendiklerini hemen ertesi gün uygulamak zorunda kalacağını henüz bilmiyordu.</p>

  <p>Bölgede insanların yaşadığına dair ilk işaret, Percival Schuttenbach’ın orman yollarında yaptığı keşif sırasında gördüğü ağaç kabuklarının özenle yığışması olmuştu.</p>

  <p>Zoltan konvoyu durdurup gnomu önden yolladı. Percival gözden kayboldu ama yarım saat sonra koşarak geri döndü, heyecanlı ve soluk soluğaydı, uzaktan el kol işaretleri yapıyordu. Yaklaştı ama anlatmaya başlayacağı yerde parmaklarını burnuna götürüp öylesine şiddetli bir şekilde sümkürdü ki boynuz çalınıyormuşçasına bir gürültü koptu.</p>

  <p>“Ürkütme hayvanları,” diye homurdandı Zoltan. “Anlat. Ne var karşıda?”</p>

  <p>“Bir yerleşim alanı,” dedi gnom soluk soluğa ve parmaklarını her yeri ceplerle dolu ceketinin eteklerine sildi. “Ağaçsız bir alanda. Üç kulübe, bir samanlık, kerpiçten birkaç baraka… Avluda bir köpek koşuşturuyor, bacadan da duman tütüyor. Yemek pişiyor içeride. Yulaf lapası. Sütlü.”</p>

  <p>“Ne yani, mutfağa mı girdin?” Dandelion güldü. “Tencerelerin içine mi baktın? Yulaf lapası piştiğini nereden biliyorsun? “</p>

  <p>Gnom ona küçümseyerek baktı, Zoltan da öfkeyle tısladı. “Ona hakaret etme, ozan. O bütün azık kokularını bir mil öteden alır. Yulaf lapası diyorsa yulaf lapasıdır. Lanet olsun, hiç hoşuma gitmedi bu.”</p>

  <p>“Neden? Yulaf lapası benim hoşuma gider. Yemeyi çok isterim.”</p>

  <p>“Zoltan haklı,” dedi Milva. “Sen de çeneni tut, Dandelion çünkü burada şiir sanatı tartışılmıyor. Sütlü yulaf lapası varsa, orada bir de inek var demektir. Ama yangın dumanını gören her köylü ineğini aldığı gibi ormanın içine dalar. Bu köylü neden çekip gitmemiş peki? Ormana girip geniş bir kavis çizelim. Ben felaket kokusu aldım.”</p>

  <p>“Durun bakalım,” diye mırıldandı cüce. “Kaçmak kolay, acele etmeyin. Ama ya savaş bitmişse? Temerya ordusu sonunda harekete geçmişse? Şu ormanların içinde bizim neden haberimiz oluyor ki? Her şeyi belirleyen bir son savaş olmuş ve Nilfgaard geri çekilmek zorunda kalmıştır belki? Belki de sınırı geride bırakmışızdır ve çiftçiler öküzleriyle geri dönüyordur? Bakmalı, kolaçan etmeliyiz, Figgis, Munro, ikiniz burada kalıp gözünüzü dört açacaksınız. Biz keşfe çıkıyoruz. Tehlike yoksa atmaca gibi öteceğim.”</p>

  <p>“Atmaca gibi ötecek misin?” Munro Bruys sakalını oynattı. “Kuş seslerini taklit etmeyi beceremezsin ki sen, Zoltan.”</p>

  <p>“Mesele bu zaten. Kulağınıza tanıdık gelmeyen tuhaf bir ses duyarsanız, o benimdir. Percival, önden git. Geralt, sen de gelecek misin?”</p>

  <p>“Hepimiz geliyoruz.” Dandelion atından indi. “Eğer bize tuzak kurulmuşsa, büyük gruplar halinde daha güvende oluruz.”</p>

  <p>“Mareşali size bırakıyorum.” Zoltan, papağanı omzundan indirip Figgis Merluzzo’ya verdi. “Bu hayvan birden ağız dolusu söverse usulca yaklaşmamız boşa çıkar. Gidelim.”</p>

  <p>Percival onları hızla ormanın kıyısına, vahşi leylaklarla dolu bir çalılığın içine götürdü. Arazi, çalılıkların arkasında hafifçe meyilliydi, aşağıda bir odun yığını duruyordu. Daha da ilerisi ağaçsız geniş bir alandı.</p>

  <p>Başlarını dikkatle uzatıp baktılar.</p>

  <p>Gnomun verdiği bilgiler oldukça isabetliydi. Açıklık alanın ortasında gerçekten üç kulübe, bir samanlık ve çatıları çim kaplı birkaç baraka vardı. Bahçenin içindeki gübrelik devasa bir birikinti oluşturmuştu. Evlerin ve bakımsız küçük bahçenin çevresine örülmüş alçak çit yer yer çürümüştü, çitin arkasında boz rengi bir köpek koşup duruyordu. Kulübelerden birinin bacasından duman tütüyor, çökmüş çatıdan ağır ağır yükseliyordu.</p>

  <p>“Gerçekten,” diye fısıldadı Zoltan, “mis gibi kokan bir duman. Hele ki burunlarımız yangın kokularına alıştıktan sonra. Ortalıkta at ya da nöbetçi yok, bu iyi çünkü bir grup serseri burada mola verip yemek pişiriyor olabilir. Hımm, bence tehlikeli bir durum yok.”</p>

  <p>“İçeri gireceğim,” dedi Milva.</p>

  <p>“Hayır,” diye itiraz etti cüce. “Sen Sincaplara çok benziyorsun. Seni görürlerse korkabilirler, insanlar korktuklarında ne yapacakları belli olmuyor. Yazon ve Caleb gitsin. Sen okunu hazır et, bir şey olursa onlara yardım edersin. Percival, ötekilerin yanına fırla. Geri dön düdüğüne hazırlıklı olun.”</p>

  <p>Yazon Varda ve Caleb Stratton çalılıklarından usulca çıkıp evlere doğru yöneldiler. Ağır ağır yürüyüp dikkatle çevrelerine bakındılar.</p>

  <p>Köpek kokuyu hemen almış, öfkeyle havlayarak bahçeyi dört dönmeye başlamıştı. Cücelerin onu yatıştırmak üzere çaldığı ıslıklara aldırmıyordu. Kulübenin kapısı açıldı. Milva, yayını hemen kaldırıp akıcı bir hareketle kirişi çekti ama sonra hemen bıraktı.</p>

  <p>Eşikte orta boylu, uzun saç örgüleri olan dolgun vücutlu bir kız çocuğu belirmişti. Ellerini sallayarak bir şey söylüyordu. Yazon Varda kollarını iki yana açıp ona yanıt verdi. Kız bağırmaya başladı. Grup onun çığlıklarını duyuyor ama ne dediğini anlamıyordu.</p>

  <p>Ama Yazon ve Caleb kızın sözlerini duymuş ve etkilenmiş olmalıydılar çünkü iki cüce de emir almış gibi koşarak leylak çalılıklarına döndüler. Milva yayını bir kez daha çekti, nişan almak için okun ucunu hareket ettirdi.</p>

  <p>“Lanet olsun, neler dönüyor?” diye homurdandı Zoltan. “Ne oluyor burada? Bunlar arkalarına bakmadan neden kaçıyor? Milva?”</p>

  <p>“Kapa çeneni,” diye tısladı Milva ve okunun ucunu kulübeler ve barakalar arasında gezdirmeye devam etti. Ama hâlâ bir hedef yakalayamıyordu. Saç örgülü kız kulübeye girmiş, kapıyı arkasından kapamıştı.</p>

  <p>Cüceler, sanki kaosun bütün şeytanları peşlerine düşmüş gibi koşuyordu. Yazon haykırıyordu, belki de sövüyordu. Dandelion’ın bir anda rengi atmıştı.</p>

  <p>“Sesleniyor…. Aman Tanrım!”</p>

  <p>“Nedir…” Zoltan durup kaldı çünkü Yazon ve Caleb, yüzleri telaştan kıpkırmızı kesilmiş halde yanlarına ulaşmıştı şimdi. “Ne oluyor? Anlatın!”</p>

  <p>“Bir salgın…” diyebildi Caleb soluk soluğa. “Kara çiçek…”</p>

  <p>“Bir şeye dokundunuz mu?” Zoltan Chivay şiddetle geri çekildi, az kalsın Dandelion’ı devirecekti. “Bahçede bir şeye dokundunuz mu?”</p>

  <p>“Hayır… Köpek bizi yaklaştırmadı…”</p>

  <p>“Lanet olası köpek sağ olsun.” Zoltan bakışlarını göğe çevirdi. “Ey tanrılar, o hayvana uzun bir ömür ve yığınla, Karbon Dağı’ndan daha yüksek kemikler verin. O tıknaz kızın yüzünde kabarcıklar var mıydı?”</p>

  <p>“Hayır, kız sağlıklı. Hastalar en uçtaki kulübede yatıyormuş, akrabalarıymış. Ama çoğunun öldüğünü söyledi. Aman, Zoltan, rüzgâr bize doğru esti!”</p>

  <p>“Bırakın titremeyi,” dedi Milva yayını indirirken. “Hastalara dokunmadıysanız bir şey olmaz, korkmayın. Tabii kara çiçekse gerçekten. Kız belki de sizi korkutmak için söylemiştir.”</p>

  <p>“Hayır,” diye itiraz etti Yazon, hâlâ titriyordu. “Barakalardan birinin arkasında bir çukur vardı… İçinde cesetler gördüm. Kızın ölüleri gömecek gücü yok, hepsini çukura atıyor…”</p>

  <p>“Eh…” Zoltan havayı burnundan ciğerlerine çekti. “Al sana yulaf lapası, Dandelion. Ama benim iştahım kaçtı. Uçuyoruz buradan, haydi.”</p>

  <p>Köpek, evlerin önünde havlamaya başladı.</p>

  <p>“Siper alın,” diye tısladı Witcher ve dizlerinin üzerine çöktü.</p>

  <p>Açıklık alanın karşı tarafında yer alan bir orman yolundan bir grup atlı fırladı, ıslıklar ve çığlıklar eşliğinde evlerin çevresini kuşattı, sonra bahçeye daldı. Atlılar silahlıydı ama bir örnek giyinmemişlerdi. Aksine her biri farklı renkte giysiler içindeydi, teçhizatları rastgele derlenmiş gibiydi. Silahlar silah deposundan çıkmamış savaş alanından toplanmıştı âdeta.</p>

  <p>“On üç,” dedi Percival Schuttenbach aceleyle sayarak.</p>

  <p>“Neyin nesi bunlar?”</p>

  <p>“Ne Nilfgaard ne de başka normal bir birlik,” diye varsayımda bulundu Zoltan. “Scoia’tael de değiller. Bence gönüllü bunlar. Çete.”</p>

  <p>“Ya da eşkıya.”</p>

  <p>Atlılar haykırarak bahçeyi turluyordu. Köpek, kargının sapını karnına yiyince kaçtı. Saçları örgülü kız eşikten dışarı koşup bağırdı. Gelgeldim uyarısı bu kez etkisini göstermemiş ve ciddiye alınmamıştı. Atlılardan biri dörtnala yaklaştı, kızı saç örgüsünden yakaladı, eşikten uzaklaştırdı ve bir su birikintisinin içinden geçirdi. Ötekiler atlarından indiler, adama yardım edip kızı bahçenin ucuna kadar sürüklediler ve çürümüş saman yığının üzerine savurdular. Kız çaresizce çığlık atıyordu ama hiçbir şansı yoktu. Eşkıyalardan biri bu eğlenceye katılmayıp çitlere bağladıkları atların başında nöbet tuttu. Kızın yürekleri dağlayan çığlıkları dinmek bilmiyordu. Ardından acıyla kısa bir çığlık daha attı. Sonra sesi kesildi.</p>

  <p>“Asker bunlar!” Milva yerinden fırladı. “Kahraman orospu çocukları!”</p>

  <p>“Çiçekten korkmuyorlar,” dedi Yazon Varda başını şaşkınlık içinde iki yana sallayarak.”</p>

  <p>“Korku,” diye mırıldandı Dandelion, “insanı tanımlayan bir özellik. Bunlarda insanlık namına hiçbir şey kalmamış.”</p>

  <p>“Bağırsakları dışında tabii,” dedi Milva öfkeyle ve kirişe bir ok yerleştirdi. “Onları da birazdan delik deşik edeceğim, görecek bok herifler.”</p>

  <p>“On üç kişiler,” dedi Zoltan Chivay üzerine basarak. “Bir de atları var. Birini ya da ikisini halledersin, ötekiler çevremizi sarar. Ayrıca bu öncü birlik olabilir. Arkalarından nasıl bir gücün geldiğini şeytandan başka kimse bilmiyor.”</p>

  <p>“Sesimi çıkarmadan izleyecek miyim yani?”</p>

  <p>“Hayır.” Geralt kılıcını kaldırıp alınlığını düzeltti. “Ben izlemekten sıkıldım. Hiçbir şey yapmamaktan ölesiye sıkıldım. Bunların itlaf edilmesi lazım. Atların başında duranı görüyor musun? Ben oraya ulaştığımda onu eyerden indir. Başarırsan birini daha. Ama oraya varmamı beklemeden yapma.”</p>

  <p>“Geriye on bir kalır.” Milva, Witcher’a dönmüştü.</p>

  <p>“Sayı saymayı biliyorum.”</p>

  <p>“Peki ya çiçek hastalığı?” diye mırıldandı Zoltan Chivay. “Oraya gidersen, salgını hepimize bulaştırırsın… Lanet olsun, Witcher! Hepimizi hasta edeceksin, şu şey yüzünden… lanet olsun, senin aradığın kız değil o!”</p>

  <p>“Kapa çeneni, Zoltan! Arabaya dönün ve ormanda saklanın.” “Seninle geliyorum,” dedi Milva boğuk bir sesle.</p>

  <p>“Hayır, bana uzaktan takviye yap, o zaman daha çok işime yararsın.”</p>

  <p>“Ya ben?” diye sordu Dandelion. “Ben ne yapayım?”</p>

  <p>“Her zaman yaptığını. Hiçbir şey.”</p>

  <p>“Çıldırmışsın sen,” diye homurdandı Zoltan. “Bu kalabalığın karşısında tek başına… Neyin var senin? Kahramanı, bakirelerin kurtarıcısını mı oynamak istiyorsun.”</p>

  <p>“Kapa çeneni.”</p>

  <p>“Off, cehennemin dibine kadar… Dur! Kılıcını burada bırak. Çok kalabalıklar, birkaç kez vurmak zor olur. Benim sihiU’i al. Bir kez vurman yeterli.”</p>

  <p>Witcher, hiç duraksamadan ve tek kelime söylemeden cücenin kılıcını aldı. Milva’ya, atların başında bekleyen eşkıyayı bir kez daha anımsattı. Sonra çalılıkların arasından çıkıp hızlı adımlarla kulübelere yöneldi. Hava güneşliydi. Yeşil çekirgeler ayaklarının altından fırlayıp kenarlara sıçradı.</p>

  <p>Atların başında bekleyen nöbetçi, Witcher’in yaklaştığını fark edince eyer askısından bir mızrak çekip çıkardı. Upuzun ve karmakarışık saçları paslı telden örülmüş zincir zırhına dökülmüştü. Ayağında, birinden kısa bir süre önce gasbettiği açıkça anlaşılan, tokaları pırıl pırıl parlayan yepyeni botlar vardı.</p>

  <p>Nöbetçi bağırınca çitin arkasından bir eşkıya daha belirdi. Kılıcının kayışını boynuna geçirmiş, pantolonunu düzeltiyordu. Geralt ona çok yaklaşmıştı. Samanlıktan, kızla gönül eğlendiren adamların böğürerek attıkları kahkahaları yükseliyordu. Geralt derin bir soluk aldı ve her solukla birlikte içinde öldürme arzusu kabardı. Aslında kendini yatıştırabilirdi ama istemiyordu bunu. O da biraz eğlenmek istiyordu.</p>

  <p>“Kimsin sen? Dur!” diye haykırdı uzun saçlı mızrağını sallayarak. “Ne işin var burada?”</p>

  <p>“Sizi izlemekten sıkıldım.”</p>

  <p>“Ne?”</p>

  <p>“Ciri adı sana bir şey anımsatıyor mu?”</p>

  <p>“Ben seni şimdi…”</p>

  <p>Eşkıya devam edemedi. Ucunda kurşuni bir tüy sallanan bir ok göğsünün tam ortasına saplanarak onu alaşağı etti. Adam daha yere düşmemişti ki Geralt ikinci okun da yaklaştığını duydu. Öteki asker oku karnına, pantolonunun belini tutan iki elinin arasına yedi. Hayvan gibi böğürdü, iki büklüm oldu, sırtını çitlere çarptı, tahtalar koparak dağıldı.</p>

  <p>Ötekiler ne olduğunu anlayıp silahlarına davranana kadar Witcher aralarına dalmıştı bile. Cüce kılıcı parlayıp melodiler yaymaya başladı; tüy gibi hafif, jilet keskinliğindeki bıçağın nağmelerinde vahşi bir kana susamışlık vardı. Kanlar Witcher’ın yüzüne sıçradı ama silmeye bile zamanı yoktu.</p>

  <p>Eşkıyalar çatışmayı düşünmüş olsalar bile, her yere saçılan cansız bedenleri ve oluk oluk akan kanları görünce hevesleri kalmamıştı. İçlerinden birinin pantolonu ayaklarının arasındaydı, çekmeye bile fırsat bulamadan şah damarına bir darbe yedi, sırtüstü devrildi; henüz tatmin olamamış erkekliği gülünç bir halde sağa sola yalpalıyordu. İkincisi —ağzı süt kokan bir oğlandı bu— başını kollarının arasına aldı ve sihill iki bileğini birden kesip geçti. Diğer adamlar dağılıp dört bir yana kaçtılar. Witcher onların peşine düştü; bir yandan da dizindeki zonklamaya içinden küfürler yağdırıyor, bacağının onu yarı yolda bırakmaması için dua ediyordu.</p>

  <p>Adamlardan ikisini çitlere sıkıştırdı. Eşkıyalar karşı koymaya, kılıçlarını siper olarak kullanmaya çalıştılar ancak yaşadıkları dehşet buna engeldi. Cüce kılıcının kestiği damarlardan Witcher’in yüzüne yine kanlar fışkırdı. Bunlar olurken geçen süreyi diğerleri kaçmak için kullanmış ve atlarının sırtına atlamıştı bile. İçlerinden birinin ata binmesiyle yere düşmesi bir oldu. Sırtına isabet eden okun etkisiyle seğiriyor, karaya vurmuş balıklar gibi dönüp duruyordu. Adamlardan ikisi atlarını dörtnala koşturmaya başladı. Ancak yalnızca biri kaçabildi çünkü savaş alanında ansızın Zoltan Chivay belirmişti. Cüce, küçük bir baltayı çevirip fırlattı ve kaçanlardan birini sırtından vurdu. Eşkıya can havliyle böğürdü, eyerden yuvarlanarak düştü, yattığı yerde tepinmeye başladı. Canını kurtaran tek adam atın boynunun arkasına büzüldü, cesetlerle dolu çukurun üstünden atlayıp orman yoluna doğru koşturdu.</p>

  <p>Witcher ve cüce aynı anda, “Milva!” diye bağırdı.</p>

  <p>Kız koşarak yanlarına geldi, durdu, bacaklarını iki yana açıp taş kesildi. Çektiği yayını indirdi, sonra ağır ağır kaldırmaya, kolunu gitgide yükseltmeye başladı. Witcher ve cüce kirişin fırlatma sesini duymadılar, Milva da duruşunu değiştirmedi, kıpırdamadı bile. Oku, tepe noktasına ulaşıp alçalmaya başladığında görebildiler ancak. Süvari, at sırtında yığıldı, sırtında okun tüylü sapı vardı şimdi. Ama attan düşmedi. Doğruldu ve hayvanı çığlıklar atarak daha hızlı koşmaya zorladı.</p>

  <p>“Ne yaymış ama!” diye içini çekti Zoltan şaşkınlık içinde. “Amma vurdun!”</p>

  <p>“Boş versene!” Witcher yüzündeki kanları sildi. “Orospu çocuğu kaçtı, yardakçılarını getirecek buraya.”</p>

  <p>“Kız vurdu ama! Hem de iki yüz adım öteden!”</p>

  <p>“Ata nişan alabilirdi.”</p>

  <p>“Atın bir günahı yok!” Milva yanlarına geldiğinde öfkeden burnundan soluyordu. Ormanın içine dalıp gözden kaybolan atlının arkasından bakıp yere tükürdü. “Soluğum biraz kesildiği için namussuzu yakalayamadım… Ah, bok herif, kaç bakalım benim okumla! Uğursuzluk getirsin sana!”</p>

  <p>Orman yolundan önce bir kişneme ardından ölümle yüzleşen birinin dehşetli çığlığını duydular.</p>

  <p>“Ooo!” Zoltan, Milva’ya şaşkınlık içinde baktı. “Fazla kaçamadı! Oklarının ucunun etkisi hiç fena değil. Zehirli mi? Ya da sihir mi var işin içinde? Herife çiçek bulaşmış bile olsa etkisini bu kadar hızlı gösteremezdi!”</p>

  <p>“Ben değildim o.” Milva, Witcher’a manidar bir bakış fırlattı. “Çiçek de değildi. Kim olduğunu sanırım biliyorum.”</p>

  <p>“Ben de biliyorum.” Cüce hafifçe gülümseyerek sakalını dişlerinin arasına aldı. “Sürekli çevrenize bakındığınızın farkındayım. Birinin gizlice peşinizden geldiğini biliyorum. Kestane rengi bir aygırla. Kimin nesi olduğunu bilmiyorum ama rahatsız değilseniz… Beni ilgilendirmez.”</p>

  <p>“Üstelik artçı birlikler işe yarar,” dedi Milva ve Geralt’a yine anlamlı bir bakış attı. “Şu Cahir’in düşmanın olduğundan emin misin?”</p>

  <p>Witcher yanıt vermedi. Zoltan’a kılıcını iade etti. “Teşekkürler. Fena kesmiyor.”</p>

  <p>“İyi bir elde tabii.” Cüce ağzını yayarak sırıttı. “Witcherlarla ilgili çok hikâye dinledim. Ama iki dakika bile dolmadan sekiz adamın işini bitireni…”</p>

  <p>“Maharet falan değildi. Kendilerini savunmayı bilmiyorlardı.”</p>

  <p>Örgülü saçlı kız dört ayak üzerinde güçlükle doğruldu, sonra ayağa kalktı. Sendeledi, parçalanmış gömleğinin kalan parçasını titreyen elleriyle çekiştirmeye çalıştı. Witcher, kızın Ciri’ye zerre kadar benzemediğini şaşkınlık içinde gördü, oysa Ciri’ye ikizi kadar benzediğine birkaç saniye önce yemin edebilirdi. Kız uyumsuz hareketlerle yüzünü ovaladı, çukurun içinden geçerek kulübeye doğru sendeledi.</p>

  <p>“Hey, bekle,” diye seslendi Milva. “Şey… Yapabileceğimiz bir şey var mı? Dur!”</p>

  <p>Kız dönüp Milva’ya bakmadı bile. Eşikte tökezledi, tam düşecekken kapının kasasına tutundu. Sonra içeri girdi ve kapıyı arkasından çarptı.</p>

  <p>“İnsanların şükran duygusu sınır tanımıyor,” dedi cüce.</p>

  <p>Milva yerinden yay gibi fırladı, yüzü taş gibiydi. “Ne için şükran duyacakmış ki?”</p>

  <p>“Haklı,” dedi Witcher. “Ne için?”</p>

  <p>“Eşkıyaların atları için.” Zoltan dik dik bakıyordu. “Onları kesecek, böylece inekleri kesmesine gerek kalmayacak. Anlaşılan çiçeğe karşı bağışıklık kazanmış, şimdi açlık derdi de kalmadı. Yani kurtulacak. Ve senin sayende heriflerin eğlencesinin uzun sürçmediğini ve kulübelerin yanmaktan kurtulduğunu birkaç gün sonra aklını topladıktan sonra anlayacak. Hastalıklı hava üzerimize doğru esmeden gidelim buradan… Hey, Witcher, nereye öyle? Kendine teşekkür ettirmeye mi gidiyorsun? “</p>

  <p>“Botlar,” dedi Geralt buz gibi bir sesle ve cansız gözlerini göğe dikmiş olan uzun saçlı eşkıyanın üzerine eğildi, “bana tam gelir diye düşünüyorum.”</p>

  <p>Sonraki günlerde at eti yediler. Parlak tokalı botlar oldukça düzgündü. Cahir adlı Nilfgaardh, kahverengi aygırının sırtında hâlâ peşlerinden geliyordu ama Geralt arkasına bakmıyordu.</p>

  <p>Grizu oyununun sırrını sonunda öğrenmiş, cücelerle oynamaya başlamıştı. Ama kaybediyordu.</p>

  <p>Açıklık alandaki yerleşim yerinde yaşadıkları olay hakkında konuşmuyorlardı. Bir anlamı yoktu çünkü.</p>
</body>
</html>