<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>batur 1</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" type="text/css" rel="stylesheet"/>
<link href="page_styles.css" type="text/css" rel="stylesheet"/>
</head>
  <body alink="#000099" vlink="#990099" link="#000099" class="calibre">
<h1 class="calibre4" id="calibre_pb_24">ÜÇÜNCÜ BÖLÜM</h1><h1 class="calibre8">Komutan Olunca İlk Faaliyetlerim</h1>

<p class="calibre5">Komutan olmadan önce çeşitli çevrelerde ve hatta basında, bu makama
gelirsem, Hava Kuvvetleri personel tayinlerinde büyük değişiklik
yapacağım dedikodusu işleniyordu, ben içimden gülüyordum, çünkü böyle
bir şeyi hiç düşünmüyordum. Hava Kuvvetleri’nde 29 yılım geçmişti, son
üç yıl ayrı olmama rağmen, bütün kilit personelini yakınen tanıyor ve
yeteneklerini biliyordum. Tabii, kendi düşüncelerime göre, fakat basit
hislere kapılmadan tayinleri tertipledim, Kurmay Başkanlığıma da Korg.
Ahmet Dural’ı getirmiştim. Hatta söylenilenlerin tersine hareketle,
yakından tanıdığım ve beğendiğim, uzun yıllar General Tansel’e emir
subaylığı yapmış Albay Galip Bülbül’ü de aynı göreve getirmiştim.</p>
<p class="calibre5">İkinci işim, Ankara’daki protokol ziyaretlerimi bitirdikten sonra
Anadolu’nun çeşitli yerlerine dağılmış birlikleri dolaştım. Bu geziler
bitince Genelkurmay’da boş zamanlarımda kafamda tasarladığım Komutanlık
Direktifi'ni yazıp, bir kitapçık bastırarak birliklere gönderdim.</p>
<p class="calibre5">Bu direktifte başlıca şu noktalara değindim;</p>
<p class="calibre5">*    Komutanlık anlayışım,</p>
<p class="calibre5">*    Hava Kuvvetleri’nin problemleri ve çözüm yolları,</p>
<p class="calibre5">*    Hava Kuvvetleri’ni yönetmede güdeceğim prensip ve usuller,</p>
<p class="calibre5">*    Personelden uygulamasını istediğim hususlar.</p>
<p class="calibre5">Direktifin son bölümünde, son yıllarda Silâhlı Kuvvetler içinde olay
ve bunalımlardan aldığım ders ve deneyimlere göre; «SİLÂHLI
KUVVETLERİMİZ MENSUPLARININ ANAYASA VE İÇ HİZMET KANUNU MUVACEHESİNDE
DURUMU» başlığı altında şu görüş ve isteklere yer verdim.</p>
<span class="calibre14">«Vazifemiz, kısaca Cumhuriyetimizi dış ve iç tehlikelere karşı
korumaktır. Bu vazife, normal askeri çalışmalar, yani eğitim, harekâta
hazırlık, disiplin ve moral dışında İNANÇ ve GÖRÜŞ BİRLİĞİ ile
yapılabilir.
</span><p class="calibre15" style="margin:0pt; border:0pt; height:0pt"> </p><span class="calibre14">Hava Kuvvetleri mensuplarının gayet tabii olarak, dünya ve yurttaki
askeri, teknolojik, sosyal, ekonomik ve kültürel gelişme ve akımları
bilmesi ve takip etmesi lâzımdır. Keza, bütün sosyal ve ekonomik
ideolojilerin de bilinmesi lâzımdır.

</span><p class="calibre15" style="margin:0pt; border:0pt; height:0pt"> </p><span class="calibre14">Ancak, günlük politika yapmak ve ideolojilerden birine ruhen de olsa
intisap etmek doğru değildir. Böyle bir fiilde bulunmak kanunen
yasaktır ve cezaî müeyyideleri de mevcuttur. Fakat önemli olan yasak ve ceza değildir,
önemli olan; bu işlerle meşgul olmanın Silâhlı Kuvvetleri böleceği,
parçalayacağıdır. Bu cereyanlara kapılmış personel; ne harbe, yani
ölüme, ne de müşterek bir karar ve komuta ile bir hareketin üzerine
sevk edilebilir. Tarihimizde Silâhlı Kuvvetlerimizin müstesna bir rolü
ve mevkii vardır ve millet ve devlet hayrına çok olumlu işler
başarmıştır, fakat aynı tarihimizde, fikri aykırılıklar yüzünden
savaşlar kaybedildiği veya Silâhlı Kuvvetler mensuplarının birbirlerini
tasfiye ettiği de çok görülmüştür.
</span><p class="calibre15" style="margin:0pt; border:0pt; height:0pt"> </p><span class="calibre14">Anayasa ve Atatürk ilkelerine riayet, sabır ve çok çalışmakla
devletimiz yakın bir gelecekte muhakkak ki istediğimiz seviyeye
ulaşacaktır. Bu sebeple, hiçbir Hava Kuvveti mensubunu politika ve
akımlar içinde görmek istemem. Anayasamız gereğince Genelkurmay Başkanı
ve 3 Kuvvet Komutanı, Milli Güvenlik Kurulu üyesi sıfatı ile yurt
menfaatleri ile meşguldürler, onlara itimat edin ve siz yalnız
vazifenizi en iyi şekilde yapmaya çalışın.»</span>

<p class="calibre5">Ağustos 1969’da Komuta katı şöyle düzenlenmişti... Genelkurmay
Başkanı Org. Memduh Tağmaç, Kara Kuvvetleri Komutanı Org. Nazmi
Karakoç, Deniz Kuvvetleri Komutanı Oramiral Celâl Eyiceoğlu ve Hava
Kuvvetleri Komutanı olarak ben.</p>

<p class="calibre5">Org. Tağmaç; Harp Akademisi’nde Yabancı Harp Tarihi öğretmenimizdi
ve bana nazaran çok kıdemliydi. 1963 sonrası olayları içinde
Genelkurmay 2nci Başkanı olarak görev yapmış, Silâhlı Kuvvetleri
kışlasına çekmek için uğraş vermiş, Cumhurbaşkanı C. Sunay’ın itimadını
kazanmış, biraz içine kapanık, oldukça inatçı, disiplinli ve çok dürüst
bir insandı. Askerlik dışındaki konularda kuşak farkımızın etkisi ile bir hayli değişik
düşüncelere sahiptik ve çoğu zaman oldukça sert tartışmalara
girerdik... fakat o, toleranslı davranır, ben saygıda kusur etmezdim.
Org. Nazmi Karakoç'un askerlik dışı konularla bir ilişkisi yoktu...
mutedil, doğru bir insandı, zaten bir yıl beraber bulunabildik, 1970’de
emekli oldu. Deniz Kuvvetleri Komutanı Oramiral Eyiceoğlu ile özel,
kişisel ilişkilerimiz çok iyi idi, fakat itiraf edeyim ki beraber
bulunduğumuz üç yıl süresince... ne düşündüğünü... nasıl bir yol
izlemek istediğini anlayamadım.</p>
<p class="calibre5">Cumhurbaşkanı Sayın Sunay, Silâhlı Kuvvetlerle ilişkisini
kesmemişti, çeşitli konularda ilgisini gösterirdi... eski Komutanımız
ve büyüğümüzdü. Başbakan Sayın Demirel’i çok az, Milli Savunma Bakanı
Topaloğlu’nu çok iyi tanıyordum.</p>
<p class="calibre5">Komutan olduktan kısa bir süre sonra görevim icabı yeni bilgiler
edinmeye başladım, bunlar Devletin resmi bilgileri idi, Güvenlik
Kurulu’ndaki takdimler, MİT Raporları gibi ve de Türkiye’nin iç
güvenlik açısından pek de iç açıcı durumda olmadığını öğreniyordum. Bu
öğrendiklerimizin büyük kısmını da gizli tutmak zorunda olduğumuz için
bazen generallerimizin dahi sorularını cevaplamak istemiyorduk. Bu hava
ve düzende ise başladım.</p>

</body></html>
