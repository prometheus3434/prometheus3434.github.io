<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>batur 1</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" type="text/css" rel="stylesheet"/>
<link href="page_styles.css" type="text/css" rel="stylesheet"/>
</head>
  <body alink="#000099" vlink="#990099" link="#000099" class="calibre">
<h1 class="calibre4" id="calibre_pb_33">DÖRDÜNCÜ BÖLÜM</h1>

<h1 class="calibre8">CUMHURBAŞKANINCA KONTENJAN SENATÖRÜ SEÇİLMEM <small class="calibre9"><small class="calibre10">(HAZİRAN 1974)</small></small></h1>

<p class="calibre5">Emekli olduktan sonraki günlerimi, okumak, istendiğinde basına demeç
vermek, eski arkadaşlarımla kara avına çıkmak ve yurt içinde seyahatle
geçiriyordum. Üç il hariç Türkiye’nin her yerini görmüştüm, ama bazı
tarihî yerleri ziyaret fırsatını bulamamıştım. Bilhassa ecnebilerle
Türkiye’nin turistik zenginlikleri üzerinde konuşurken yalan söylemek
mecburiyetinde kalıyor ve bundan utanç duyuyordum. Ama bir Efes’i,
Göreme’yi, Side’yi, Perge’yi görmediğimi nasıl itiraf edebilirdim.
Yaptığım seyahatlerle bu eksiğimi tamamladım.</p>
<p class="calibre5">Haziran başında Cumhurbaşkanından davet aldım, kendisini ziyarete
gittiğimde beni Senatör seçeceğini yeniden belirtti, ben de kendisine
teşekkürlerimi sundum.</p>

<p class="calibre5">Senatörlüğe seçildiğim resmen Cumhurbaşkanı Genel Sekreteri Sayın
Fuat Bayramoğlu’nun imzasını taşıyan bir yazı ile bana bildirildi.</p>
<p class="calibre5">Senato kürsüsünden and içtikten sonra hukukî formalite tamamlanmış
oldu. Yemin törenini Cumhurbaşkanı Korutürk, Senato’daki locasından
izlemişti, sonra biz yeni senatörleri, Senato Başkaninın odasında kabul
etti ve her birimizi niçin senatör seçtiğini açıkladı, beni de «Geçmiş
hizmetleriniz ve 12 Mart’ın bir temsilcisinin Meclis’te bulunmasını
uygun gördüğü için seçtiğini» belirtti.</p>
<p class="calibre5">Benimle birlikte Prof. Sadi Irmak, Zeyyat Baykara, Ecvet Güresin ve
Hüsamettin Çelebi de senatör seçilmişlerdi. Basın bu seçimleri genelde
olumlu karşıladı.</p>
<p class="calibre5">Meclis kürsüsüne ilk defa Kıbrıs Barış Harekâtı esnasında yapılan
gizli oturumda çıktım ve görüşlerimi açıkladım. Kürsüye bu ilk
çıkışımda oldukça heyecanlıydım, sonraları alıştım, bu heyecan kalmadı.</p>
<p class="calibre5">Kontenjan Grubu üyesiydim ve Grup Başkanı Nihat Erim’di. O sıralarda
Kontenjan Grübu’nun kendi iç yönetmeliğine göre Grup adına konuşabilmek
için grup çoğunluğunun konu üzerindeki onayını almak gerekiyordu ve
grup bir partideki insanlar gibi genelde anlaşmış insanlardan
oluşmadığı için zorluk çekileceğini görüyordum. Çünkü grubumuz hepsi
kendi alanlarında yetenekli, fakat ayrı düşünce yapısında 15 kişiden
oluşuyordu. Bu da grubun faaliyet sınırını ve etkinliğini azaltıyordu.</p>

</body></html>
