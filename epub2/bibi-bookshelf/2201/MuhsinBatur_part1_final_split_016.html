<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>batur 1</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" type="text/css" rel="stylesheet"/>
<link href="page_styles.css" type="text/css" rel="stylesheet"/>
</head>
  <body alink="#000099" vlink="#990099" link="#000099" class="calibre">
<h1 class="calibre4" id="calibre_pb_16">İKİNCİ BÖLÜM</h1>
<h1 class="calibre8">27 MAYIS — KÜTAHYA VALİ VE BELEDİYE BAŞKANLIĞI</h1>








<p class="calibre5">Geride bıraktığımız son yüzyılın politik hayatını, okuduklarımızdan
anlayabildiğim kadarı ile biliyordum. Akademiden itibaren durum ve
gelişmeleri kendim izlemiştim. 27 Mayıs’a doğru yaklaşırken yaşanan
ortam gereği bu ilgim daha da arttı. Silâhlı Kuvvetlerimizin Albay
rütbesine gelmiş bir Kurmay subayı idim ve askerlik dışında da yurt
sorunları ile ilgilenmemek ancak vurdumduymazlık olurdu. 27 Mayıs’ın
planlaması ile bir ilgim yoktu... fakat kendi bölgemdeki eylemlerine
katılmıştım. Halkın büyük çoğunluğu, yapılandan memnundu... bütün
Silâhlı Kuvvetler mensupları gibi ben de sevinç ve hattâ gurur
duyabilirdim... duyuyordum da. Ama o günlerin daha sıcaklığı ve
heyecanı içinde yaşarken yapmış olduğum yazılı değerlendirmede...
«Millet çoğunluğunun ruhen hazır olduğu ve inandığı hamle yapılmış ve
başarıya ulaşmıştı. Milletimizi böyle kâbus ve başarıların tekrarından Tanrı korusun»
sözcükleri ile düşüncelerimi dile getirebilmiştim... yani tipik bir
cuntacı veya ihtilâlci değildim.</p><p class="calibre5">Bu duygularım, hayatımın bundan sonraki dönemlerinde de değişmedi.
Değişmedi ama... «duygularla - ortaya çıkan durumlar», ve «duygularla -
görevimin bana yüklediği sorumluluklar» eylemlerde büyük farklılıklar
yarattı. Bu sebeple sürekli ikilemlerle uğraşmak gerekti. Önceleri
üniforma taşıdığım... sonraları da genelde kimseye fazla bir şey
kazandırmaz düşüncesi ile zorunlu olmadıkça açıklamalar yapmaktan
kaçındığım için... ama bu tutumum makbule geçmedi... devamlı ve yanlış
tanımlamalarla hücuma uğradım.</p>
<p class="calibre5">27 Mayıs’ta Başbakan Menderes’i, Kütahya’dan Ankara’ya getirmem,
Kütahya Vali ve Belediye Başkanlığı’nda kısa süre de olsa bulunmam...
sonraki askeri ve politik yaşamımda bilhassa karşıtlarım tarafından
yıllarca devamlı istismar edildi... düşünmek gerekirdi ki... bu
görevler herhangi bir subay tarafından yapılacaktı ve zannederim ben de
bu görevleri en insancıl biçimde yapmıştım... bunu kendileri de
biliyorlardı, ama... amması vardı işin (!)...</p>
<p class="calibre5">Bu istismar konusu her vesile ile işlendi... Hava Kuvvetleri
Komutanı olurken, 12 Mart döneminde, Senatör seçildiğimde, CHP’ye
girişimde ve nihayet 1980 Cumhurbaşkanlığı seçimlerinde aday oluşumda...</p>
<p class="calibre5">Aynı gruptan olup... bu konuyu her zaman ve devamlı istismar
etmeyenler bulunduğunu da itiraf etmek bir hakşinaslık olur
zannederim... örneğin 1969’da Hava Kuvvetleri Komutanlığı’na atanırken
Millî Savunma Bakanı rahmetli Ahmet Topaloğlu ile Başbakan Süleyman
Demirel'in tutumları gibi.</p>
<p class="calibre5">* * *<br class="calibre3"/>
</p>
<p class="calibre5">Ortaeğitim çağlarında Bilecik’e gidişlerimde Valiliğe özendiğimi
söylemiştim ama Kütahya’da göreve başladığım zaman itiraf edeyim ki İl
ve Belediye yönetimi hakkında bir bilgim yoktu... hep mantık ve sağ
duyu ile hareket etmeye çalıştım. Vali Muavini, Hukuk İşleri Müdürü,
Jandarma Komutanı iyi insanlardı, özel bölüme Üsküdar Ortaokulunda sınıf
arkadaşım olan Bnb. Alaâttin'i aldım.</p>
<p class="calibre5">Muavin bey ve Hukuk İşleri Müdürü... hemen ilk gün bana sordular...
«İl ve Belediye Encümenini ne zaman toplayalım... kendinizi
tanıtmayacak mısınız?» diye. Düşündüm... Ankara’da Türkiye Büyük Millet
Meclisi lağvedilmişti... Kütahya’da meclislere ne gerek vardı...
kaldı ki Meclis üyelerinin hepsi DP'li idiler... Ankara’da ise DP'liler
göz altına alınmışlardı. Cevap verdim... «lağvedeceğim, formül
bulun». Formül zaten yasalarda varmış... buldular... Meclislerin yerini
özel şartlarda Vilâyet ve Belediye Müdürlerinden oluşan kurullar
alabilirmiş.</p>
<p class="calibre5">Hayatımda, ilk halk mitingini Kütahya’da gördüm... herkesin heyecanı
bana da geçti... kan’la yapılmış ve hâlâ kurumamış olan bir Türk
bayrağı bana hediye edilince heyecanım daha da arttı. Böyle günlerde
hazır hatipler vardır... onlar için iş kolay... ben ise ilk defa
coşkulu bir kitleye hitap ediyordum.</p>
<p class="calibre5">Bütün ilçeleri ve bucakları gezdim... hepsinde görkemli karşılamalar
oldu... konuşmaya alıştım... alkışlanıyordum da... Gediz ilçesi
müstesna... orası Celâl Bayar’ın damadının ilçesi imiş... gittiğimde
kimse evinden dışarı çıkmamıştı.</p>
<p class="calibre5">* * *</p>

<p class="calibre5">Kütahya’da göreve 28 Mayıs öğleden sonra başlamıştım, durum hakkında
bilgi alırken Garnizon Komutanı Albay Süleyman Demet bana, DP’nin yerel ileri
gelenlerinin Garnizonda gözaltında bulunduklarını söyledi... gittim,
kendilerini gördüm, yaşam koşulları iyi değildi, gerekli emirleri
verdim, aileleri ile de görüşmelerine izin verdim. Bir süre sonra
Savcı’yı çağırdım... «nedir bunların suçları? haklarında kovuşturma
yapıyor musunuz?» diye sordum... cevaben «bir suçlarını bulamadım...
genellikle Demokrat Partililer birbirlerini ihbar etmişler» dedi.
Kütahya’dan ayrılmadan evvel hepsini serbest bıraktırdım.</p>
<p class="calibre5">Kütahya’da genellikle iyi izlenim bırakmış olacağım ki... yıllarca
halktan bayram tebrikleri aldım... ama il, politik hava bakımından
sağ’ın kalelerinden biri idi... sizi sevebilirler fakat karşı görüşle
önlerine çıktığınızda oy vermezlerdi... bu sebeple çok seneler sonra
1979 Senato seçimlerinde CHP'nin adaylık önerilerini cesaret edip
kabul edemedim... çünkü 18 yıldır yapılan senato seçimlerinde CHP
hiç senatör çıkaramamıştı.</p>
</body></html>
