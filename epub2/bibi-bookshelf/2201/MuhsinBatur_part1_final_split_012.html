<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>batur 1</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" type="text/css" rel="stylesheet"/>
<link href="page_styles.css" type="text/css" rel="stylesheet"/>
</head>
  <body alink="#000099" vlink="#990099" link="#000099" class="calibre">
<h1 class="calibre4" id="calibre_pb_12">NAPOLİ — İTALYA’DA İKİ YIL <small class="calibre9"><small class="calibre10">(1954 -1956)</small></small></h1>

<p class="calibre5">Türkiye, NATO’ya resmen 1952’de girmişti, bizler de NATO
Karargâhlarına atanan ikinci devre subaylardık. Kıdemlimiz olan
Tuğgeneral Şahap Metel (sonra Korgeneral) dahil 10 hava subayı, bir
ılık Eylül günü Ankara vapuru ile yola çıktık... Kur. Yarbay Süleyman
Tulgan da kafilede idi... elimizde özel pasaport, lüks kamaralarda
seyahat ediyorduk. İlk maaşlarımızı geç alacağımızı bildiğimiz için
ailelerimizi sonradan aldırmaya karar vermiştik.</p>

<p class="calibre5">Çalışma yerimiz, Napoli’nin Kuzey varoşlarında Bagnoli denilen yerde
idi. Karargâhlar çalışma ve sosyal faaliyet bölümleri ile büyük bir
kompleks idi. CINCSOUTH denilen Güney Avrupa Müttefik Başkomutanlığı
(başında bir Amerikalı Oramiral), LAND-SOUTH denilen Güney Avrupa
Müttefik Kara Kuvvetleri (başında bir İtalyan Orgeneral), Airsouth
denilen Güney Avrupa Müttefik Hava Kuvvetleri Komutanlığı (başında bir
Amerikalı Hava Korgeneral) ve Strike Force South denilen Deniz vurucu
gücü. Karargâhlarda Amerikan, İtalyan, Yunan, İngiliz, Fransız ve biz
Türk subay ve assubayları bulunuyorduk. Bizim için İtalya’ya atanmamın
tek sakıncası... evde Türkçe, sokakta İtalyanca, Karargâhta İngilizce
konuşulması idi. Maddi bakımdan Türkiye ile kıyaslanamayacak kadar
yüksek maaş alıyorduk... ilk otomobilime orada sahip oldum... 1955
model yepyeni siyah bir Chevrolet... bu otomobille ilgili ilginç bir
anım var... Türkiye’ye döndüğümde Hava Kuvvetleri Komutanlığı
Karargâhına atanmıştım... Bir gün elimdeki evrakları imzalattıktan sonra, Komutan Orgeneral Uçaner’le birlikte koridora
çıktık... Orgeneral camın önünden dışarı bakıyordu... kendisi maiyeti
ile şakavari biraz küfürlü konuşurdu... ben çok somurtuk olduğum için,
bana böyle kelimeler kullanmazdı... karşıda üç tane özel araba park
yerinde duruyordu... bana döndü... «Şu itoğlu itlere bak... arabaları
var... ben Orgeneralim, benim yok...» dedi. Ben de cevaben... «O
arabalardan biri, benim efendim» dedim... Acele dönüp odasına girdi...
(Tanrı rahmet eylesin).</p>
<p class="calibre5">İki yıl süresince gerek meslek, gerekse kültür ve sosyal alanlarda
çok şeyler öğrendiğimi söyleyebilirim... bu arada İngiltere’ye
Kara-Hava işbirliği, Almanya’ya Nükleer Silâh Kursu’na gittim...
Fransa, İngiltere, Yunanistan’da çeşitli askeri toplantılara katıldım.
Harekât Başkanımız Amerikalı Albay Rusell, Prusya tipi bir subaydı...
Amerikalı idi ama... astlarının kendisinin önünde ayaklarını masa
üzerine dayayıp konuşmalarım hiç beğenmez, fakat bir şey
söyleyemezdi... yalnız toplandığımızda arada sırada... «Binbaşı
Batur’dan biraz askerlik öğrenseniz iyi olur» derdi. 1955 Ağustos’unda
Yarbay oldum... yabancı subay arkadaşlarım... Hazreti Muhammed... terfi
edince içkiyi yasakladı diye sormağa başlayınca bir maaş pahasına
oldukça büyük bir kokteyl-parti tertipledim.</p>
<p class="calibre5">* * *<br class="calibre3"/>
</p>

<p class="calibre5">Birinci yıl sonunda Albay Russell beni çağırttı, masasının önündeki
sandalyede yer gösterdi... kahve ikram etti ve önüme bir evrak sürdü.
Sicilimi yazdım... «Oku, düşünce ve varsa itirazlarını söyle» dedi.
Şok oldum... bizde siciller çift aylı gizlilik içindedir... ancak
Askeri Şûra üyesi olursanız sicilleri görebilirsiniz... tabii
kendinizinki hariç. Yazdığı sicili okudum... çok iyi, iyi ve
geliştirilmesi istenilen taraflarımı çok objektif olarak
değerlendirmişti.</p>
<p class="calibre5">* * *</p>
<p class="calibre5">Aşağı yukarı yirmi kadar Kara, Deniz ve Hava Türk subayı Napoli’de
idi, birbirimizle çok iyi ilişkilerimiz vardı... bunlardan biri de, o
zaman Albay olan Faruk Gürler’di (sonra Orgeneral - Genelkurmay
Başkanı), vakıa Akademide iken bir süre konferans mahiyetinde bize
öğretmenliğe gelmişti, ama birbirimizi yakınen tanımak fırsatını burada
bulduk.</p>
<p class="calibre5">Kayınvalidem ve annem de yanımıza gelip kısa süre kaldılar. Annemin,
çocukluğunu dayısı Feyzullah (Sivil Paşa) beyin yanında geçirdiğini
anlatmıştım, kendisi Mabeyn Baş Tercümanı iken Jön-Türkler’le ilişkisi
dolayısı ile Fizan (Libya)’a sürülünce, annem orada İtalyan Okulu’na
devam etmiş. Ben de, 3 yıl İtalyan okuluna gitmiştim. İtalya’ya tayin
edilince... lisan unutulmaz... hatırlarsın dediler, ama bir şey
hatırlayamadım... ama annemin rahatça İtalyanca konuştuğunu görünce,
şaşırıp kaldım.</p>
<p class="calibre5">Kızım Emel, İtalya’ya gelirken, 5inci sınıfa geçmişti... Napoli’de
Amerikan subay ve assubay çocukları için eğitim yapan iyi bir Amerikan
okulu vardı... oraya müracat ettim... Müdire hanım bana... «ama bu okul
İngilizce okutmaz ki... ders okutur... Kızınız burada ne yapabilir ki?»
dedi. Israr ve ricam üzerine isteğimi kabul etti... Emel, ilk yıl çok
zorlandı ve bocaladı, ikinci yılda konuyu halletmiş, sınıfının iyi
öğrencilerinden biri olmuştu... bu sayede dönüşte Üsküdar Amerikan Kız
Koleji’ne rahatlıkla girebildi.</p>
<p class="calibre5">* * *</p>

<p class="calibre5">Türkiye’den bize yılda iki defa bir nakliye uçağı gönderiyorlar ve biz yıllık uçuşlarımızı yapmak üzere eski
birliklerimize gidiyorduk... hem uçuyor, hem de vatan hasretini
gidermeye çalışıyorduk. İtalya’ya giderken gazetelere abone olmuştum...
biraz geç olmakla beraber Türkiye’de olup bitenleri izliyordum... 6/7
Eylül olayları cereyan etmiş... karargâhtaki Yunan subayları herhalde
talimat almış olacaklar ki bizle selâmı sabahı kesmişlerdi.
Partilerarası ilişkiler sertleşiyor... Türk lirasının her gün değer
kaybettiğini para bozdurduğumuz zaman anlıyorduk... gidişat tehlikeli
değildi... fakat iyiye gidiyor da denemezdi... Kendi aramızda bu
konuları konuşmaya başlamıştık.</p>
<p class="calibre5">Rahattık, iyi idik, resmi ve özel yaşantımız çağdaş ve müreffehti...
evin balkonu... Vezüv-Capri dahil geniş ve açık bir ufka sahip idi...
yazın sıcak günlerinde soğuk bira içmenin keyfine diyecek yoktu...
fakat hepimizde yurt özlemi başlamış ve terhis bekleyen erler gibi
kalan günleri sayar hale gelmiştik.</p>
</body></html>
