<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>batur 1</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" type="text/css" rel="stylesheet"/>
<link href="page_styles.css" type="text/css" rel="stylesheet"/>
</head>
  <body alink="#000099" vlink="#990099" link="#000099" class="calibre">
<h1 class="calibre4" id="calibre_pb_15">27 MAYIS’A DOĞRU</h1>

<p class="calibre5">Ancak, Türkiye’de cereyan etmeye başlayan olaylar bu kadar zevkli
değildi ve biz üst rütbeli subaylar... bu zevksizlikler üzerine yavaş
yavaş ve istemeyerek eğilmeye... problemlerle ilgilenmeye başladık.</p>
<p class="calibre5">Yakın tarihimizi ve Ordu - Politika ilişkilerinin geçmişini bize iyi
öğretmişlerdi, ayrıca isteyenlerimiz resmi eğitim dışında okudukları ve
duydukları ile ordunun politikaya karışmasının her zaman iyi netice
vermediği bilincine varmışlardı.</p>
<p class="calibre5">Evet... 1908 Hürriyet mücadelesi ordu-sivil aydın (bu aydın sözü
şimdi bazı çevrelerde alerji uyandırıyor nedense) kesimin işbirliği ile
kazanılmış, fakat sonraları subayların politikaya fazla girmeleri ve
hele ikiye bölünmeleri ile (İttihatçı - İtilâfçı olarak) Balkan savaşı
hezimetinin başlıca sebeplerinden biri olmuştu.</p>

<p class="calibre5">Kurtuluş Savaşı, Atatürk’ün liderliğinde, asker-sivil aydın ve
vatanseverlerin işbirliği ve milletin katkısı ile kazanılmış, fakat
savaş sonrasında bazı Komutanların,
Atatürk’ten politik görüş sebebi ile kopmaları... yurdu bir kaos’a
götürmeye yönelince... Atatürk sert önlemler almış, askerlerin
«askerlik veya politika» alanlarından birini seçmelerini sağlayarak,
orduyu politikadan uzaklaştırmıştı. Sonraları, zaten başta Atatürk,
sonra da İnönü olduğu için, askerler politika ve yurt meseleleri ile
uğraşmaya gerek duymamışlardı.</p>
<p class="calibre5">Evet... padişahlığı yıkmış... Cumhuriyet’e geçmiştik... ama;
Cumhuriyet demek başlıbaşına, aynı zamanda demokrasiye geçtik mânâsını
taşımazdı ki. Başarısız iki denemeden sonra 1945’lerde tekrar çok
partili döneme geçmeği denemiş ve geçmiştik... fakat genelde şekil
dışında içerikli bir demokrasiyi yerleştiremediğimiz ve buna ilâveten
de demokrasi terbiyemiz olmadığı anlaşılmaya başlanmıştı. Bugün de
idare şeklimiz Cumhuriyet ve çok partili demokrasi... ama hâlâ
demokrasiye geçişi tamamlayabildik mi?... takdir sizlerin.</p>

<p class="calibre5">Ekonomik zorlukların artması, muhalefetin güçlenmesi, muhalefetle
iktidarın demokrasi anlayışı arasındaki farklılıkların artması, seçim
sisteminin millet iradesini tam yansıtmaması, asgari müştereklerde
anlaşma yeteneğimizin milletçe az oluşu gerginliği arttırıyordu. Ayrıca Atatürk ilkeleri ve bilhassa Laikliğin yanlış ve
politik maksatlarla kullanılması, biz Silâhlı Kuvvetler mensuplarını
tedirgin ediyordu.</p>
<p class="calibre5">İktidar bir «Vatan Cephesi» sloganı ile her gün radyo ve kendine
bağlı gazetelerle kendini güçlendirme ve güçlü gösterme propagandası
yaparken, belki farkına varmadan milleti ikiye bölüyordu... (1970’li
yıllarda bu milliyetçi - milliyetsiz’e dönüştü) ve maalesef bu Vatan
Cephesi faaliyetine bazı subay eşleri de katılıyordu.</p>
<p class="calibre5">Diğer taraftan muhalefet lideri İnönü, yeni fikirler ve istekler öne sürüyor ve bunlar ilgi çekmeye başlıyordu.</p>
<p class="calibre5">İnönü’nün her vesile ile yurt gezilerinde halk önünde, basında ve Meclis’te işlediği ana temalar şöyle özetlenebilirdi...</p>
<p class="calibre5">*    Anayasa değişikliği ve Anayasa teminatı, çift meclis kurulması,</p>
<p class="calibre5">*    Anayasa Mahkemesi kurulması,</p>
<p class="calibre5">*    Nisbi temsil esasına göre yeni, seçim kanunu hazırlanması, seçim güvenliği,</p>
<p class="calibre5">*    Hâkim teminatı, Yüksek Hakimler Kurulu teşkili,</p>
<p class="calibre5">*    Üniversite özerkliği,</p>
<p class="calibre5">*    Yeni bir basın rejimi ve hürriyeti,</p>
<p class="calibre5">*    Dinin siyasete âlet edilmemesi.</p>
<p class="calibre5">* * *</p>

<p class="calibre5">1959 yılındaki Uşak, Topkapı olaylarından sonra, 1960 yılı başlarında Kayseri olayı meydana geldi... iktidarda,
muhalefete karşı hoşgörü ve demokrasi anlayışı diye bir şey kalmamıştı.
Anayasa dişi bir tasarrufla Meclis Tahkikat Komisyonu kurulmuş ve
olağanüstü yetkilerle donatılmıştı... dilediğini sorguya çekmek,
tutuklamak, cezalandırmak, yayın yasağı koymak, gazete-kitap toplatmak
gibi... ve, Komisyonun aldığı kararlara itiraz için başka bir merci de
yoktu.</p>
<p class="calibre5">Meclis’te Tahkikat Komisyonu kurulması tartışılırken... İnönü:
«Şartlar tamam olduğu zaman, milletler için ihtilâl meşru bir haktır,
bu yolda devam ederseniz... ben de sizi kurtaramam» diyordu.</p>

<p class="calibre5">İnönü gibi düzenden yana olmakla ün yapmış bir devlet adamının bu sözleri, bir uyarı olduğu kadar bir ihtilâle
yeşil ışık yakmaktı. İnönü’nün bu sözlerini basan gazeteler
toplatılıyordu ama... nasıl oluyorsa, Ankara - Eskişehir arasındaki
görünmez eller... bu toplatılmış gazeteleri, açıklanmayan Meclis
tutanaklarını subaylara ulaştırıyor ve biz de bunları okuyorduk.
Hepimiz baskı havasını üzerimizde hissetmeye başlamıştık... hâlâ
hatırlıyorum... bir gün bayiden Akis mecmuası istemiştim, bayi
verdikten sonra vazgeçti... «Bir dakika Albayım... kâğıda sarayım...
elinizde açıkta görmesinler» dedi.</p>
<p class="calibre5">* * *<br class="calibre3"/>
</p>
<p class="calibre5">1 Haziran Hava Kuvvetlerimizin kuruluş yıldönümü günüdür, eskiden
beri coşku ile kutlanırdı... (maalesef şimdi nedense kutlanmıyor).</p>
<p class="calibre5">Komutanlıktan emir aldık... Eskişehir’de büyük bir tören
yapılacak... başta Cumhurbaşkanı Celâl Bayar olmak üzere gelecek
devlet erkânına çeşitli uçuş gösterileri ve uçaklarımızın silâh gücünü
gösterecek, hakiki cephane ile atışlar yapılacaktı.</p>

<p class="calibre5">Bir taraftan Osmaniye atış sahası düzenlenirken, diğer taraftan biz,
tam silâh yükü ile atış denemeleri yapmaya başlamıştık. Genellikle
alanlarda yapılan bu kutlama törenlerine havacıların aileleri de gelir,
senede bir de olsa onların ne yaptıklarını merak ve heyecanla
izlerlerdi. Biz çalışmalarımıza devam ederken... herhangi olumsuz bir
olaya sebebiyet vermemek için... (Çünkü; o sıralarda Harp Okulu
Ankara’da bir gösteri yürüyüşü yapmış, Başbakan Menderes Kızılay’da
tartaklanmıştı) Osmaniye atış sahası ile Eskişehir’deki gösterilere
hiçbir havacı subay ve aşsubay ailesinin davet edilmeyeceği... ve bunun
karşıtı olarak da, bazı havacıların... “biz de, hedef yerine tribünlere rahatça ateş ederiz” söylentileri yayılmaya başladı.</p>
<p class="calibre5">Her subay Türkiye’nin genel politik gidişatını izler. Günlük
politika ile ilgileniş hiçbir zaman tek yönlü olamayacağı için, düşünme
ve beğeni farklılıkları başlar. Sivil hayatta bunun önemi azdır...
hattâ demokratik rejimlerde gereği de vardır. Silâhlı Kuvvetlerde ise
düşünce alanındaki farklılıklar önce karşılıklı itimatsızlıklar
doğurur... sonra bölünme ve disiplinsizlikler... Biz de bu duruma
gelmeye başlamış... birbirimizi; güvenilir, her şey konuşulabilir,
güvenilemez... her şey konuşulmaz diye değerlendirmeye başlamıştık.
General Tulgan, Kur. Alb. Azaklı, Binbaşı Necdet Horasan ve Tarık
Gökeri ile gidişatı açık kalple tartışırken... senelerce beraber
çalıştığımız 1nci Kuvvet Komutanı General Kireçtepe’yi, olumsuz
tutumlarından ve iktidara aşırı yakınlığından dolayı dışlamaya
başlamıştık.</p>
<p class="calibre5">Şükür Tanrıya... 27 Mayıs takvimlerde 1 Haziran’dan önce idi ve
Eskişehir’de bir felâketle karşılaşmadan, ihtilâl, devrim, inkılâp,
müdahale... ne derseniz deyin... meydana geldi.</p>
<p class="calibre5">* * *<br class="calibre3"/>
</p>
<p class="calibre5">Eskişehir’de 27 Mayıs’a nasıl gelindi?... 27 Mayıs öncesi ve gecesi
neler cereyan etti?... bunları, 25 yıl sonra yeniden yazmak yerine...
olayın hemen ertesinde kaleme aldığım ve Hürriyet Meşalesi adlı kitapta
yayımlanan yazımı buraya aynen aktarmayı tercih ettim...</p>
<h3 class="calibre13">27 MAYIS İNKILÂBI ve 27 MAYIS OLAYLARI</h3>

<p class="calibre5">Anlatan: Hava Kur. Alb. Muhsin Batur</p>
<p class="calibre5">I</p>
<p class="calibre5">27 Mayıs 1960 tarihine takaddüm eden gün, ay ve yıllarda, yurtta
cereyan etmiş ve etmekte olan hâdiseler aklı selim sahibi
vatanseverlerin ruhlarında derin akisler ve üzüntüler yaratmış ve
yaratmakta devam ediyordu. Hele, Türk tarihinde işgal ettiği önemli
rolü ile biz Silâhlı Kuvvetler mensupları, ettiğimiz yemine aykırı
hâdiselerin cereyanı karşısında hareketsiz kalmakla büsbütün mustarip
idik. Türk Havacılığının en büyük merkezi olan Eskişehir garnizon
mensupları, bilhassa 28 Nisan olaylarından sonra; gergin, kederli,
azimli, fakat kararsız bir hava içinde idiler.</p>
<p class="calibre5">İnkılâba ve ihtilâle takaddüm eden son bir ay içinde şahit olduğum
basit gözüken, haddizatında önemli olan 4 küçük hâdiseyi zikretmekle bu
havayı belki biraz canlandırabilirim.</p>
<p class="calibre5">II</p>

<p class="calibre5">Birinci Hadise: Mayıs 1960, ilk haftasmda bir gece evde yalnız
otururken kapı çalındı, açtım. Üsse mensup genç subaylardan Yzb. Ruhi
Köni, «içeri girebilir miyim?» dedi. «Gel bakalım, hayır ola, ne var?»
dedim. Oturdu, biraz durdu ve birdenbire hüngür hüngür ağlamağa
başladı. Kendi kendime, «Herhalde büyük bir şahsi derdi var, ağlasın
açılır» dedim. Biraz sonra ağlaması durdu, ciddi bir ifade ile,
«Albayım, bu cereyan eden hâdiseler karşısında ne düşünüyorsunuz? Biz,
hiçbir şey yapmadan böyle bekleyecek miyiz?, benim üç tane
çocuğum var, bunlar büyüdükleri zaman: (Baba, İstanbul’da, Ankara’da
talebeler öldürülürken sen subaymışsın, bir şey yapmadın mı o zaman?)
derlerse benim vaziyetim ne olur?» dedi.</p>
<p class="calibre5">Ben kendisini teskine çalıştım, «farzet ki, kendi çapımızda bir
harekete tevessül edelim, münferit yapılacak işlerden başarı
beklenemeyeceği gibi, bu istikbâle ait ümitleri de baltalayabilir»
dedim.</p>
<p class="calibre5">Yüzbaşı Köni ile, senelerce bu gibi nazik meseleleri konuşacak
bağlantıda değildik, kendisi belki bana fazla itimat ediyordu. Fakat
yaptığı hareketin tehlikesini, vatan sevgisinden görecek halde değildi.</p>
<p class="calibre5">İkinci Hadise: Tahkikat Komisyonu’nun faaliyetini kesifleştirdiği
en kritik günlerden birinde şehre askeri otobüslerle mesaiden dönen
subaylar, şehrin ana caddesinden «Dağ başını duman almış» marşını
söyleyerek geçmiş, bu hal Vilâyet ve DP teşkilâtının
şikâyetini mucip olmuşsa da alınacak tedbir veya verilecek cezanın
yaratacağı aksülâmelden korkulduğu için olacak, mesele kapatılmıştı.</p>
<p class="calibre5">Üçüncü Hadise: 25 Mayıs 1960 günü Adnan Menderes, Eskişehir’e
gelecekti. Fakat gelişi mütemadiyen gecikiyordu. Garnizon Komutanı,
durumdan pek emin olmadığı için olacak karşılamaya üst rütbeli
subaylardan kimseyi çağırmamıştı. Mesai saati bitti. Genç subayların,
yavaş yavaş, Menderes’in tayyareden indikten sonra geçeceği güzergâhta
bulunan malzeme sandıklarının gerisinde toplandıklarını ve
gizlendiklerini gördük. General Tulgan’la vasıtalarımıza binerek,
evlerimize gittik.</p>
<p class="calibre5">Ertesi sabah, bizim gençlerin karşılama töreninin ne olduğunu öğrendik. Basit bir karşılama töreni...</p>
<p class="calibre5">Tam Menderes’in otomobil kafilesi mezkûr yere yaklaşırken, subaylar
sandıkların gerisinden ortaya çıkıp muntazam bir sıra teşkil ediyorlar,
bu subay topluluğunu lehte kabul eden Menderes, otomobilini
yavaşlatarak selâm almak için hazırlanıyor, tam selâm vereceği sırada
subaylardan biri; «geri dön» komutu veriyor. Subaylar elleri ile
arkada kalan Menderes ve kafilesine, özel bir işareti verdikten sonrâ;
«Dağ başını duman almış» marşını söyleyerek uzaklaşıyorlar. Garnizon
Komutanı 26 Mayıs sabahı Üs’se gelerek, «Bu subayların derhal
bulunmasını, esasen içlerinden bir iki tanesini teşhis ettiğini, bunlar
vasıtası ile hepsini bulacağını ve rütbelerini söktüreceğini» beyan
ediyorsa da, muhataplarının azimli ifadeleri karşısmda başka bir şey
yapamadan geri dönüyor.</p>
<p class="calibre5">Dördüncü Hadise: DP’nin kendinden emin olduğu
devirlerde protokole riayet edilmez, devlet erkânı, protokola tâbi
olmak şöyle dursun, fakat bir yemek masasında oturmasını dahi bilmez
kişiler, parti mensubu oldukları için davet edilirler, fakat bizleri
dâvet lüzumu görülmezdi. A. Menderes’in 25 Mayıs’ta Eskişehir’e
gelişinde, herhalde «Silâhlı Kuvvetlerin halihazır idare ve gidişi
destekledikleri mânasına alınsın diye» Garnizon’da bulunan bütün
General, Albay ve Yarbay rütbesindeki subayları akşam yemeğine çağırmak
lûtfunda bulunmuşlar. Bu haber yayılınca, genç rütbeli subaylardan
bazıları ve Kuvvet Lojistik Başkanı Kur. Albay Şekip Saybaşlı
tarafından bizlere ricada bulunarak, «yemeğe icabet etmememiz»
istendi. Davetiyeleri almamak için, makamlarımızda oturmamaya karar
verdik. Garnizon Komutanı davetiyeleri, bizlere resmi evrak tarzında
göndermekle tedbirimizi boşa çıkardı ve mecburen yemeğin verileceği
Şeker Fabrikası’na gittik.</p>
<p class="calibre5">Salonun giriş methali gittikçe kalabalıklaşmağa başladı. Öyle bir
kalabalık ki, tâbir belki fena, fakat ne çare ki doğru; «Ayakların baş
olduğu, memleketin idaresinde bunlar mı söz sahibi olacak?» dedirtecek
bir topluluk. Subay ve üniformalı olarak böyle bir parti topluluğu
içinde bulunmaktan üzüntü duymağa ve burayı terketmek çaresini
araştırmaya koyulduk. General S. Tulgan, «gece uçuşunda bir tayyare
kırılmış, gidip bakalım, geliriz» diye yüksekçe sesle konuştu ve Alb.
M. Azaklı (General), Albay Çelensü, Albay Atayurt hep beraber salonu
terkettik. Dışarıya çıktığımızda teneffüs ettiğimiz hava bize her
zamankinden daha temiz geldi.</p>
<p class="calibre5">III</p>
<p class="calibre5">İşte, bu anlattığım hâdiseler Eskişehir’de havacıların ruhi durumunu
izaha kâfidir zannederim. 26 Mayıs akşamı, hepimiz üzüntülü, kaygılı,
bedbin fakat aynı zamanda bir hissikablelvuku ile ümitli, heyecanlı ve
korkusuzduk.</p>
<p class="calibre5">Saat 20.30 sıraları idi, evde yalnızdım. Eşim, leyli okulda bulunan
kızımı almak üzere İstanbul’a gitmişti. Kapı çalındı, açtım, resmi
elbiseli, fakat şapkasız ve rengi sararmış, heyecanlı bir vaziyette
Yarbay Agasi Şen’i gördüm. «Hayrola, ne arıyorsun burada?» dedim.
Aramızda şu muhavere geçti;</p>
<p class="calibre5">—    Albayım, hemen resmi giyin, silâhını al gel, gidelim.</p>
<p class="calibre5">—    Anladık, gelirim, ama sen gir içeri, anlat... evde kimse yok.</p>
<p class="calibre5">—    Yenge, çocuk yok mu?</p>
<p class="calibre5">—    Yok...</p>
<p class="calibre5">—    Ev sahiplerinden ses işitilir mi?</p>
<p class="calibre5">—    İşitilmez, haydi gel içeri.</p>
<p class="calibre5">—    O halde kapıda Yarbay Kaymaklı var, onu da çağırayım.</p>
<p class="calibre5">Kaymaklı da geldi, oturduk, kâh biri, kâh diğeri üç dört dakikalık
bir izahatla İstanbul ve Ankara’da icra edilecek harekâtın gaye ve
icrasına ait açıklamalarda bulundular ve «Eskişehir’in, hava
birliklerinin en kesif olduğu yer olması ve Hava Kuvvetleri’mizin de bu
harekâta katılması, ayrıca A. Menderes, H. Polatkan ve takriben 25
kadar D.P. milletvekilinin burada bulunması dikkate alınarak» hemen
icraata geçmeyi teklif ettiler. Heyecan, biraz korku, aynı zamanda
sevinç içinde, yani karmakarışık bir haleti ruhiye içindeydim...</p>
<p class="calibre5">Gerekli tedbirleri alıp icraata geçebilmek için itimat ettiğimiz
kuvvet ve kumanda sahibi arkadaşlarımızla konuşmaya karar verdik. İlk
olarak General S. Tulgan’a haber verilmesini teklif ettim. Yarbay
Kaymaklı otomobili ile gidip kendisini evinden alıp getirdi. Gayet kısa
bir izahattan sonra, derhal bize iltihak etti. Telefonla 4 ncü Hava Üs
Komutanı olan Kur. Albay Mustafa Azaklı’yı (General) aradım. Telefona
çıkınca: «Biraz bize gelsene, birkaç arkadaş daha var, konuşuruz»
dedim. «Anladım, geliyorum» dedi. Ve evden içeri girip bizleri
görünce; «Haydi, başlıyor muyuz?» dedi.</p>

<p class="calibre5">Halbuki daha önce bu mevzuda hiçbir konuşma geçmemişti. Demek ki,
hepimiz teker teker aynı şeyi düşünmekte, fakat harekete geçmek için
ufak bir işaret beklemekteydik, önemli bir silâh kudretine sahip
uçaksavar birliklerini de işbirliğine dâvet gerekiyordu. Bu maksatla,
eski bir havacı büyüğümüzün kardeşi olan Uçaksavar Tugay Komutan
Muavini Albay Nadir Bürgüt’ü, Yarbay Kaymaklı otomobili ile alıp getirdi... Albay
Bürgüt’e maksat ve gaye anlatıldı, kendisi memnuniyetle aynı safta yer
alacağını, yalnız evinde eşinin ve kızının telâşlandığını, kendisinin
eve dönüp ailesine bir sebeple vazifesine gideceğini söylemek üzere,
yarım saatlik bir zamana ihtiyacı olduğunu söyledi. Üzülerek itiraf
etmem lâzım ki, hepimiz şüpheli nazarlarla birbirimize baktık. «Hiç
ayrılmasak daha doğru olmaz mı?» dedik. Nihayet... «Sizi Yarbay
Kaymaklı götürsün» dedik. Gittiler, yarım saat sonra Albay Bürgüt
geldi, seferi elbisesini giymiş, silâhını almıştı. Hepimiz utandık,
sevindik ve gözlerimiz yaşardı.</p>
<p class="calibre5">Bundan sonra, ne tarzda hareket edileceğine dair fikir münakaşaları
yapıldı ve nihai karara varıldı. Kararın gerekçesi ve kendisi şöylece
hülâsa edilebilir.</p>
<p class="calibre5">«Ankara ve İstanbul’la irtibat müşkül ve esasen irtibat aramak
tehlikeli, gecenin erken saatlerinde Eskişehir’de harekâta başlamak,
herhangi bir sebeple Ankara ve İstanbul’da bir tehir vâki olursa (ki,
bundan evvel olmuş) harekâtın mahalli olarak açığa vurulması ve neticeye
ulaşılmamasını intaç eder, bu sebeple bütün tedbirleri alıp icraya radyo
yayını ile başlamak...»</p>
<p class="calibre5">Bu esasa göre hareket edilerek, Albay Azaklı 1nci ve 4ncü Üs
eratı ile garnizonda yatan genç subayları ve Albay Bürgüt Uçaksavar
Birliği’ne giderek, gerekli ikazları yapıp, tedbirleri aldıktan sonra,
eve döndüler.</p>
<p class="calibre5">IV</p>

<p class="calibre5">Gece saat 2’de muhtelif vasıtalarla, arka yollardan meydana geldik,
şehir telefonu ve radyosu bulunan Alb. Azaklı’nın odasına girdik.
Yarbay Nüzhet Yolaç da bize iltihak etti.
Zaman mefhumu ve ölçüleri sanki değişmişti. Dakikalar saat olmuştu.
Sigara dumanından göz gözü görmüyor, bazen sanki hiçbir şey yokmuş gibi
şakalaşıp gülüşülüyor, bazen odayı derin bir sessizlik kaplıyordu. Saat
3’e doğru askeri telefon hattı üzerinden Hava Kuvvetleri Komutanlığını
aradık, cevap alamadık. Biraz sonra şehir telefonu ile İstanbul’da
lâlettayin bir aboneyi istedik. Postanedeki memur; «muhtelif
güzergâhlar üzerinden İstanbul’la irtibat temin edemedim» deyince,
heyecanlandık ve sevindik. Demek, bir şeyler başlamıştı.</p>

<p class="calibre5">Mütemadiyen İstanbul ve Ankara radyolarını karıştırıyorduk. Saat
3.30’da İstanbul Radyosu cihazının çalıştığı belli oldu. Saat 4.16’da
«Kâtibim» sinyalini vurmaya başladı. Saat 4.30’da «Dikkat» kelimesini
duyar duymaz sevinç gözyaşları içinde birbirimize sarılıp radyo
yayınının tamamını dinlemeden koşarak odayı terkedip otomobillere
binerek, meydanın diğer tarafında bulunan erat karargâhına geldik.
Hazır ve cephaneleri bulunan genç subaylar kumandasında evvelce
kararlaştırılmış noktaları tutmaya ve A. Menderes’in bulunduğu Şeker
Fabrikası’m kuşatmaya sevk edildiler. Burada, bir noktanın kısmen
açıklanmasında zaruret vardır. Kuvvet Karargâhında emri kumandaya sahip
olmak, Şeker Fabrikası’ndan sabık başvekilin ve Hasan Polatkan’ın birer
dakikalık fasılalarla mütemadiyen Kuvvet Komutanı ile temas aramaya
çalışmaları ve hazır kuvvetlerin şehre şevki esnasında 15 ilâ 20 dakika
kadar bir zaman kaybedildi. Bu sebeple Albay Azaklı kafilesi A.
Menderes’i tevkif için Şeker Fabrikası’na gittiğinde mebuslardan gayrı
kimseyi bulamadı. Vali, Emniyet Müdürü işin ciddiyetine inanamıyorlar
veya korkudan söylenileni anlamaktan aciz olarak, emrivâkiyi kabul
etmek istemiyorlardı. Derhal, cebren getirilmeleri yoluna gidildi.</p>
<p class="calibre5">V</p>

<p class="calibre5">Menderes, Polatkan ve ufak çaplı bir maiyetin, otomobillerle şehri
terk ettiği öğrenildi. Bir kısım jet tayyareleri, İstanbul ve Ankara’da
ve inkılâbın zafer tonolarını atmak üzere, kaldırılmışlardı. Menderes’in
kaçış haberi gelince, kısa bir fikir teatisinden sonra bilhassa
Konya’ya ilticaı tehlikeli görüldü. Derhal 4ncü Üs’se ait F-86 tayyareleri kaldırılarak kafilenin keşfine
gönderildi. Biraz sonra kafileyi bulan ve otomobillerinin üstünden
çarpacakmış gibi, alçak irtifadan geçen havacılarımızdan haberler
gelmeye başladı. «Kafile Kütahya’ya 10 dakikalık mesafede», «5
dakikalık mesafede», «Şeker Fabrikası’nda durdular», «Hareket ettiler,
Kütahya’ya girdiler.»</p>
<p class="calibre5">Kıymetli av bulunmuş, yakalanması kalmıştı. Derhal Kütahya’daki Hava
Er Eğitim Tugayı’na telefon edilerek, «Menderes ve maiyetindekilerin,
bir hâdiseye mahal verilmeden Tugaya getirilmesi ve muhafaza altına
alınması» emredildi. Biraz sonra, Binbaşı M. Âli Biltan’ın idaresindeki
C-47 tayyaresi ile Kütahya’ya doğru havalandık. Vazifeyi almak için,
birkaç yolcu tayyarelik gönüllü subay vardı, fakat bu arzuyu yerine
getirmeye imkân yoktu. Gönüllülerden ancak Kur. Alb. Şekip Saybaşlı,
Bnb. Necati Gültekin, (sonra general, MHP Genel Sekreteri) Bnb.
Cihat Üstündağ, Üsteğm. Erhan Suar ve Teğm. Aytekin Bilgi ile Teğm.
Vural’ı almıştım. Hepimizde ikişer tabanca ve yalnız bir genç subayda
makineli tüfek vardı.</p>

<p class="calibre5">Tayyarede, bütün subayları topladım ve ne şekilde hareket edeceğimize dair kendilerine talimat verdim. Meydana
indiğimiz zaman, Tugay Komutanı Alb. Süleyman Demet ve Vilâyet Jandarma
Komutanı Albay Hamdi Alkan tarafından karşılandık. Alb. Demet, Menderes
ve maiyetindekilerin kendi odasında olduğunu söyledi. Ben ve beraber
gelen subaylar derhal binaya girerek üst kattaki odaya çıktık.</p>
<p class="calibre5">Odaya girdiğim zaman, A. Menderes, Tahsin Yazıcı ve Zihni Üner
odanın ortasında ayakta, H. Polatkan kumandanın masası yanında
telefonla görüşmek üzere idi. Ben ve yanımdakiler, odadakilere askerce
selâm verdik.</p>
<p class="calibre5">A. Menderes bana doğru ilerledi. Elimi sıktı ve vaziyet nedir,
gibilerden başını bir tarafa eğerek baktı, bekledi... Kendisine,
«Silâhlı Kuvvetler, memleket idaresini ele aldı, benim vazifem sizi
Eskişehir’e götürmektir» dedim. Biraz duraladı... «Yani beni tevkif
mi ediyorsunuz?» sualini sordu. «Sizi emniyet altına alarak Eskişehir’e
götüreceğim» cevabım verdim. «Suçum nedir?» dedi. «Ben size suç izafe
etmekle vazifeli değilim» dedim.</p>
<p class="calibre5">Bu sırada Bnb.. Necati Gültekin masanın yanma giderek, H. Polatkan’m telefon muhaveresine mâni oldu.</p>
<p class="calibre5">A. Menderes, hepimizin yüzüne teker teker bakıyor, sanki tesir
altına almaya çalışıyordu. «Müsaade ederseniz, ben arkadaşlarımla
istişare edeyim» dedi. «Buyrun, edin» cevabını verdim. Odadan
çıkmamızı arzu eden bir halleri vardı. Alb. Ş. Saybaşlı da bana,
«çıkmayalım» işaretini veriyordu. Biz odayı terketmeyince konuşmaktan
vazgeçtiler. Üsteğm. Erhan Suar ilerledi ve kendilerine, «Tayyareye
binecekleri için üzerlerinde silâh araması» yapacağını söyledi,
üzerlerinde silâh çıkmadı.</p>
<p class="calibre5">Sırası gelmişken, o esnada cereyan eden ufak bir husus üzerinde
eksik hareket ettiğimi ifade etmek isterim. Hâdise şu: Emekli General
Tahsin Yazıcı, bilindiği gibi, Kore Tugayımızın ilk kumandanıdır. Şimdi
ise, sakıt bir milletvekili idi, üzerinde silâh olup olmadığı
araştırılırken, gözleri yaşla doldu, dudakları heyecandan titremeye
başladı. İşte, o esnada kendisine şu suali sormamakla hata ettim;
«Generalim, üstünüzün sizden yaşça ve rütbece çok küçük bir subay
tarafından aranmasına üzüldüğünüz için mi, yoksa mensup olduğunuz
şerefli Türk Silâhlı Kuvvetleri’nin, memleketin uçuruma gitmesinin
önüne geçerek sizi bir yanlışlıkla girdiğiniz, fena bir topluluktan
çekip kurtardığı için sevinçten mi ağlıyorsunuz?» Belki o zaman
sorulamayan bu sorunun cevabını ileride kendisi verir.</p>
<p class="calibre5">Arama işini müteakip, kendilerini ortamıza alarak merdivenleri
indik, alt odanın kapısının önünden geçerken, bir kalabalıkla
karşılaşınca, «Kimsiniz siz?» dedim. İçeride 8 kadar muhafız polis,
hususi kalemden ve hâriciyeden birer memur vardı. Derhal silâh araması
yaptırarak silâhları toplattım. Üzerlerinde bizim kafilenin üzerinde
bulunandan fazla silâh çıktı. Polisleri orada nezarette bırakarak,
memurları kafileye katıp tayyareye bindik.</p>

<p class="calibre5">Önce Eskişehir’e indik, fakat tayyareden benden başka kimse yere
indirilmedi, orada 5 dakikalık bir duraklamayı ve yeni talimatı alışı
müteakip, Ankara’ya doğru havalandık Tayyarede; Tahsin Yazıcı ve Zihni
Üzer’in bana; «Bu harekâtın başında kim var?» ve benim de kendilerine;
«Bilmem, herhalde biri vardır» cevabımdan başka bir konuşma geçmedi.
A. Menderes, devamlı olarak sigara içiyordu, nihayet, cebindeki paketi
bitirdi, arkadaşlar kendisine sigara verdiler. Ankara’nın Güvercinlik hava meydanına inip tayyarenin kapısı açılınca,
başta General Burhanettin Uluç olmak üzere kalabalık bir subay grubunun
heyecanla bekleştiklerini gördük.</p>
<p class="calibre5">Eskişehir’deki havacıların ilk safhadaki vazifesi bitmiş, emanetler teslim edilmişti.</p>
<p class="calibre5">Millet çoğunluğunun ruhen hazır olduğu ve inandığı hamle yapılmış ve başarıya ulaşmıştı.</p>
<p class="calibre5">Milletimizi böyle kâbus ve başarıların tekrarından Tanrı korusun.</p>
<p class="calibre5">Ankara’ya yaklaşırken, uçağımız İzmir’den gelmekte olan başka bir
askeri uçakla telsiz irtibatına geçti. Uçakta Orgeneral Cemal Gürsel’in
bulunduğunu, yani yönetimin başına geçecek insanın Cemal Gürsel
olduğunu ancak o zaman öğrendim.</p>
<p class="calibre5">Öyle bir ortamda idik ki... herhangi bir kişinin kibriti çakması
yeterli idi. Sorgusuz, sualsiz... kendimizi bu işin içine atmış ve
başarısızlık halinde başımıza neler gelebileceğini düşünmek aklımıza
bile gelmemişti.</p>
</body></html>
