<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>batur 1</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" type="text/css" rel="stylesheet"/>
<link href="page_styles.css" type="text/css" rel="stylesheet"/>
</head>
  <body alink="#000099" vlink="#990099" link="#000099" class="calibre">
<h1 class="calibre4" id="calibre_pb_17">ASKERLİĞE DÖNÜŞ - SİLAHLI KUVVETLERİ TASFİYE</h1>

<p class="calibre5"><br class="calibre3"/>
</p>

<p class="calibre5">Aklım zaten Eskişehir’de yani bıraktığım birliğimde idi, bir ay
sonra Kütahya’dan döndüm. Kuvvet Komutanı General Kireçtepe, 27 Mayıs
öncesi ve sonrası tutumlarından dolayı Ankara’ya alınınca General
Tulgan 1nci Kuvvet’e, ben de 1nci Ana Jet Üs (Tugay) Komutanlığına
vekâlet etmeye başlamıştım. Başka zamanda olsa seve seve
gidebileceğim... fakat bu kritik dönemde hiç istemediğim bir görev
aldım... 1960 Roma Olimpiyatları Türk Kafilesine, Askerî Liseden öğretmenimiz olan
General Hüsamettin Güreli Başkanlık edecek, Kara Kuvvetlerinden Kur.
Alb. Muhterem Özyurt, Denizden Albay Tevfik Böke, Hava Kuvvetlerinden
de ben kendisine yardımcı olacaktık, tabii gittik... güreşçilerimizin
başarılarını sevinerek... diğer dallardaki başarısızlıkları üzülerek
izledik... bu arada kaburga kemiklerim de kırılıyordu... rahmetli büyük
güreşçi Yaşar Doğu’nun kanı bana pek kaynadı... hem sayıyor... hem
seviyordu... bir gün bu sevgisini göstermek için olacak ben farkında
değilken arkamdan geldi ve kendine göre yavaşça sarıldı... sıktı...
nefesim kesildi... kaburga kemiklerimin çatırdadığını hissettim... nur
içinde yatsın.</p>
<p class="calibre5">Eskişehir’e döndüğümde, Silâhlı Kuvvetlerde büyük çaplı bir tasfiye
yapılacağı söylentileri vardı... Nitekim Ankara’dan bir heyet gelip
listeyi göstererek bizim de fikrimizi aldı... ben şahsen listede
bulunan yakın tanıdığım ve takdir ettiğim birkaç ismi sildirdim...
fakat kimseyi listeye ilâve ettirmedim. Tasfiye doğru mu idi...
«genelde evet» diyebilirim. Tasfiye edilecek insanlara uygulanan
kriterler doğru ve objektif mi idi... bu soruya... «Kısmen doğru»
cevabını verebilirim... bir hayli değeri de çok erken kaybettik. Zaten
çoğunluğu muvazzaf subay sistemine dayanan Silâhlı Kuvvetlerde
birikimin ve genç yaşta emekliliğin önüne geçmek mümkün değildir...
bugün de aynı sıkıntının çekildiğini dışarıdan izliyoruz.</p>

<p class="calibre5">O sıralarda Hava Kuvvetleri Komutanı olan Korg. İhsan Orgun, bir
heyetle birlikte Almanya’ya görevle gitmişti. Ben de, gezinin Güney
Almanya ve İtalya bölümüne katılmak üzere emir aldım ve Münih
bölgesinde kendilerine katıldım. Almanya’da son gecemizde, Amerikalı
bir
Komutanın kokteyline davetli idik. Ankara’dan telefona çağırıldığımı
söylediler... telefonda bana, «Silâhlı Kuvvetlerde 232’si General olmak
üzere 5000’e yakın subayın emekli olacağını, tabii bu arada Komutanın da
emekli olduğunu... bunu münasip şekilde tebliğ etmemi, kendisine iyi
bir görev verilmesinin düşünüldüğünü ve gezinin İtalya bölümünü iptal
ederek yurda dönmemizi» bildirdiler.</p>
<p class="calibre5">O gece Komutan’a, yalnız İtalya gezisinin iptali konusunu
açıkladım. Sabahleyin törenle uğurlandık, dört motorlu C-54 uçağı ile
Türkiye’ye dönüyorduk. Komutan ve eşi yan yana oturuyorlardı... heyet
içinde en kıdemli subay bendim... ilâveten beni eskiden beri tanıyor ve
seviyordu... çağırıp karşısına oturttu ve başladı Hava Kuvvetlerimizin
geliştirilmesi hakkındaki düşüncelerini açıklamaya... ben, «Efendim,
izin verirseniz bir şey söylemek istiyorum» dedikçe... kendisi
anlatmaya devam ediyordu... sonunda, «ne söyleyecektin bana?» diye
sordu. Sıkılarak ve üzülerek durumu anlattım... kısa bir süre düşündü
ve cevap verdi... «bak Muhsin... benim yıllarca hakkımı yediler... ama
iki ay için de olsa Komutan oldum, onurumu kurtardım... çocuğum yok...
bir karı bir kocayız... bir evim de var... kimseden bir şey istediğim
yok... huzurluyum». Bu kadar olgun bir davranışı o güne kadar kimsede
görmemiştim. Ankara’ya indiğimizde bizi, yeni Komutan Tümgeneral İrfan
Tansel karşıladı... şehre otomobille giderken radyo tayinleri
bildiriyordu...</p>
<p class="calibre5">1nci Ana Jet Üs Komutanlığına (kadrosu Tuğgeneral) resmen
atandığımı öğrendim, merdivenin bir basamağını daha çıkmıştım. Süleyman
Tulgan da o Ağustos Tümgeneralliğe terfi etti ve 1nci Kuvvet
Komutanlığına asaleten atandı.</p>
<p class="calibre5">Uğraşımın belki yüzde doksan beşini mesleki işlerim dolduruyordu.
Politik gelişmelerle ilgili uğraşımız, hem zoraki ve hem de ikinci
eldendi... çünkü her şey Ankara’da cereyan ediyordu, yavaş yavaş
durumlar gene karışıyordu. Milli Birlik Komitesi içinde ikilik çıkmış
ve 14’ler denilen grup mensupları yurt dışına gönderilmişlerdi. İkiye
bölünüş sebebi bize şöyle aksettirildi; 14’ler grubu iktidarda kalış
süresinin uzun tutulmasını, bu sürede köklü reformlar yapılmasını
öngörüyor... büyük grup ise yeni anayasa hazırlandıktan sonra
seçimlerin bir an evvel yapılıp, yönetimin sivillere devrini
öngörüyorlardı ve bu grubun düşüncelerinde direkt olmasa bile indirekt
olarak İsmet İnönü’nün etkisi büyüktü.</p>

<p class="calibre5">Komitedeki havacılar bölünmemişti. 1961 yılının Nisan ayında Komite
üyesi Hava Kur. Alb. Mucip Ataklı Eskişehir’e geldi. Komutan İrfan
Tansel’le görüştüğünü, onun
iznini alarak geldiğini söyledikten sonra... Ankara’daki siyasi düşünce
ve gelişmeleri anlattı... yeni ihtilâl hevesleri olduğunu da ilâve
etti. Silâhlı Kuvvetlerin birlik ve beraberlik içinde olmasını
hepimizin arzu edeceğini... bunu sağlamak için üst seviyede
Komutanların
iştiraki ile bir «Silahlı Kuvvetler Birliği» kurulmasını
öngördüklerini... bunun için yazılı bir metin hazırlandığını, bunun
aynı zamanda bir and olacağını, Hava Kuvvetlerinden ilk olarak Komutan
İrfan Tansel’in metni imzaladığını belirtti. Düşündüklerini ve
açıklamaları uygun gördüm ve General Tansel’in altına ben de imza
attım. Mucip... başta Org. Cevdet Sunay olmak üzere diğer üst
Komutanların da imza verdiklerini söyledi. Ben, imza konusunda biraz
hasis davrandım... bir ast kademede güvendiğim kişilere imzalamakla
yetindim. Maalesef aramama rağmen bu metni bulamadım... yoksa
açıklayacaktım.</p>
</body></html>
