<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="ABBYY FineReader 11" name="generator"/>
    <title>batur 1</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" type="text/css" rel="stylesheet"/>
<link href="page_styles.css" type="text/css" rel="stylesheet"/>
</head>
  <body alink="#000099" vlink="#990099" link="#000099" class="calibre">
<h1 class="calibre4" id="calibre_pb_26">HAVA KUVVETLERİ GÜÇLENDİRME VAKFININ KURULMASI <small class="calibre9"><small class="calibre10">(1970)</small></small></h1>

<p class="calibre5">Bir havacı olarak Hava Kuvvetlerimizin tarihini biliyordum. Osmanlı
İmparatorluğu döneminde; dünyadaki birçok yeni buluşu büyük zaman
gecikmeleriyle kabullenmiş olmamıza karşın askeri havacılığa hemen
hemen hiç gecikmeden 1911 yılında başlamıştık. Cumhuriyet döneminde iki
defa devlet ve bir defa özel sektör olarak uçak yapımı girişiminde
bulunmuş, sonuç çeşitli sebeplerle başarılı olamamış ve konu zamana
terkedilmişti. Uçak ve silâh sistemimiz, bakım ve onarım hariç hemen
hemen bütünü ile dışa bağımlıydı.</p>

<p class="calibre5">Kıbrıs bunalımı dolayısıyla Silâhlı Kuvvetlerimizin kullanılışı
hakkındaki görüşlerini nezaket kaidelerine bile uymayan ağır ifadelerle
belirten Amerika Cumhurbaşkanı Johnson’un mektubu belleklerde
tazeliğini koruyordu. Dış yardımlar sınırlı, Hava Kuvvetlerimize
ayrılan pay nisbeten küçük, milli bütçe olanakları sınırlı idi.
Görüşüme göre; Türkiye’de, ilk aşamada dışa bağımlı da olsa bir uçak
sanayii kurulabilirdi. Halkımızın hem konuya ilgisini çekebilmek ve hem
de bir yardım kampanyası açarak kurulacak sanayiye destek olacak bir
fon
kurulmak amaçları ile her yıl 1 Haziran'da kutlanan «Hava
Kuvvetlerimizin Kuruluş Yıldönümü» gününü vesile sayarak televizyon ve
basın yolu ile çağrıda bulundum. Çağrı, umduğumdan çok fazla ilgi
uyandırdı, halk ve kuruluşlardan bağışlar gelmeye başladı. Fakat konu
ciddileşmişti, bir esasa bağlanması gerekiyordu. Çeşitli kimselerle
görüştüm. Bunların içinden sayın Kazım Taşkent, Sayın Rıza Çelebi (AP
milletvekili), Sayın Naim Talu (Merkez Bankası Başkanı) düşünsel
katkılarda bulundular ve Vakıf kurulması böylece kararlaştırıldı. Resmi
formaliteler tamamlanarak «Türk Hava Kuvvetleriniz Güçlendirme Vakfı»
kuruldu. Kurucular heyeti ilk toplantısında Yönetim Kurulunu teşkil
etti... Başkan; Org. Muhsin Batur, Yönetim Kurulu Üyeleri; Naim Talu,
Prof. İsmet Ordemir, Cevat Vural, Doç. Dr. Orhan Işık, Refet Erim,
Rıza Çerçel, Hv. Tümg. Hulusi Kaymaklı ve Genel Müdür olarak Hv. Tümg. Sırrı Korcum.</p>

<p class="calibre5">Komutanlığım süresince Vakıf, tanınma ve maddi bakımdan güçlendi.
Parola ve hedef olarak «Kendi Uçağını Kendin Yap» sloganını seçmiştik.
Tabii, herşeyimizde olduğu gibi bu parola da dejenere edilmeye
başlandı... «Kendi dövizini kendin bul», «Kendi okulunu kendin yap»,
«Kendin pişir kendin ye» gibi. Eksik olmasınlar önce Deniz sonra Kara
Kuvvetlerimiz de Vakıf kurdular ve gayret bölündü. Buna karşılık
teşebbüs ve çalışmalarımız sonunda Meclislerimizde önce Vakfa gelir
sağlayan yasa (ki Atatürk döneminde Tayyare Piyangosu vardı, sonra bu
Milli Piyangoya dönüştürülmüştü, kabul edilen yasa ile Milli Piyango
gelirleri Vakfa tahsis edildi) ve sonra Türkiye Uçak Sanayi AŞ (TUSAŞ) hakkındaki yasa kabul edildi. Ben emekli olup Vakıftan
ayrıldıktan sonra çalışmalar bazen yavaş bazen hızla sürdürülerek bugün
(1984 sonu) Vakfın maddi varlığı 84 Milyar TL'yi aştı ve Vakfın, Hava
Kuvvetlerini, Genelkurmayın ve hükümetlerin konuya ciddi ve devamlı eğilmesi ile
biraz gecikmiş de olsa 1984 yılında Türk Uçak Sanayiinin temeli
Ankara’da sade bir törenle atıldı.</p>
<p class="calibre5">Tabii bu işler benim burada kısaca anlattığım gibi kolay olmadı...
Genelkurmay Başkanı Org. Tağmaç; kendisine sormadan bu girişimi
yaptığım için hoşnut olmadığmı belirtti... Basında lehte olduğu kadar
aleyhte de yazılar çıktı... bilhassa Hac Dövizlerinin Hava Kuvvetlerine
yardıma ayrılmasını halktan istemem üzerine basınımızın dindar (!)
yazarları acı makaleler yayınladılar... Siyasiler de pek memnun
görünmediler... ama HALK memnundu, mektup ve dileklerine cevap
verebilmek için özel büro kurmak zorunda kaldık.</p>
<p class="calibre5">Ben ise; hayatımda gaye edindiğim bir konunun... daha yaşarken gerçekleşmeye başlamasının verdiği mutluluk içindeyim.</p>
</body></html>
