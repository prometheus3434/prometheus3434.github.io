<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">XV</p>

  <p>Bu patırtıcı müşteri böylece kapı dışarı edildikten sonra eğer hemen hapse gitmezse otelin önünden birkaç türlü ayrılabilirdi. Ya sendeliyerek, Kapiya’ya kadar sürüklenir, orada ırmaktan ve dağlardan gelen serin rüzgâr aklını başına getirirdi, ya da meyhane değiştirir, oraya yakın belediye meydanında olan Zaria’nın meyhanesine gider, istediği gibi dişlerini gıcırdatır, onu alçakça otelden dışarı atan o görünmez ele bol bol söver, sayar... Küfreder, tehditler yağdırırdı. Burada, belli sayıda içkilerini (gıdalarını)<a href="../Text/dipnot.xhtml#Footnote0023" id="Feedback0023"><sup class="dipnot_sayi">[23]</sup></a> almak üzere oraya gelen ve kendilerine eşit kişilerle oturup konuşan aile reisleriyle iş adamları hava kararırken evlerine dönerlerdi. Burada rezalet olmaz ve olamazdı. Çünkü herkes Zaria’dan niyet ettiği veya ödeyebileceği miktarı içer, yine istediği gibi konuşur ve davranırdı. Burada müşterilerden sarhoş olacak kadar para harcamaları ve sonra da hiç içmemiş gibi davranmaları istenmezdi.</p>

  <p>Kısacası biri ölçüyü kaçıracak olursa, burada da Zaria ortaya çıkar, her zamanki asık suratıyle, sessiz sedasız en şiddetli kavgaları yatıştırır ve sarhoşları sustururdu. Kuvvetli kolunun ağır bir hareketiyle ve yavaş sesle:</p>

  <p>— Kes bakalım bunu... Şu saçmalıkları bırak!... Derdi.</p>

  <p>Ne ayrı bir salonu, ne de garsonu olan (hizmet edenler Sancaklı köylülerdi. Onlar da kendi kıyafetleriyle iş görürlerdi) bu eski meyhanede bile eski geleneklerle yeniler birbirine karışırdı. Tanınmış rakı meraklıları, en karanlık köşeye çekilir, loş ve sessiz yerleri sever, gürültü veya veya patırtıdan nefret ederlerdi.</p>

  <p>Rakı kadehlerinin önünde kutsal bir şeyin önünde otururmuş gibi otururlardı. Mideleri yanar, karaciğerleri tutuşur, sinirleri gevşerdi. Tıraş olmamış, üst baş ihmal edilmiş, dünyada bir şeye aldırış etmeyerek ve kendilerinden iğrenerek orada oturup içmeyi sürdürür ve vicdanlarında kendilerini tamamen içkiye verenlerin vicdanını aydınlatan o mucizevi ışığın yanmasını beklerlerdi. Bu, öyle bir ışıktı ki, onun uğruna acı çekmek, düşüp ölmek de tatlı gelirdi. Ama, ne yazık ki bu ışık gitgide seyrekleşiyor ve yıllar geçtikçe aydınlığı da azalıyordu.</p>

  <p>Yeni içmeye başlayanlar, daha gürültücü, daha konuşkan oluyorlardı. Özellikle zengin çocukları... Bunlar tehlikeli bir yaşta olan gençlerdi. Kötülük yolunda henüz ilk adımlarını atıyorlardı. Ve böylece tembellik ve içki gibi kötü alışkanlıklara ödenen kefareti ödüyorlardı. Yalnız bu dönem bazıları için daha uzun, bazıları için de daha kısa sürüyordu.</p>

  <p>Bununla birlikte, çoğu uzun süre bu yolda kalmazdı. Çabuk geri döner, bir aile. kurar, kendini çalışmaya ve kazanç yoluna verir, tutkuların ılımlı olduğu ve sefahatin gizli yapıldığı burjuva yaşantısına dönerlerdi. Yalnız alınyazısının oraya sürüklediği küçük bir azınlık, bu yolda devam ederdi. Çünkü onlar hayat yerine, bu geçici dünyada, en kısa ve aldatıcı hayalleri yaratan alkolü seçmişlerdi. Alkol için yaşıyorlar ve kendilerini mahvediyorlardı. Onlar da burada, o karanlık köşede oturan yüzü gözü şiş insanların durumuna düşünceye kadar içeceklerdi.</p>

  <p>Bu yeni gelenekler, (disiplinsiz bir hayat, saygısızlık, daha canlı bir ticaret ve daha bol bir kazanç) yerleştiğinden beri, 30 yıldır zurnası ile kasabanın bütün sefahat âlemlerine karışan çingene Sumba’dan başka şimdi Frants Furlan da akordeonu ile Zaria’nın meyhanesine sık sık gelmeye başlamıştı. Bu, sağ kulağında altın halka taşıyan sessiz, sıska bir adamdı. Mesleği marangozluktu ama müzik ve şarap meraklısıydı. Askerlerle yabancı işçiler onu zevkle dinliyorlardı. Çoğu zaman meyhaneye bir de Guslar<a href="../Text/dipnot.xhtml#Footnote0024" id="Feedback0024"><sup class="dipnot_sayi">[24]</sup></a> gelirdi. Fukaraca giyinmiş kupkuru bir Karadağlıydı. Kıyafetine rağmen duruşu dik, bakışları duruydu... Karnı aç olmasına bakmadan mağrur bir adamdı. Ama sadaka ile geçinmek zorundaydı. Herkesten uzak bir köşeye çekilir, bir şey ısmarlamaz, önüne bakar, bir şey anlamıyor, bir şey umursamıyor gibi görünürdü. Oysa bambaşka şeyler düşündüğü belliydi. Herhalde, içinde çelişik, birbirleriyle bağdaşmayan duygular, özellikle büyük ruh asaletiyle, başkalarının önünde gizlemeyi başaramadığı sefalet ve zaafı çarpışmaktaydı. Onun için de kendine güveni yoktu. Ve herkesin içinde daima sıkılgandı. Mağrur ve sabırlı, kendisinden bir şarkı istemelerini beklerdi. O zaman bile Gusla’sını tereddütle torbasından çıkarır, üstüne üfler, telinin gevşeyip gevşemediğine bakar, bu teknik hazırlıklara kimsenin dikkatini çekmemeye çalışarak sazını akort eder, yayını telin üstünde gezdirince ilkin titrek bir ses çıkar, yağmurdan ıslanmış bir yol gibi... Sonra ağzı kapalı, genizden şarkı söyleyerek guslanın melodisine eşlik eder ve onu kendi sesiyle tamamlar... Bu iki ses, şikâyetli bir melodi halinde tamamen birbirine karışırdı. O zaman bu zavallı tamamen değişir, o acıklı sıkılganlığı geçer, iç dünyasındaki çelişkili duygular silinir, dış görünüşü ve acıları unutur, mütevazi maskesini yüzünden fırlatıp atan bir adam gibi doğrulurdu. Artık ne olduğunu ve ne yaptığını gizlemenin gereği kalmamıştır. Hiç beklenmeyen yüksek bir sesle şarkıya başlar, daha doğrusu giriş mısralarını okurdu.</p>

  <p>“Küçük fesleğen birden başladı ağlamaya,</p>

  <p>Tatlı şebnem... neden üstüme dökülmüyorsun?”</p>

  <p>O zamana kadar onu farketmemiş gibi duran ve konuşmalarını sürdüren müşteriler de birden susarlar. Daha ilk mısralarda hepsini, Müslümanları da, Hıristiyanları da aynı titreme alır. Çünkü hepsi de şarkıda yaşayan aynı şebneme susamıştır. Guslar daha yavaş sesle devam eder:</p>

  <p>“O küçük fesleğen değildi.”</p>

  <p>Artık kıyas perdesini açarak fesleğenle şebnemin altında Müslümanlarla Sırpların gönüllerinde gizlenen gerçek istekleri sayar döker. Dinleyicilerin duyguları ayrılır, yâni başka başka yollara sapar, herkes içinde yaşayan istek ve inancın yoluna gider.</p>

  <p>Buna rağmen, yazılmamış bir kanuna uyarak, hepsi de şarkıyı, düşüncelerinden bir şey belli etmeden memnun ve ciddî, sonuna kadar dinlerler... Sadece önlerindeki küçük rakı kadehine bakarlar... Ve orada... rakının duru yüzünde arzulanan zaferleri... Dünyanın hiç bir tarafında olmayan savaşları ve o savaşların şanlı ve şerefli kahramanlarını görürler.</p>

  <p>Genç patronlarla zengin çocukları fazlaca kafayı çekip sarhoş olunca meyhane canlanır. Ve işte o zaman Sumba’ya, Frants Furlan’a, Tekgöz’e ve çingene karısı Sahaya iş çıkar.</p>

  <p>Şaha, şaşı bir çingene, küstah, erkekleşmiş bir kadındır. Parasını verebilen herkesle içer; ama asla sarhoş olmazdı. Onun açık saçık şakaları olmadan bir zevk ve eğlence âlemi düşünülemezdi. Onlarla eğlenen insanlar değişir ama Tekgöz, Sumba ve Şaha daima oradadır. Onlar, çalgı, rakı ve şakalar sayesinde yaşarlar. Onların işleri başkalarının kazancı ve aylaklığı ile ilgiliydi. Başkalarının parasını israf etmekle geçinirlerdi. Gerçek yaşamları gece başlardı, özellikle mutlu ve sağlıklı insanların uyudukları saatte. O zamana kadar tutulan içgüdüler rakının etkisiyle gürültücü bir hal alır, hep aynı olduğu halde daima yeni ve daha güzelmiş gibi görünür, beklenmedik taşkınlıklar ortaya çıkar. Bu adamlar para ile tutulmuş tanıklardır. Önlerinde kimse olduğu gibi görünmekten çekinmez. Sonunda utanmaz, pişman olmaz. Bir Sırp-Hırvat atasözüne göre: “Derisinin altındaki kanı gösterir.” Onların yanında ve onlarla beraberken, halkın gözünde rezalet ve aile arasında suç sayılan şeyler mübah olur.</p>

  <p>Onları eğlendirenlerden sorumlu olmayarak ve asaletlerinin himayesine sığınarak bu paralı, itibarlı iyi aile babaları ve oğulları, bir an için, kimseye görünmeye cesaret edemedikleri biçimde, tam oldukları gibi görünürler ve arada bir gerçek benliklerini ortaya koyarlar.</p>

  <p>İsterlerse onları döver, onlarla alay edebilirler. Bu zalimlerin işidir. Korkaklar onlara hakaret edebilir. Eli açıklar hediyeler verebilir... Kendini beğenmişler, dalkavukluklarını, melânkolik ve kaprisli olanlar, şakalarını ve çılgınlıklarını; sefihler cüretlerini ve hizmetlerini satın alabilirler.</p>

  <p>Onlar, iç dünyalarını gizleyen ve olduğundan başka türlü görünen kasabalıların, itiraf edilmedik ebedî ihtiyaçlarını karşılarlar. Onar sanatın ne olduğu bilinmeyen bir yerdeki sanatçılara benzerler. Bu çeşit, kadın-erkek, şarkıcı, çalgıcı, soytarı ve orijinal kişilere kasabada her zaman rastlanır. İçlerinden biri yıpranıp ölürse yerini bir başkası alır. Tanınmış ve ün salmışların yanında yeni kuşakların vakitlerini geçirtecek ve onları da neşelendirecek yenileri türer.</p>

  <p>Ama Tekgöz Salko<a href="../Text/dipnot.xhtml#Footnote0025" id="Feedback0025"><sup class="dipnot_sayi">[25]</sup></a> gibisinin ortaya çıkması için uzun bir süre geçmesi gerek.</p>

  <p>Avusturya işgalinden sonra kasabaya ilk sirk gelince, Tekgöz orada ip üstünde dans eden bir kıza vurulmuştu. Onun yüzünden ne delilikler, ne çılgınlıklar yapmış, hatta hapse bile girmiş, dayak yemişti. Onun başını döndürüp onu bu çeşit davranışlara sürükleyen zenginler ise büyük para cezaları ödemek zorunda kalmışlardı.</p>

  <p>O günlerin üstünden birkaç yıl geçmiş, halk çok şeye alışmıştı. Artık yabancı çalgıcıların, cambazların, hokkabazların gelişi olağan üstü bir heyecan yaratmıyordu. Ama, Tekgöz’ün cambaz kıza olan aşkından hâlâ sözediliyordu.</p>

  <p>Gündüzleri her işi yaparak herkese yardım eden, geceleri de beyleri, zenginleri eğlendirmek için, içip gürültü çıkaran Tekgöz uzun süredir kendini böyle yıpratıp duruyor ve bu, kuşaktan kuşağa sürüp gidiyordu. Bir kısmı zehrini döküp uslandıktan ve evlenip durulduktan sonra, aynı yolun yolcusu olan yeniler, gençler geliyordu. Tekgöz artık vaktinden önce ihtiyarlamış ve yorulmuştu. Vaktinin çoğunu çalışmaktan çok meyhanede geçiriyor, kazancından ziyade zenginlerin ona verdikleri sadaka, içki ve artıklarla geçiniyordu.</p>

  <p>Sonbaharın yağmurlu bir gecesinde Zaria’nın meyhanesine gelenler, can sıkıntısı içinde bunalıyorlardı. Bir masanın önüne birkaç zengin oturmuştu. Düşünceleri, ağırlaşmış, zevksiz ve hazin konular çevresinde dönüyor, konuşmaları ağır, sinir bozucu ve bomboş geliyordu. Yüzlerinde soğuk, dalgın ve şüpheci bir anlatım vardı. Rakı bile keyiflerini yerine getiremiyordu. Tekgöz meyhanenin bir köşesinde uyukluyordu. Rutubetli sıcaktan, yorgunluktan ve yuvarladığı rakı kadehlerinden bitkin bir haldeydi. Bugün tâ Okolişte’ye kadar bazı şeyler taşımış kemiklerine kadar ıslanmıştı.</p>

  <p>O sırada zenginlerin masasında, canı sıkılan zenginlerden biri, güya bir rastlantıyla, Tekgöz’ün mutsuz aşkından ve sirkteki dansözlerden söz açtı. Herkesin gözleri köşeye çevrildi. Ama Tekgöz hiç kımıldamıyor, uyuyor gibi görünüyordu. Ne isterlerse söylesinlerdi! O artık kesin kararını vermişti. Hem de ağır mahmurluktan başının fena halde ağrıdığı bir sabah bu kararı vermişti. Onların acı alaylarına ve şakalarına artık cevap vermeyecekti. Zenginlerin bir gece önce yine bu meyhanede ona oynadıkları o zalim oyun gibi bir oyun daha oynamalarına asla izin vermeyecekti. İçlerinden biri:</p>

  <p>— Hâlâ mektuplaştıklarını sanıyorum, dedi.</p>

  <p>Başka biri de ekledi:</p>

  <p>— Şu orospu çocuğuna bak, bir kadın kucağında iken bir başkasıyla mektupla âşıkdaşlık ediyor ha!</p>

  <p>Tekgöz kımıldamamak için kendini zor tutuyordu. Ama kendi üzerine olan bu konuşma, güneş yüzünü gıdıklıyormuş gibi ona tuhaf bir heyecan veriyordu. Gözü zorla açılmak istiyor, yüzüne mutlu bir gülümseme yayılıyordu. Artık susamayacaktı. Eliyle fütursuz bir işaret yaparak:</p>

  <p>— Bütün bunlar artık geçti!.. dedi.</p>

  <p>— Geçti ha?.. Dostlarım, bu tek gözlü adam bir haindir. Biri orada, tâ uzaklarda... Yabancı diyarlarda onun hasretiyle cayır cayır yanarken, biri de onun yüzünden aklını oynatıyor. Biri geçmiş... Öteki geçecek!.. Gelsin üçüncüsü!.. Böyle hepsini birbiri peşinden deli ettikten sonra, nasıl ruhunu teslim edeceksin?..</p>

  <p>Tekgöz ayağa kalkmıştı bile... Masalarına yaklaşıyordu. Yorgunluğunu da, uykusunu da, sabah lâfa karışmamak için verdiği kararı da unutmuştu. Elini kalbine koymuş yemin ediyordu. Hiç de söyledikleri gibi kadınları ayartan biri değildi. Elbiseleri hâlâ nemli, yüzü kirli ve ıslaktı. Fesinin de, cinsi âdi olduğundan rengi uçmuştu. Yüzü heyecanlı bir mutlulukla gerilmiş, zenginlerin masasının yanına oturdu. Tombul ve çevik bir Yahudi olan Santo Papo hemen:</p>

  <p>— Tekgöz’e bir Rom!.. diye haykırdı.</p>

  <p>Santo Papo, Mente’nin oğlu ve tanınmış hırdavatçı Mordo Papo’nun torunuydu.</p>

  <p>Tekgöz son zamanlarda rakıdan çok, buldukça Rom içiyordu. Bu yeni içki onun gibiler için icat edildi denilebilirdi... Daha kuvvetliydi. Daha çabuk etkiliyordu. Ve rakıdan daha hoştu. Yarım litrelik şişelerde satılıyordu. Üstelik de, başında bir hasır şapka, kulağında altın halkalar, kalın dudaklı, gözleri ateşli bir melek kadının resmi vardı. Altında kırmızı harflerle Jamaika yazılı idi. “Alkolden çıldırmak raddelerine gelmiş boşnaklar için bu ekzotik içki Slovenski Brod’da Eisler, Sirowatka ve Ortaklarınca hazırlanıyordu.” Tekgöz bu melez kadının yüzünü görür görmez, hemen içkinin kokusunu, ateşini duyar gibi oluyordu. Ve hemen düşünüyordu ki... Bir yıl önce ölmüş olsaydı yeryüzünün bu nimetini bilmeyecekti. (Dünyada daha bunun gibi ne güzel şeyler vardı!...) Onun için ne zaman bir Rom şişesi açsa, bir süre dalar dururdu. Bu düşüncenin ona verdiği zevkten sonra da içkinin verdiği zevk başlardı.</p>

  <p>Şimdi de dar şişeyi yüzüne yaklaştırmış, sanki okşayıcı bir dil ile onunla konuşuyordu. Ortaya lâfı atıp onu konuşmaya zorlayan adam sert sert:</p>

  <p>— Söyle bakalım! dedi. Bu genç kızı ne yapmak niyetindesin? Onunla evlenecek misin? Yoksa ötekiler gibi eğlenip geçecek misin?</p>

  <p>Söz konusu olan kız, Duçe’li Pâşâ, kasabanın en güzel kızıdır. Annesi gibi nakış işleyerek geçinmektedir. Yazın yaptıkları birçok gezinti ve içki âlemlerinde, gençler, Pâşâ’dan, onun eşsiz güzelliğinden söz açarak ona şarkı söylerlerdi. Tekgöz de farkına varmadan, niçin ve nasıl olduğunu anlamadan onlarla birlikte heyecanlamaya başlamıştı. Bu da şakalara yol açmıştı. Bir cuma günü gençler onu, kapıların ve kafeslerin ardından genç kızların konuşmaları ve kahkahaları duyulan bir mahalleye götürdüler. Pâşâ’nın arkadaşlarıyla birlikte bulunduğu bu avludan Tekgöz’ün ayağı dibine bir demet çiçek attılar; Tekgöz, çiçekleri çiğnememek için durdu. Heyecanlanmıştı. Onları yerden almaya cesaret edemiyordu. Onu oraya sürükleyen gençler, omuzuna vurarak talihinden ötürü onu kutluyorlardı. Bu kadar kişinin içinde Pâşâ onu seçmişti, şimdiye kadar kimseye göstermediği bir iltifatta bulunmuştu. O gece hepsi ırmak kıyısında Mezalin’de, cevizin altında sabaha kadar içtiler... Tekgöz, ateşin yanında, dimdik ve ciddî oturuyor, kâh dalgın, düşünceli... Kâh cezbeye tutulmuş gibi görünüyordu. O gece ona iş gördürmediler. Kahve ile yemekle uğraşmasını istediler.</p>

  <p>— Zavallı!.. Bir genç kız eliyle fırlatılan bir demet çiçeğin anlamı nedir biliyor musun?.. Bununla sana: “Senin için bir kuru yaprak gibi soluyorum! Ve sen bana ne evlenme teklifinde bulunuyor, ne de başkasıyla evlenmeme izin veriyorsun!” İşte Pâşâ sana bunları söylemek istedi.</p>

  <p>Ve hepsi birden Pâşâ’dan söz etmeye başladılar. Eşsiz güzeliğinden, namusundan, beyaz teninden, duvarı tırmanarak onu koparacak olan eli bekleyen olgun bir salkım gibi dalgalanarak yürüyüşünden söz ettiler. Bu beklediği de Tekgöz’lüsünün tâ kendisiydi.</p>

  <p>Zengin çocukları, güya içerlermiş gibi söyleniyorlardı. Nasıl olmuştu da böyle bir kız ona göz koymuştu! Ötekileri de onu savunuyorlardı. Tekgöz durmadan içiyordu. Kâh bu mucizeye inanıyor, kâh onu imkânsız görerek reddediyordu. Zenginlerin yalanlarına karşı kendini savunmaya çalışıyor, artık çekiciliği olmayan yaşlanmış zavallının biri olduğunu ileri sürüyor... Ama yine de, sessizlik anlarında Pâşâ’yı, güzelliğini ve onun verebileceği mutluluğu hayal etmekten kendini alamıyor... Ve bunun kabil olup olmadığını hiç düşünmüyordu.</p>

  <p>Bu şahane yaz gecesinde, rakının, şarkıların ve çayırda yanan ateşin yarattığı sonsuzluk içinde her şey kabildi. Hiçbir şey gerçek olmadığı gibi, hiçbir şey de inanılmaz ve imkânsız olamazdı. Zenginler şakalarıyla onu gülünç bir hale sokuyorlardı. Bunu bilmiyor değildi... Ama beyler gülmeden yaşayamazlardı. Mutlaka birine takılmaları, onu soytarıları yapmaları gerekti. Bu her zaman böyle olmuştu... Şimdi de böyleydi.</p>

  <p>Bunların hepsi bir şaka olsa bile, harikulade şahane bir kadın üzerine olan rüyası, bütün ömrü boyunca hayal ettiği ve hâlâ hayalinde yaşattığı o erişilmez aşkı şaka değildi. Tıpkı hayalinde olduğu gibi aşkı hem yalan, hem gerçek; kadını, hem yakın, hem uzak gösteren bu şarkılar da yalan değildi.</p>

  <p>Ama bu zengin insanlar için her şey... hatta bu bile eğlence konusu oluyordu. Olsun! Onun için bir gerçekti ya!.. Bu, zenginlerin alaylarıyla, şarkılarla, içkiyle, hatta Pâşâ’yla bile ilgisi olamayan ve her zaman tâ içinde yaşayan kutsal bir şeydi!</p>

  <p>Bunların hepsini biliyor... ve yine kolaylıkla hepsini unutuyordu. Çünkü onda ruh eriyor, akıl ise su gibi dökülüp yayılıyordu.</p>

  <p>İşte Tekgöz sirk artistine olan büyük aşkından ve bu Avustralyalı kadınla olan rezaletli macerasından üç yıl sonra tekrar yeni bir aşkın büyüsüne tutulmuştu. İşi gücü olmayan zenginler de yeni bir oyun bulmuşlardı. Bu, onlara aylarca, yıllarca neşe verecek kadar zalim ve heyecan verici bir oyundu.</p>

  <p>Bu, yaz ortalarında olmuştu. Sonbahar geçmiş, kış gelmişti. Tekgöz’ün güzel Pâşâ’ya olan aşkı yüzünden doğan şakalar ve alaylar gençlerin gecelerini dolduruyor, günlerini kısaltıyordu. Artık Tekgöz’ü, ya “Aşık” ya da “Genç damat adayı” diye çağırıyorlardı. Gündüzleri mahmur<a href="../Text/dipnot.xhtml#Footnote00267" id="Feedback0026"><sup class="dipnot_sayi">[26]</sup></a> ve uykusuz, dükkânların büyük, küçük işlerini görür, eşya taşır, sağa sola koşarken onu böyle çağırdıkları için şaşar, kızar ve omuz silkerdi. Ama akşam olup Zaria’nın meyhanesinde lâmbalar yanınca biri:</p>

  <p>— Tekgöz’e bir Rom!.. diye bağırır, başka biri de güya rastlantıyla:</p>

  <p>Akşam geldi güneş battı</p>

  <p>Ama senin yüzünde hâlâ parlıyor.<a href="../Text/dipnot.xhtml#Footnote0027" id="Feedback0027"><sup class="dipnot_sayi">[27]</sup></a></p>

  <p>şarkısını mırıldanmaya başlayınca birden her şey değişirdi. Artık ne taşıyacak yük kalıyor, ne de omuz silkmeler, ne kasaba... ne meyhane... ne de soğuktan donmuş, traşı uzamış ve başkalarının verdiği paçavralara sarınmış Tekgöz.</p>

  <p>Sadece batmak üzere olan güneşin aydınlattığı ve asmaların süslediği veranda ile bir demet çiçek fırlatacağı adamı bekleyen bir genç kız kalıyordu.</p>

  <p>Şüphesiz etrafında gürültülü kahkahalar, türlü türlü takılmalar, kaba şakalar da vardı... Ama bütün bunlar... uzaklarda sisler içinde kayboluyordu. Şarkı söyleyen ise... Tâ yanı başında, kulağının dibinde yaşıyordu.</p>

  <p>“Isınabilseydim eğer”</p>

  <p>“Güneş batarken yanında.”</p>

  <p>Bu batan güneşin ışığı, onu her gün kasabanın üstünde doğup batan gerçek güneşten daha çok ısıtıyordu.</p>

  <p>— Tekgöz’e bir Rom!..</p>

  <p>Kış geceleri işte böyle geçti. Kışın sonuna doğru Pâşâ evleniverdi! Nakış işleyerek geçinen Duçeli fakir kız, o güzellikle, henüz tamamlanmayan 19. baharıyla, kalenin arka tarafında oturan Hacı Ömer’le evleniyor, 55 yaşındaki bu zengin ve itibarlı adamın ikinci karısı oluyordu.</p>

  <p>Hacı Ömer, 30 yıldan beri evliydi. Karısı tanınmış bir ailenin kızıydı. Zekâsı ve becerikliliği île çevrede ün salmıştı. Kalenin ardında âdeta koskoca bir köy olan malikâneleri çok zengin ve verimliydi.</p>

  <p>Kasabadaki dükkânları sağlam malzeme ile yapılmış ve büyük bir gelir sağlamaktaydı. Bütün bunlar, günde iki sefer kaleden kasabaya atla gidip gelmekten başka bir şey yapamayan ağır haraketli, sakin Hacı Ömer’den çok hanımının eserleriydi. Kasabada ve çevredeki bütün Müslüman kadınları için onun bir sözü, onun düşüncesi, birçok meselelerde bir ölçü yerine geçerdi.</p>

  <p>Hacı Ömer’ler, her bakımdan kasabanın en iyi ve en itibarlı ailesiydi. Ama artık yaşlanmış olmalarına rağmen çocukları olmamıştı. Hacı Ömer, Kabe’ye gitmiş, karısı tekkelere, fakirlere bağışlarda bulunmuştu. Yıllar geçmiş, malları artmış, gelişmiş ama esas noktada Allanın lütfuna mazhar olamamışlardı. Hacı Ömer’le çok akıllı olan karısı bu mutsuzluğu sabır ve tevekkülle karşılamışlardı. Ama artık evlât sahibi olmak umudu da kalmamıştı. Kadın 45 yaşına gelmişti. Hacı Ömer’in arkasında bırakacağı zengin miras tehlikeye düşmüştü. Mesele sadece kalabalık olan akrabalarını değil, bütün kasabayı meşgul ediyordu. Akrabalar ciftin çocuksuz kalmasını diliyorlardı. Ama kasabalılar böyle bir adamın çocuksuz ölmesine ve bütün malının birkaç akrabaya dağılmasına üzülüyorlardı. Bundan ötürü onu, genç bir kadınla evlenmek için kandırmaya çalışıyorlardı. Bu meselede şehrin Müslümanları ikiye ayrılmıştı. Meseleyi çözen yine Hacı Ömer’in kısır karısı oldu.</p>

  <p>Her şeyde olduğu gibi azimli ve kararlı bir tavırla kocasıyla açıkça konuştu:</p>

  <p>— Rabbime bin şükür, bize her şey ihsan etti. Anlaşma, sağlık ve zenginlik... Yalnız bir fakirde olan şeyi vermedi. Kendi çocuğumuzu görmeyi ve bütün bunların kime kalacağını bilmeyi bize nasip etmedi. Allahın takdirine boyun eğmek zorundayım, ama sen değilsin. Görüyorum ki, kasabalılar üzüntümüzü benimseyerek seni evlendirmeyi kafalarına koymuşlar. Madem ki seni evlendirmek istiyorlar... Ben bunu kendi elimle yapmak istiyorum. Çünkü senin en yakın dostun benim!</p>

  <p>Bunun üzerine ona planını anlatıyor: Madem ki, çocukları olamıyordu. Umutları da kalmamıştı. Başka bir kadın, çocuğu olabilecek bir kadın alması gerekiyordu. Kanun da ona bu hakkı veriyordu. Kendisi tabiîdir ki, evini idare etmeyi sürdürecekti. Evin yaşlı hanımefendisi olarak herşeyin düzgün idare edilmesine dikkat edecekti. Hacı Ömer itiraz etti. Ondan daha iyi bir arkadaş istemediğini, daha genç bir kadına ihtiyacı olmadığını söyledi. Ama Hacı Ömer’in karısı sadece direnmekle kalmadı. Ona seçtiği kadının kim olduğunu da söyledi... Madem ki çocuğu olmak için evlenecekti, ona genç, güzel, sağlıklı ama fakir bir kız... Ömrünün sonuna kadar talihine şükredecek birini bulmak gerekti. Onun için Duçe’li, nakış işleyen kadının kızı güzel Pâşâ’yı seçmişti.</p>

  <p>Hacı Ömer, yaşlı karısının yardım ve isteğiyle güzel Pâşâ ile evlendi. On bir ay sonra da nur topu gibi bir çocukları dünyaya geldi. Böylece Hacı Ömer’in miras sorunu çözümlenmişti. Ve böylece kalabalık akrabaların umutları da suya düştü. Ve yine böylece kasaba halkının da ağzı kapandı.</p>

  <p>Pâşâ mutluydu. Evin yaşlı Hanımefendisi memnundu. İkisi, ana kız gibi geçinip gidiyorlardı.</p>

  <p>Bu mutlu sonuç, Tekgöz için büyük acıların başlangıcı oldu. O kış Tekgöz’ün Pâşâ’nın evlenmesi yüzünden çektiği acı Zaria’nın meyhanesindeki işsiz güçsüzleri çok eğlendirdi. Hayal kırıklığına uğrayan âşık, eskisinden de çok içiyordu. Zenginler içtiklerinin parasını ödüyorlar, buna karşılık da gözlerinden yaşlar gelinceye kadar gülebiliyorlardı. Alaycılar ona Pâşâ’dan uydurma haberler getiriyorlardı. Gece gündüz ağladığını, derdini kimseye açmadan onun yüzünden eriyip bittiğini söylüyorlardı. Tekgöz de deli oluyordu. Ağlıyor, şarkı söylüyor, bütün sorulara büyük bir ciddiyetle, ayrıntılı cevaplar veriyor, onu bu kadar cazibesiz ve zayıf yapan alın yazısından yakınıyordu. Zenginlerden biri soruyordu:</p>

  <p>— Söylesene Tekgöz, Hacı Ömer’den kaç yaş küçüksün?</p>

  <p>O acı acı:</p>

  <p>— Daha genç olmam neye yarar ki!.. diye söyleniyordu.</p>

  <p>Bir başkası söze karışıyordu:</p>

  <p>— İnsanları aşkları ve kalpleri ile ölçselerdi, Hacı Ömer sahip olduğu şeyleri elde edemez... Tekgöz’ümüz de şimdi bulunduğu yerde bulunmazdı!..</p>

  <p>Tekgöz’ü heyecanlandırmak ve üzmek için daha fazla söylemek gerekmezdi. Bardağına üst üste Rom dolduruyor ve ona sadece Hacı Ömer’den daha genç, daha yakışıklı ve Pâşâ’ya daha lâyık olmakla kalmadığını, sanıldığı gibi de fakir olmadığını söylüyorlardı.</p>

  <p>Bu işi gücü olmayan insanlar, uzun kış gecelerinde, rakı kadehlerinin başında başlı başına bir hikâye uydurmuşlardı: Babası hiç tanımadığı bir Türk askeriydi. Biricik vârisi olan Vişegrad’daki meşru oğluna Anadolu’da pek çok mal bırakmıştı. Ama oradaki akrabaları bu vasiyetnameye itiraz etmişlerdi. Bu dolandırıcı akrabalarına, hile ve planlarını bozmak için onun uzak ve zengin Bursa şehrinde bir görünmesi yeterdi. O zaman Hacı Ömer’i bütün servetiyle birlikte satın alabilirdi.</p>

  <p>Tekgöz onları dinliyor, içini çekiyor ve sadece içmekle yetiniyordu. Bütün bunlar onu üzüyor ama, aynı zamanda kasabada kendisini tanımadığı babasının uzak ve güzel ülkesinde büyük mirasa konmuş, hakkı yenmiş ve aldatılmış bir adam gibi hissetmek hoşuna gidiyordu. Şimdi etrafındakiler güya onun Bursa’ya gitmesini sağlamaya çalışıyorlardı.</p>

  <p>Bu, en ince ayrıntılarına kadar hazırlanmış, uzun, zalim bir şakaydı. Bir gece, sözde seyahat için hazır bir pasaport getirmişlerdi. Meyhanede onu itiyor, dürtüyor, eviriyor, çeviriyor, muayene ediyor ve kahkahalar içinde güya pasaportuna belirli vasıflarını kaydediyorlardı.</p>

  <p>Başka bir gece Bursa’ya gitmesi için kaç paraya ihtiyaç olacağını, nasıl yolculuk edeceğini ve geceleri nerede konaklayacağını hesaplıyorlar, böylece zaman, farkına varılmadan akıp gidiyordu. Tekgöz, içmedikçe kendini savunuyor, bu söylenenlere hem inanıyor, hem inanmıyordu. Ama, sarhoş olur olmaz inanıyormuş gibi davranıyor, başı dumanlı iken hangisinin yalan, hangisinin gerçek olduğunu sormuyor... İkinci Rom şişesini de devirdikten sonra o erişilmez güzel Bursa’dan gelen kokuları duyuyor, o yemyeşil bahçeleri, beyaz binalarını bile görüyordu. Gerçekten doğduğu günden beri talih ona hiç gülmemiş, hep aldatılmış mutsuzun biriydi. Hem de her şeyde aldatılmıştı!.. Ailesinde, mallarda... Aşkında.</p>

  <p>Ona kötülük etmişler, öylesine çok kötülük etmişlerdi ki... Allahı da, kulu da ona borçluydu. İçtiği her kadehle, bunu çevresindekilere haykırmak ihtiyacı da içinde âdeta bir işkence halini alıyordu. Onun gözünde apaçık olan bir gerçeği ispat etmenin ne kadar güç olduğunu bilmiyor değildi. Buna rağmen rakının daha ilk kadehini yuvarlar yuvarlamaz kesik kesik cümlelerle ve sarhoşluk göz yaşları arasında, bunu herkese ayrı ayrı anlatmaya çalışıyordu. O anlatmak için çırpındıkça çevresindekiler daha çok alay ediyorlardı. O kadar çok ve o kadar zevkle gülüyorlardı ki... Artık belleri ağrıyor, solukları kesiliyordu. Gülmek bulaşıcı ve dayanılmaz bir şeydir... Her çeşit içkiden, her çeşit yiyecekten tatlıdır. Tekgöz ile eğlenirken uzun kış gecelerinin sıkıntısını unutuyorlar ama, onlar da ölçüsüz bir biçimde içmeye başlıyorlardı.</p>

  <p>Tekgöz’ü herkesten çok coşturmasını bilen, ciddî görünüşlü ve soğuk tavırlı Mehağa’ydı.<a href="../Text/dipnot.xhtml#Footnote0028" id="Feedback0028"><sup class="dipnot_sayi">[28]</sup></a></p>

  <p>— Öldür kendini, diyordu. Madem ki Pâşâ’yı bu kötürüm<a href="../Text/dipnot.xhtml#Footnote0029" id="Feedback0029"><sup class="dipnot_sayi">[29]</sup></a> Hacı Ömer’in elinden alamadın... Yaşamaya lâyık değilsin... Git kendini öldür... Sana tavsiyem budur!..</p>

  <p>— “Öldür kendini!.. Öldür kendini!..” hiç düşünmedim mi sanıyorsun?.. Drina’ya atlamak üzere yüz kere Kapiya’ya gittim. Her seferinde bir şey beni geri çekti.</p>

  <p>— Seni alıkoyan nedir? Korkudan başka bir şey değil... Korkudan altına ediyorsun da ondan!..</p>

  <p>— Hayır, korku değil... Vallahi korku değil!..</p>

  <p>Tekgöz gülüşmeler, gürültüler arasında yerinden sıçradı. Koynundan çıkardığı bir parça ekmeği kopardı. Mehağa’nın burnuna dayadı.</p>

  <p>— Bunu görüyor musun?.. İşte bu nimet hakkı için korku değildir.</p>

  <p>Tam o sırada, biri hafif sesle bir şarkı mırıldandı:</p>

  <p>“Ama, senin yüzünde hâlâ parlıyor.”</p>

  <p>Hep birden şarkıyı tekrarladılar ve Mehağâ’nın Tekgöz’e:</p>

  <p>— Öldür kendini!... diye bağıran sesini bastırdılar.</p>

  <p>Ve böylece şarkı söyleyerek bu zavallıyı sürüklemek istedikleri heyecana, kendileri kapıldılar. Çılgın bir sefahat âlemi başladı.</p>

  <p>Bir Şubat gecesi, Tekgöz’ün çılgınlığına kapılarak, sabahı ettiler ve kendi çılgınlıklarının kurbanı oldular. Meyhaneden hep birlikte çıktıkları zaman gün ağarmıştı.</p>

  <p>İçleri kızışmış, içkiden damarları şişmiş, âdeta kendilerinden geçmiş bir halde, incecik bir buz tabakasıyla kaplı olan köprüye geldiler. Tek tük köprüden geçenlere aldırış etmeden gürültüler, kahkahalar ve bağırışmalar arasında bir bahse tutuştular. İncecik bir buz tabakasıyla örtülü olan daracık korkuluğun üstünde köprüyü geçmeye kim cesaret edebilirdi?..</p>

  <p>Sarhoşun biri:</p>

  <p>— Bu cesareti ancak Tekgöz gösterebilir!.. dedi.</p>

  <p>— Tekgöz mü?.. Amma yaptın ha!..</p>

  <p>Tekgöz eliyle göğsüne vurarak:</p>

  <p>— Kim cesaret edemezmiş? Ben mi?.. Diye bağırdı. Ben, bu dünyada hiçbir canlının yapmaya cesaret edemeyeceğini yapabilirim.</p>

  <p>— Yapamazsın!.. Sıkıysa çık ortaya.</p>

  <p>— Vallahi yaparım!..</p>

  <p>— Tekgöz yapar, yapar.</p>

  <p>— Cesaret edemez, yalan!..</p>

  <p>Zilzurna sarhoş olan bu adamlar bağırışmakta ve caka satmakta birbirleriyle yarışıyorlardı. Oysa bu geniş köprünün üstünde bile zorla ayakta durabiliyor, birbirlerinin üzerine yıkılıyorlardı.</p>

  <p>Tekgöz’ün ne zaman korkuluğun üstüne sıçradığını gören olmadı. Birden onun, başlarının üstünde sallanmakta olduğunu farkettiler.</p>

  <p>Sarhoş ve perişan olmasına rağmen, dengesini koruyarak taşların üstünde ilerlemeye çalışıyordu.</p>

  <p>Bu korkuluk ancak iki karış enindeydi. Tekgöz kâh sağa, kâh sola eğilerek yürüyordu; sağında köprü vardı ve orada ayaklarının dibinde her adımını izleyen, ona anlaşılmaz bir uğultu gibi gelen, seçemediği sözler söyleyen bir sarhoş alayı... Ama, solunda, boşluk vardı. Bu boşlukta bir yerde, görülmeyen ırmak uğulduyordu. Ve oradan, sabahın ayazında beyaz bir dumana benzeyen kalın bir buhar yükseliyordu. Köprüden tektük geçenler, gözleri şaşkınlıktan büyümüş, dehşet içinde, bu daracık, kaygan duvarın üstünde ilerlemeye çalışan adama bakıyorlardı. Tekgöz, çaresizlik içinde kollarını sallayarak boşluğun üstünde dengesini sağlamağa uğraşıyordu. Bu sarhoş güruhundan biraz daha aklı başında olanlar, korkudan sapsarı kesilmiş, oldukları yerde donup seyrediyorlardı. Öbürleri, tehlikeyi göremeyenler, dengesini bulmak için boşluğun üstünde âdeta dans eden sarhoşu bağrışarak izliyorlardı.</p>

  <p>Tehlikeli durumuyla Tekgöz birden kendini arkadaşlarından ayrılmış buldu. Şimdi onların başları üstünde dev bir canavara benziyordu. İlk adımları yavaş ve ihtiyatlı oldu. Ağır pabuçları buzla örtülü taşların üstünde her saniye kayıyordu. Ve ona sanki ayakları kendiliklerinden koşuyormuş gibi geliyordu. Altındaki derinlik, onu, karşı konulmaz bir biçimde çekiyordu. Hemen düşecek, düşüverecekmiş gibi oluyor, ama büyük tehlikenin yakınlığı ona, o zamana kadar bilmediği yepyeni bir güç, bir kuvvet veriyordu.</p>

  <p>Dengesini sağlamak için kıpırdanırken gitgide hızlanarak, hafif hafif sıçrıyor, gittikçe de dizlerine doğru daha fazla eğiliyordu. Farkına varmadan yürüyeceği yerde küçük adımlarla dans etmeye başladı. Sanki buzla kaplı daracık bir duvarın üstünde değil de, geniş, yeşil bir çayırın üstündeymiş gibi. Bazen, rüyada olduğu gibi birdenbire kendini hafiflemiş ve çevikleşmiş hissetti. Sanki ağır ve yorgun vücudu ağırlığını kaybetmişti. Sarhoş Tekgöz... artık kanatlanmış, boşluğun üstünde dans ediyor, uçuyordu. Ona öyle geliyordu ki, dans ettiği düzlüğün âhengiyle birlikte vücuduna, ona dengesini sağlayan ve güven veren neşeli bir güç akıyordu. Dans onu alelade bir yürüyüşün hiçbir zaman ulaştıramayacağı yerlere götürüyordu. Artık tehlikeyi, düşmek ihtimalini düşünmeden, kâh bir ayağının, kâh öbür ayağının üstünde sıçrıyor, şarkı söylüyor ve kendisine dümbelekle eşlik ediliyormuş gibi de kollarını oynatıyordu:</p>

  <p>— Tiridam... tiridam... tiridiridam... tiridam... tiridam... hay, hay, hay!..</p>

  <p>Tekgöz, kendine bir makam uydurmuş, o makama uyarak tehlikeli yolunu dans ederek güvenli adımlarla geçiyordu. Dizlerini büküyor, başını kâh sağa, kâh sola sallıyor:</p>

  <p>— Tiridam, tiridam, hey... hey...</p>

  <p>Hepsinin başı üstünde, bu müstesna ve tehlikeli durumda o artık kasabanın ve meyhanenin eğlencesi olan Tekgöz değildi.</p>

  <p>Ayaklarının altındaki, binlerce defa ekmeğini kemirerek üstünden geçtiği, dalgalarının arasında tatlı bir ölüm hayal ettiği, Kapiya’sının gölgesinde uyuduğu köprünün dar ve kaygan duvarı değildi! Hayır artık o, her gece ona meyhanede kaba şakalar ve alaylar içinde sözünü ettikleri o uzak ve aşılmaz yolculuğa çıkmıştı. Büyük girişimlerin, istenen parlak yoluydu bu. Ve bu yolun sonunda, hakkı olan mirasıyla imparatorluğun o güzel ve zengin Bursa şehri vardı. Pâşâ ile çocuğu vardı. Kendi karısı ile kendi çocuğu! Böyle kendinden geçmiş bir halde dans ederek, duvarın, sofanın etrafını çeviren ve ırmağa doğru uzanmış olan bölümünü geçti. Sonra da köprünün öbür yarısını! Sonuna gelince, şosenin üstüne sıçradı ve maceranın bu biçimde bitişinden hayran ve kendini Vişegrad’ın o kadar iyi tanıdığı güvenli yolu üstünde bulmaktan şaşkın, heyecanla etrafına bakındı.</p>

  <p>Onu teşvikleriyle, alaylarla, bağırışmalarla izleyen güruh şimdi heyecanla karşılıyordu. Dehşetle donup kalmış olanlar da koşarak geliyorlardı. Kimi onu kucaklıyor, kimi yüzünü ve rengi solmuş fesini okşuyordu.</p>

  <p>— Aferin Tekgöz!.. Aferin sana şahin yavrusu!</p>

  <p>— Gaziye<a href="../Text/dipnot.xhtml#Footnote0030" id="Feedback0030"><sup class="dipnot_sayi">[30]</sup></a> aferin!</p>

  <p>Santo Papo, onu haça geriyorlarmrş gibi kollarını açarak ve kendini meyhanede sanarak boğuk sasle:</p>

  <p>— Tekgöz’e bir Rom!.. diye bağırıyordu.</p>

  <p>Bu genel itişme, kakışma ve bağrışmalar arasında biri, hiç ayrılmamalarını, eve dönmemelerini ve Tekgöz’ün şerefine içmelerini teklif etti.</p>

  <p>Uzaktaki okullarına yetişmek için buzlu köprüyü acele acele geçen sekiz dokuz yaşındaki çocuklar durup bu tuhaf sahneyi seyrettiler. Hayretle açılan küçük ağızlarından beyaz bir duman çıkıyordu. Sıkı sıkı giyinmişlerdi. Kar tahtalarını ve kitaplarını koltuklarının altında taşıyan bu küçükler, büyüklerin oyununa akıl erdiremiyorlardı. Ama, o kadar iyi tanıdıkları bu adamın, kimsenin yürümediği ve yürünmesi yasak olan bir yerde sihirli bir elle sürükleniyormuş gibi neşe ve cüretle sıçrayarak yürüyen hayali, doğdukları kasabanın köprüsüyle birlikte, ömürleri boyunca gözlerinden silinmeyecekti.</p>
</body>
</html>
