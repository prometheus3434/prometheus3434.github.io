<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p class="kisim_adi">IV</p>

  <p>Her iki kıyıdan bu hükmün yerine getirilişini seyredenler, kasabanın dış mahallelerinde ve dolaylarında korkunç söylentiler çıkarmışlardı. Halk da, işçiler de, anlatılmaz bir korku ve dehşet içindeydi. Bu kasım gününde, orada gözlerinin önünde geçen olayın korkunçluğunu yavaş yavaş anlamaya başlamışlardı. Bütün konuşmalar, dönüp dolaşıyor, iskelenin üstünde, hâlâ sağ olan adama gelip dayanıyordu. Herkes ondan bir daha söz açmamaya karar veriyordu, ama bütün düşünceleri o tarafa yönelir, gözleri oraya çekilirken bu kararın ne değeri kalıyordu. Taş yüklü arabalarıyla birbiri ardı sıra Bania’dan gelen köylüler gözlerini indiriyor ve acele gitmesi için, hayvanlarını dürtüyorlardı. Köprüde çalışan işçiler, bir zorunluluk duymadıkça birbirlerine seslenmiyor, gerekince de yavaş sesle konuşuyorlardı. Ellerinde ceviz ağacından yapılmış değnekleriyle bekçiler daha yumuşak ve daha merhametli davranıyorlardı. Dalmaçyah taşçılar, çalışırken, yüzleri sararmış, çeneleri kısılmış bir halde köprüye arkalarını dönüyor kalemleri öfke ile taşın üstüne indiriyor ve kalemlerin şakırtısı bir ağaçkakan sürüsünün sesini andırıyordu.</p>

  <p>Hava kararınca, işçiler acele evlerine dönüyor, iskeleden bir an önce uzaklaşmak istiyorlardı.</p>

  <p>Hava kararmadan Âbid Ağa’nın bir adamıyla Mercan tekrar Radisav’ın yanına çıktı. Kazığa geçtikten dört saat sonra, hâlâ sağ ve kendinde olduğunu gördüler. Ateş içinde yanıyor, gözlerini güçlükle çeviriyordu. Ayağının dibinde çingeneyi görünce, daha yüksek sesle inlemeye başladı.</p>

  <p>Durumdan hoşnut, Bikavats’daki Âbid Ağa’nın evine çıktılar. Yolda giderken mahkûmun hâlâ sağ olduğundan, dişlerini gıcırdatarak söylediği sözlerin nasıl anlaşıldığından söz ediyorlardı. Ertesi gün öğleye kadar yaşayacağını umuyorlardı. Âbid Ağa da duyduklarından memnun kaldı ve Mercan’a vadedilen mükâfatın verilmesini emretti.</p>

  <p>O gece kasabada ve köprünün çevresinde ne kadar canlı varsa, hepsi rahatsız bir uyku uyudu. Uyuyabilen uyudu, ama çoğunluk gözünü kırpmadı.</p>

  <p>Ertesi gün bir pazartesiydi. Güneşli bir kasım günüydü. Ne iskelenin çevresindekiler ne kasabadakiler, suyun üstündeki kalas yığınının bir ucunda, bir vapurun burnundaymış gibi, suya doğru uzanmış, dimdik, bir başına duran bu adama bir göz atmadan durabildi. Çoğu da uyandığı zaman bir gün önceki olayları rüyasında gördüğünü sanmıştı. Şimdi hareketsiz ve üzgün, rüyalarının güneşin altında sürüp gerçekleştiğini görüyorlardı. İşçiler de yine bir gün önceki gibi, sessizdiler. Hüzün ve keder dolu bir sessizlikti bu. Kasabada aynı fısıltılar ve aynı şaşkınlık sürüp gidiyordu. Âbid Ağa’nın adamıyla Mercan tekrar iskeleye tırmandı. Mahkûmun etrafında birkaç kere dolandılar. Başlarını kaldırıyor, yüzüne bakıyor ve birbirlerine birşeyler söylüyorlardı. Mercan kaşla göz arasında adamın pantalonunu çekti. Kıyıya indiklerinde hallerinden, adamın ruhunu teslim etmiş olduğunu anladılar.</p>

  <p>Ölüm daima konuşmalara yol açar. Kapalı duran ağızlar açılmıştı. Üstleri başları sırsıklam ve çamur içinde, yüzleri solgun, sakalları uzamış, Bania’dan gelen koca taş yığınlarını çam ağacından yapılmış manivelâlarıyla yuvarlarken işçiler, bir ara durup avuçlarına tükürüyor ve boğuk bir sesle söyleniyorlardı.</p>

  <p>— Allah günahını affetsin!..</p>

  <p>— Zavallı kurban gitti... Vah zavallı bizler...</p>

  <p>— Görmüyor musun, o azizlik mertebesine erişti. Evliya oldu.</p>

  <p>Ve herkes, ölen adamı, sanki bir bölüğün başında dimdik yürüyormuş gibi görüyordu. Şimdi o, orada yükseklerde onlara ne korkunç, ne de acıklı geliyordu. Tersine onun şimdi herkesten ayrılıp büyüdüğünü, yükseldiğini hissediyorlardı.</p>

  <p>Artık o yeryüzünde değildi. Elleri bir yere dokunmuyor, yüzmüyor, uçmuyor, ağırlık merkezini kendi üstünde taşıyor, yeryüzünün bağlarından kurtulduğu için de acı çekmiyordu. Artık hiç bir şey onu etkileyemezdi: Ne tüfek, ne kama, ne kötü düşünceler, ne insanların acı sözleri, ne de mahkemeler...</p>

  <p>Böylece, beline kadar çıplak, kolları, ayakları bağlı, katılaşmış başı kazığa doğru çevrilmiş, sert ve yıkılmaz bir yüksekliğe yerleştirilmiş, erişilmez bir heykele benziyordu. Gündelikçiler başlarını çeviriyor ve gizli haç çıkarıyorlardı.</p>

  <p>Meydanda oturan kadınlar, birbirlerine gitmek için koşarak avluları geçiyor, bir iki dakika konuşuyor, bir iki gözyaşı döküyor, sonra yine yemeklerinin başına dönüyorlardı. İçlerinden biri bir aziz heykeli önünde bir kandil yaktı. Hemen öteki kadınlar da onu taklide başladılar. Çocuklar, bu ciddî havanın içinde boyuna gözlerini kırpıştırıyor büyüklerin;</p>

  <p>— Allahım, bizi koru!.. Ey din kurbanı, en büyük bir kilise yaptırmış kadar Allahın katında makbulsün!..</p>

  <p>Gibi anlaşılmaz şeyler söylediklerini işiterek;</p>

  <p>— Din kurbanı ne demek?.. Kilise yaptırmak ne demek?... diye soruyorlardı.</p>

  <p>Anneler onları yatıştırmaya çalışıyordu.</p>

  <p>Ortalık kararmaya başlarken Âbid Ağa tekrar inşaatı denetledi. Korkunç cezanın bıraktığı etkiden sevinçli, köylünün kazıktan indirilmesini emretti.</p>

  <p>— Onu köpeklere atın..</p>

  <p>O akşam, karanlık birdenbire bastırmıştı. Hava, bir ilkbahar gecesi gibi nemli ve ılıktı. İşçiler arasında anlaşılmaz bir heyecan ve kaynaşma vardı. Sabotajın lâfını bile işitmek istemeyenler, şimdi her türlü fedakârlığı göze almaya razıydı. Ölü, hepsinin gözünde büyümüş, âdeta kutsallaşmıştı.</p>

  <p>Güçlü bir acıma duygusunun, eski gelenek ve inançların etkisi altında birkaç yüz kişi, ölen adamın cesedini, ele geçirmek için aralarında anlaştılar. Onu Hıristiyanca gömmek istiyorlardı. Ahırlarda, barakalarda toplanıp gizli gizli konuşarak aralarında 7 kuruş gibi önemli bir para topladılar. Bu para ile Mercan’ı kandırmak istiyorlardı.</p>

  <p>Bü işi görmek için üç adam seçtiler. Bunlar, içlerinden en becerikli olanlardı. Onlar cellâtla görüşmek çaresini arayacaklardı.</p>

  <p>Sırsıklam ve yorgunluktan bitkin bir halde üç köylü, Mercanla pazarlığa girişti: İlkin kurnazlıkla konunun etrafında dolaşarak söz açtılar. En yaşlıları çingeneye:</p>

  <p>— İşte her şey bitti, dedi. Kader böyleymiş. Yalnız biliyor musun ne var? O ne de olsa bir insandır. Bir Allah yaratığıdır. Meselâ köpeklerin onu parçalayıp yemesi hiç de güzel olmaz.</p>

  <p>Mercan, bunun bir pazarlık olduğunu hissettiğinden, inattan çok şikâyetçi bir eda ile:</p>

  <p>— Yok, hayır hiç bundan söz etmeyin! dedi. Beni galiba ateşe attırmak istiyorsunuz. Âbid Ağa’nın ne yaman bir kurt olduğunu bilmezsiniz!...</p>

  <p>Köylü, çatınarak düşündü:</p>

  <p>“Karşımdaki çingenenin ne dini var, ne imanı. İnsan onunla ne arkadaş, ne dost olabilir. Ne yerde, ne gökte hiç bir kutsal şey üstüne yemin edemez.”</p>

  <p>Sağ elini cebine sokup kuruşları aldı;</p>

  <p>— Evet, biliyoruz. Bu işin senin için de kolay olmadığıını biliyoruz. Yalnız sana hiç zarar gelmeyecek. İşte burada dört kuruş var... Bu da yeter.</p>

  <p>— Hayır, hayır, hayat bana dünyanın hazinelerinden daha değerlidir. Abid Ağa beni dünyada sağ bırakmaz. Çünkü o uyurken bile görür... Düşündükçe korkumdan ölüyorum.</p>

  <p>Köylü, çingenenin şikâyetlerine aldırış etmeyerek:</p>

  <p>— Dört, haydi beş kuruş olsun! dedi. Onu da bulmaya çalışıyoruz,</p>

  <p>— Korkarım, korkarım yapamam.</p>

  <p>— Pekâlâ! Sen köpeklere atmak için emir aldın. Meselâ köpeklere atıyormuş gibi yaparsın. Ve sonradan ne olduğuna aldırmazsın. Sana bunun hesabını kimse sormaz. İşte biz de o zaman cesedi attığın yerden alır, dinimize göre gömeriz. Ama gizlice ve kimsenin ruhu duymadan. Sen ertesi gün, cesedi köpeklerin alıp götürdüğünü pekâlâ söyleyebilirsin. Kimse ne görür, ne bilir. Sen de hakkını alırsın.</p>

  <p>Köylü ihtiyatla ve düşüne düşüne konuşuyordu. Ama ceset kelimesini söylerken, tuhaf bir çekingenlik duyuyordu.</p>

  <p>— Beş kuruş için hayatımı tehlikeye atacağımı mı sanıyorsunuz?.. Hayır, hayır!..</p>

  <p>Köylü gayet sakin:</p>

  <p>— Altı kuruş olsun!... dedi.</p>

  <p>O zaman çingene yerinden doğruldu. Ellerini kaldırdı. Gerçekle yalanı birbirinden ayırt etmeyen insanların yaptığı gibi:</p>

  <p>— Yedi kuruş verin ve ölüyü alıp götürün. Ama hiç kimse görmesin! Bilmesin!..</p>

  <p>Köylü başını salladı. Ve bu iki yüzlü adama, son kuruşuna kadar parasını verdiği için, pişman oldu. Çingene avucunda kaç para olduğunu nereden bilecekti?</p>

  <p>Sonra ayrıntılar üzerinde anlaştılar. Mercan ölüyü indirince, ırmağın sol kıyısındaki taşlı yolun üzerine bırakacaktı ki, Abid Ağa’nın adamları onu görebilsin. Biraz ötede çalılar arasında köylüler gizlenecekti. Ortalık kararır kararmaz, ölüyü alıp gömeceklerdi. Ama gizli bir yere ve hiç bir iz bırakmadan.</p>

  <p>Böylece köpeklerin onu parçalamış olduğuna herkes inanacaktı. Üç kuruşunu peşin, kalan dört kuruşunu da ertesi gün, her iş bittikten sonra alacaktı.</p>

  <p>O gece her şey konuşulduğu gibi geçti. Hava kararırken Mercan ölüyü sol kıyıdaki yolun aşağısına attı. Artık o, İki kazıkta seyrettikleri dimdik vücut değildi. Gene eski Radisav’dı. Ufak tefek, kamburca. Yalnız sapsarı ve cansız.</p>

  <p>Mercan bu işi bitirir bitirmez yardımcılarıyla sala atlayıp öbür kıyıya döndü. Köylüler çalıların içinde bekliyorlardı. Yoldan birkaç işçi ile evine dönen birkaç Müslüman geçti. Sonra, çevreyi saran karanlığın içinde tam bir sessizlik hüküm sürmeye başladı. Etraftan köpek sesleri geliyordu. Sahipsiz, yersiz yurtsuz köpek sesleri. Çalılıkta saklanan köylüler taş atarak onları kovdular. Köpekler kuyruklarını kısarak kaçtılar. Ama ölünün 25 adım ötesinde durup beklediler. Etrafı tamamıyla sessizlik kapladığını ve artık kimsenin geçmediğini gören köylüler, saklandıkları yerden çıktılar. Ellerinde kazma kürek vardı. Yanlarında getirdikleri iki tahta parçasını çaprazlama üstüste koyarak ölüyü üstüne yatırdılar. Ve onu yokuştan yukarı taşıdılar. Orada, ilk sonbahar yağmurlarının dağdan Drina’ya akarken, açmış olduğu bir çukurun taşlarını ayıkladılar. Derin bir mezar kazdılar. Hiç konuşmuyor, gürültü etmeden çalışıyorlardı. Kaskatı kesilmiş ve büzülmüş olan ölüyü bu mezara indirdiler. Köylülerin en yaşlısı çukura atladı, iki çakmak taşını birbirine sürterek ilkin çıra parçasını tutuşturdu, sonra muşambaya sarılmış bir mum parçası çıkararak yaktı. Onu ölünün başucuna dikti. Üç kere haç çıkardı ve yüksek sesle:</p>

  <p>— Baba oğul ve kutsal ruh adına!... diye seslendi. Mezarın üst yanında duran köylüler de, “Baba, oğul ve kutsal ruh adına,” diyerek haç çıkardılar. Köylü cenazeyi sanki şarapla ıslatıyormuş gibi boş elini silkeleyerek yavaş sesle ve derin bir vecdle, “Ya Hazreti İsa!.. Bu kulunun ruhunu da ermişlerinin arasına kabul et!...” diye dua etti.</p>

  <p>Sonra, birbirleriyle bağlantısı olmayan, anlaşılmaz bazı sözler daha mırıldandı. Üst tarafta bekleyen köylüler durmadan haç çıkarıyorlardı. Dua bitince ona yukarıdan, o tahtaları uzattılar. Onları mezarın üstüne uzunlamasına yanyana yerleştirdi. Âdeta bir çatı meydana gelmişti. Sonra mumu söndürdü. Bir daha haç çıkarıp mezardan çıktı. Üçü birden mezarı hiç bir şey belli olmayacak biçimde toprakla örttüler. Taşları da yeni kazılmış toprağın üstüne sıraladılar. Bir kere daha haç çıkardıktan sonra mezara en uzak olan yoldan evlerine döndüler.</p>

  <p>O gece, rüzgârsız, sakin, bol bir yağmur yağdı. Sabahleyin de her taraf kalın bir sis tabakasıyla örtülüydü. Bütün vadiyi ılık ve rutubetli bir hava kaplamıştı. Kâh yükselen, kâh alçalan beyaz ışıktan, güneşin sisle çarpıştığı ve onu yenmeyi başaracağı anlaşılıyordu. Her şey, hayalet gibi belirsiz, yepyeni ve tuhaf bir biçim almıştı. Birdenbire sisin arasından insanlar çıkıyor, sonra yine öylece kayboluyorlardı. Sabahın ilk saatlerinde, bir yük arabası, bu sisli hava içinde şehrin bir tarafından öbür tarafına geçti. İki seymen elleri kolları sımsıkı bağlı Plevlie’liyi götürüyorlardı, bir gün önce şefleri olan Plevlie’liyi. O gün kendini kazıkta değil de hayatta bulmanın sevinci içinde, herkesin önünde oynamaya başladığından beri sâkinleşememişti. Bütün adeleleri titriyor, yerinde duramıyor, sapasağlam ve davranışlarında serbest olduğunu herkese göstermek için dayanılmaz bir ihtiyaç duyuyordu. Aklına Âbid Ağa gelince de (neşesini karartan biricik gölge buydu) hazin bir düşünceye dalıyordu. Ama biraz sonra kendinde yeni bir güç hissediyor ve zincirden boşanmış gibi hareketler yapıyor, parmaklarını şaklatıyor, bel kırıyor, oynuyor, her an yeni yeni hareketlerle kazığa geçirilmediğini ispat etmek istiyordu. Dansının temposuna uyarak nefes nefese söyleniyordu:</p>

  <p>— Bakın!.. Bakın... Böyle de yapabilirim... Şöyle de yapabilirim...</p>

  <p>Bir şey yemek istemiyor, konuşurken birden sözünü keserek tekrar oynamaya başlıyor. Çabuk çabuk:</p>

  <p>— İşte... İşte görüyor musun?.. diyordu.</p>

  <p>Bir gece önce Plevlie’linin başına gelenleri Âbid Ağa’ya anlattıklarında, soğuk bir tavırla:</p>

  <p>— Deliyi Plevlie’ye götürün, onu evinde bağlasınlar, etrafı rahatsız etmesin! demişti. O, bu işin adamı değildi zaten...</p>

  <p>Âbid Ağa’nın dediği gibi yaptılar. Yalnız bir türlü sâkinleşemediğinden onu bağlamak zorunda kaldılar. Ağlıyor, tepiniyor, vücudunun bir bölümünü oynatabildiği için çırpınarak:</p>

  <p>— İşte!.. İşte!.. diye bağırıyordu.</p>

  <p>En sonunda kollarını, bacaklarını da bağlamak zorunda kaldılar. Arabanın içinde sımsıkı bağlanmış bir çuval buğdaya benziyordu.</p>

  <p>Artık hiç bir tarafını oynatamadığını görünce, onu kazığa geçirmeye götürüyorlar sandığından kıvranıp acı acı acı bağırmaya başladı:</p>

  <p>— Hayır Âbid Ağa!.. Beni değil!.. Beni değil!.. Periyi yakalayın!..</p>

  <p>Kasabanın sonundaki evlerden bu sesi duyanlar dışarı fırladılar.</p>

  <p>Ama araba, hastayı ve seymenleri götürerek, yalnız güneşin gölgesi görünen sis tabakası içinde, Dobrun’a doğru uzaklaştı.</p>

  <p>Plevlie’linin bu beklenmedik, hazin gidişiyle, halkın içindeki korku büsbütün arttı. Köylünün suçsuz ve ölümünden Plevlie’linin sorumlu olduğu söyleniyordu. Meydanda oturup Sırp kadınları mutsuz Radisav’ın cesedini perilerin alıp götürdüğünü ve Butko kayaları üstüne gömdüğünü söylüyor, sanki binlerce mumun titrek ışığı dökülüyormuş gibi gökten bu mezara büyük bir aydınlığın indiğini, gözleriyle gördüklerini ağlayarak anlatıyorlardı.</p>

  <p>Bu fısıltılar arasında ağızdan ağıza çeşitli söylentiler dolaşıyor, ama içlerini kaplayan korku hepsini bastırıyordu. Köprünün üstündeki çalışmalar da durmadan, kesilmeden ve hiç bir kargaşalık çıkmadan hızla sürüyordu. Aralık ayının başlarında çok sert bir kış başlamamış olsaydı kimbilir daha ne kadar sürüp gidecekti.</p>

  <p>Buna karşı Âbid Ağa’nın elinden bir şey gelmiyordu. Aralık ayının yarısında görülmemiş soğuklar, kar fırtınaları ortalığı kasıp kavuruyor, dondan taşlar yere yapışıyor, ağaçlar çatlıyordu. Araçlar, kulübeler, barakalar, her şey billur gibi ince, buzlu bir kar tabakası altında kayboldu. İşler kendiliğinden durdu. Âbid Ağa’nın çevrede yarattığı korku zayıfladı ve büsbütün kayboldu. Âbid Ağa daha birkaç gün dayanmaya çalıştıysa da sonunda vazgeçmek zorunda kaldı. İşçileri yerlerine gönderdi, kendisi de büyük bir kar fırtınası altında adamlarıyla birlikte kasabadan ayrıldı.</p>

  <p>Aynı gün Tosun efendiyle Antoine usta da, sımsıkı sarınarak ve samanların içine gömülerek bir kızakla başka bir yönden kasabadan uzaklaştılar..</p>

  <p>Angarya çalışanlar evlerine dağıldı. Vâdi, toprağın suyu içmesi gibi, sessizce gözden kayboldu. İnşaat da, atılmış bir oyuncak gibi kaldı.</p>

  <p>Âbid Ağa gitmeden, tekrar yerli Müslüman beylerini çağırdı. Elinden bir şey gelmediğine çok üzgündü. Yine bir yıl önceki gibi, inşaatı onlara emanet ettiğini söyledi.</p>

  <p>— Gidiyorum ama, bir gözüm burada kalıyor, unutmayın! dedi. Dikkat edin, Sultana ait bir çivinin eksilmesindense, âsi başı kesmeyi tercih edin. İlkbaharda burada olacağım ve bana her şeyin hesabını vereceksiniz.</p>

  <p>Müslüman beyleri de, bir yıl önceki gibi söz vererek dağıldılar ve sıkı sıkıya kürklere, şallara sarınarak evlerinin yollarını tuttular.</p>

  <p>Dünyaya kış ve kar fırtınalarını göndererek kudretli insanların zulmüne sed çektiği için Allaha şükrediyorlardı.</p>

  <p>Ama ilkbaharda gelen Âbid Ağa olmadı. Tosun efendinin yanında, vezirin gönderdiği başka bir adam vardı. Âbid Ağa’nın korktuğu başına gelmişti. “Durumu bilen ve her şeyi yakından görmüş olan” biri onun Vişegrad köprüsündeki çalışmaları üzerine Sadrazama bol bol bilgi vermişti.</p>

  <p>İki yıl süresince, her gün iki-üç yüz kişinin bedava çalıştıklarını, on para almadıktan başka kendi hesaplarına karınlarını doyurduklarını, Sadrâzamın verdiği paraları Âbid Ağa’nın cebine attığını (cebine attığı paranın miktarını, kuruşuna kadar hesaplamışlardı), bu gibi hallerde her zaman olduğu gibi, onun da bu hileciliğini, büyük bir çalışkanlık, sertlik maskesi altında gizlediğini, zulmüyle sade Hıristiyanları değil, Müslümanları da bıktırdığını, bu mübarek hayır işinden, bu zengin vakfiyeden sevineceklerine, tam tersine, onu yapanları da, yaptıranları da lanetle andıklarını anlatmıştı.</p>

  <p>Ömrü boyunca, memurların namussuzluğu ve hırsızlığı ile savaşmış olan Vezir, ona ihanet eden bu hırsızı çağırtıp hemen çaldığı paraları geri vermesini söylemiş. Ve daha büyük bir cezadan kurtulmak istiyorsa, hemen pılısını pırtısını, çoluğunu çocuğunu toplayıp Anadolu’nun küçük bir kasabasına göç etmesini emretmiş.</p>

  <p>Âbid Ağa’nın yerine gelen adamın adı Arif Bey’di. Ondan iki gün sonra da Antoine usta, Dalmaçyalı ilk işçi kafilesi ile geldi. Tosun efendi onu, Sadrâzamın bu yeni mutemediyle tanıştırdı. Güneşli ve ılık bir nisan gününde inşaatı gezerek, yapılacak işleri tesbit ettiler. Arif Bey gittikten sonra Antoine usta, güneşli ve ılık güne bakmadan, siyah büyük paltosuna sımsıkı sarınmış olan Tosun efendinin yüzüne baktı.</p>

  <p>— Allaha şükür, büsbütün başka bir adam!.. dedi. Yalnız çok merak ediyorum, o hayvanı buradan attırmak için Sadrâzama gerekli bilgiyi vermek cesaret ve kurnazlığını gösteren kimdir acaba?</p>

  <p>Tosun efendi, paltosuna daha sıkı sarındı, gözlerini yerden kaldırmadan:</p>

  <p>— Her halde bu gelen, ondan çok daha iyi!.. demekle yetindi.</p>

  <p>Yeni şef Arif Beyin idaresi altında inşaat işine böyle başlandı. Bu yeni gelen, gerçekten de büsbütün başka bir adamdı. Çok uzun bacaklı, biraz eğik, sakalsız, elmacık kemikleri çıkık, çekik siyah gözlü, güler yüzlü, insandı. Halk hemen ona Mumya lâkabını taktı.</p>

  <p>Bağırmadan, çağırmadan, sopasını kullanmadan, sövüp saymadan görünüşte fazla bir çaba göstermeden emirleri veriyor, ama, her şeyi görüyor ve hiç birşey gözünden kaçmıyordu.</p>

  <p>O da Sadrâzamın emirlerinin yerine gelmesi için bütün gücüyle çalışıyordu. Yalnız korkulacak, saklanacak bir şey yapmayan namuslu bir adam olduğundan, başkalarını da korkutmak gerekliliğini duymuyordu.</p>

  <p>İşler, aynı hızla sürüp gidiyor, (Vezirin istediği hızla) suçlar aynı şiddetle cezalandırılıyordu. Ama, angarya daha ilk günde ortadan kalktı. Bütün işçilerin hakkı ödeniyor, yiyecek olarak onlara tuz ve un veriliyordu. İşler, Âbid Ağa’nın zamanından daha çabuk ilerliyordu. Deli İlinka bile o kış, iz bırakmadan ortadan kayboldu.</p>

  <p>İnşaat büyüyor ve yayılıyordu. Şimdi görülüyor ki, Sadrâzamın vakfiyesi yalnız bir köprü değildi. Gelip geçen yolcuların hayvanları, eşyaları ve yükleriyle bir gece barınabilmeleri için de bir han yapılıyordu. Bu kervansaray da Arif Beyin gözcülüğü altında yapılmaya başlandı. Kasabanın çarşısına gidilen yerde, köprünün 200 adım ötesinde, Meydan’a çıkan yokuşun başladığı yerde, bir düzlük vardı ki, her hafta orada pazar kurulurdu. İşte kervansarayı bu düzlükte yapmaya başladılar. İş ağır ilerliyor ama, daha başlangıçta, zengin, dayanıklı, geniş bir bina olacağı anlaşılıyordu.</p>

  <p>Halk, bu taş hanın yavaşça yükselmekte olduğunun farkına bile varmadı. Çünkü herkesin gözü köprüdeydi.</p>

  <p>Şimdi yapılan işler öylesine karmaşık, öylesine şaşırtıcıydı ki, onu seyretmek için kıyıda toplanan işsiz, güçsüz takımı, artık ipin ucunu kaçırmış, yapıyı izleyemiyor, ne yaptıklarını da anlayamıyordu. Değişik yerlerde çukurlar, bendler, kazılıyor, setlerle bölünüp kollara ayrılan ırmak bir yataktan öbür yatağa alınıyordu.</p>

  <p>Antoine usta, Dalmaçya’dan halat ustaları getirtmişti. Komşu köylerden bile bütün kenevir ürününü toplamışlardı. Özel tezgâhlarda işçiler, görülmemiş kalınlıkta halatlar örüyordu. Antoine usta ile Tosun efendinin planlarıyla Rum doğramacılar, üzerinde tekerleği olan kocaman tahta vinçler hazırladılar. Onları salların üstüne yerleştirdiler. Ve bunlara, o yapılan kalın halatları geçirerek en ağır taşları, derenin yatağında birbiri peşisıra, yükselen sütunların bulunduğu yere taşıyorlardı. Bu büyük blokların, bulundukları yerden sütunun dibindeki yerlerine taşımları dört gün sürüyordu.</p>

  <p>Yıllardır, her gün onları seyretmekte olan halk, artık zaman anlamını ve bu inşaatı yaptıranın amacını da unutmuştu. Onlara öyle geliyordu ki, yapı ilerlemedikten başka, her gün eklenen yeni işlerle büsbütün karışıyor, uzuyor ve köprüden başka her şeye benziyordu. Hayatta hiç çalışmamış, bir iş görmemiş olanların sabrı pek çabuk tükenir. Ve her işi kolayca eleştirerek hataya düşerler.</p>

  <p>Müslümanlar, köprüden söz açarken, elleriyle anlamlı bir işaret yaparak güvensizliklerini belirtmeye başlamışlardı. Hıristiyanlar ses çıkarmıyor ama, yapıya bakarken, için için seviniyorlardı.</p>

  <p>Tam o sıralarda Priboy<a href="../Text/dipnot.xhtml#Footnote0014" id="Feedback0014"><sup class="dipnot_sayi">[14]</sup></a> yakınlarında Bania manastırı baş papazı, kutsal kitabının son sahifesine şunları yazdı:</p>

  <p>“Mehmet Paşa’nın Vişegrad’ta, Drina üstüne köprü kurduğu çağ bilinsin. Ağalar ve üzerlerine yüklenen angaryalar yüzünden Hıristiyan halk büyük bir korku içindeydi. Deniz tarafından sanatkârlar getirdiler. Üç yıl inşaatla uğraştılar. Boşuna çok para harcadılar. Suyu, ikiye üçe böldüler, yine köprüyü kuramadılar.”</p>

  <p>Yıllar geçiyor, ilkbaharlar, yazlar, sonbaharlar, kışlar, birbirini kovalıyor, ustalar, işçiler gidiyor, tekrar dönüyorlardı. Artık Drina’nın üstü çatılarla kapanmıştı, bu kurulan iskeleler yüzünden, kerestelerin, tahtaların birbirine karışmasından ortaya tuhaf bir şekil çıkmıştı. İki ucunda tahtadan yapılmış kocaman vinçler yükseliyordu. Onları sıkı sıkıya bağlanmış olan salların üstüne çakmışlardı. Irmağın her kıyısında ateşler yanıyor, bu ateşlerde kurşun eritilerek sütunlardaki deliklerin içine dökülüyor, taşlar birbirine yapıştırılıyordu.</p>

  <p>Üçüncü yılın sonlarına doğru, böyle büyük yapılarda her zaman rastlanan büyük bir felâket oldu. Ortadaki sütunu tamamlıyorlardı. Bu sütun hepsinden yüksek, hepsinden genişti. Hele üst bölümü. Çünkü Kapiya ona dayanacaktı. Büyük bir taş blokunu taşıdıkları sırada, işler durdu. İşçiler, başlarının üstünde kalın halatlarla bağlı duran bu kocaman dört köşe taşın çevresinde kaynaşıp duruyorlardı. Antoine’in yardımcısı olan Arap koşarak geldi. Yıllardan beri dünyanın dört köşesinden toplanıp gelen bu insanlar aralarında icat ettikleri o çapraşık, diliyle emirler vermeye başladı. O sırada, anlaşılmayan bir sebeple halatı gevşettiler. Kocaman taşın ilkin bir köşesi kaydı, sonra olduğu gibi, telâşından hiç yukarı bakmayan, hep aşağı bakan, bundan ötürü de taşın düşmekte olduğunu görmeyen Arabın üstüne yıkıldı. Taş blok, bir mucize olarak gerektiği yere düştü ama, düşerken Arap’a çarptı vücudunun alt yanını altına alarak ezdi. Herkes koşuyor, yardım istiyor, bağırıyordu. Birkaç dakika sonra Antoine yetişti. Genç zenci, ilk baygınlıktan ayılmaya başladı. Dişlerini sıkmış inliyor, umutsuzluk ve korku ile Antoine ustanın yüzüne bakıyordu. Antoine usta, kaşları çatılmış, sapsarı, taşı kaldırmaları için gerekli emirleri veriyordu. Ama hiç bir şey kâr etmedi. Genç adamın ağzından kan boşandı, nefesi tıkandı, gözleri buğulandı. Yarım saat sonra da Antoine’nin ellerine sımsıkı sarılmış olarak ruhunu teslim etti.</p>

  <p>Arap’a uzun zaman unutamayacakları hazin bir cenaze töreni yapıldı. Bu genç vücudun yarısını taşıyan tabutu izlemek, onu bir süre omuzuna almak için bütün Müslümanlar evlerinden çıkmışlardı. Antoine usta, onun mezarı üstüne, köprünün taşlarından güzel bir kitabe dikti. Dulcigno’da henüz küçük bir çocukken, açlıktan ve sefaletten kurtardığı bu oğlanın ölümü onu altüst etmişti. (Orada bir rastlantı ile gelip yerleşmiş bir çok zenci ailesi vardı.)</p>

  <p>Bu kazaya rağmen işler durmadı. O yıl ve ertesi yıl kış yumuşak geçti. Aralık ayının sonuna kadar çalışabildiler. İnşaatın beşinci yılı geliyordu. Şimdi, tahta, taş ve çeşitli maddelerden yapılmış olan bu biçimsiz çember, derlenip toplanmaya başlamıştı.</p>

  <p>Meydan’a giden yolun kenarındaki düzlükte yapılan han, hayli ilerlemişti. İskelelerini bile sökmüşlerdi. Bu, köprü ile aynı taştan yapılmış iki katlı, çok büyük bir bina idi. Hâlâ içinde ve dışında çalışıyorlardı ama, zarafeti, büyüklüğü, çizgilerindeki ahenk ve dayanıklı malzemesiyle, kasabada yapılan binalardan bambaşka olduğu artık anlaşılıyordu. Bu sarımtırak beyaz bir taştan yapılmış, üstü koyu kırmızı kiremitlerle örtülmüş olan bina, incecik oyulmuş bir sıra zarif penceresiyle, şimdiden sonra, kasabanın günlük yaşantısına karışacak, onun bir parçası olacaktı. Bu taş han, onun güzelliği karşısında hayran kalan halka, inanılmayacak derecede muhteşem bir anıt gibi geliyordu. Onu bir vezir yaptırmıştı. Onlara öyle geliyordu ki, böyle bir handa ancak bir vezir kalabilirdi.</p>

  <p>Irmağın üstündeki birbirine karışmış, biçimsiz tahta yığını da artık incelmeye başlamıştı. Arasından, güzelim Bania taşlarından yapılmış köprü, gittikçe daha iyi görünüyordu. Kâh yalnız, kâh grup halinde işçiler çalışmalarını sürdürüyorlardı. Bu çalışmalar şimdiye kadar halkın gözüne birbiriyle ilgisi olmayan saçma şeyler gibi görünmüştü.</p>

  <p>Artık en kuşkulu kişilerin yüreğine bile bir inanç gelmisti. Bu karmaşık tahta yığınının altında bir köprü vardı. Eşsiz bir anlayış ve kusursuz bir plânla yapılmış bir köprü!...</p>

  <p>İlkin, kıyılara en yakın ve en küçük olan kemerler meydana çıktı. Sonra birer birer ötekiler de görünmeye başladı. Nihayet en son iskelede de sökülüp atılınca, on bir kemerinin üstünde görülmemiş güzellikte uzanan köprü, bütün büyüklüğüyle halkın gözü önüne serildi. Bu yepyeni ve heyecan verici bir görünümdü.</p>

  <p>İyi düşüncelere olduğu kadar, kötü düşüncelere de pek çabuk kapılan Vişegradlıiar, kuşkularından ve tereddütlerinden utanıyor, bu şaheseri hayranlıkla seyrediyor, heyecanlarına gem vuramıyorlardı.</p>

  <p>Henüz köprüden geçmek için izin çıkmamıştı. Ama, halk kıyılarda, hele kasabanın en büyük bölümü ile ticaret bölgesinin bulunduğu sağ kıyıda toplanıyor, köprünün üstünden gelip geçen, Kapiya’nın parmaklıklarını cilalayan işçilere bakıyorlardı. Vişegrad’lı Müslümanlar da, sonucu üzerine beş yıl en kötü tahminlerde bulundukları bu eseri, gizleyemedikleri bir hayranlıkla seyrediyorlardı. Duşçe’li kısa boylu bir hoca, sevinç ve heyecan içinde söyleniyordu:</p>

  <p>— Size söylememiş miydim, Padişahın elinden birşey kurtulmaz! diye. Yapamayacaklar!.. Yapamazlar!.. diyordunuz. İşte görüyorsunuz yapıldı!.. Hem de köprü!.. Ne şahane şey!..</p>

  <p>Kimse onun böyle bir şey söylediğini hatırlamamakla birlikte, yine herkes söylediğini doğruluyordu. Hatta hoca onlarla birlikte, köprünün de, bu inşaatı yaptıranın da aleyhinde konuşmuştu.</p>

  <p>Şimdi herkes, ama herkes derin bir hayranlık ve sevinç içinde söyleniyordu:</p>

  <p>— Efendiler... Hey efendiler... Şu kasabamızda biten harikaya bakın...</p>

  <p>— Bir vezirin zekâ ve gücünü görüyorsunuz ya!.. Gözünü çevirdiği yerde hemen bir vakıf doğuyor, çevreye mutluluk getiriyor...</p>

  <p>Kısa boylu, neşeli hoca:</p>

  <p>— Durun, daha bu bir şey değil!.. diyordu. Pazara götürülecek bir hayvan gibi, onu nasıl süslüyor, parlatıyorlar, baksanıza!..</p>

  <p>Taşkınlıkta âdeta yarış ediyor, birbirinden daha güzel daha güçlü, yeni sözler bulmaya çalışıyorlardı.</p>

  <p>Yalnız Ahmet Ağa Şeta, cimri ve huysuz bir adam olduğundan eseri de, onu övenleri de küçümsüyordu. Zengin bir zahire tüccarıydı. Sarı yüzlü, keskin bakışlı, siyah gözlü, yapışmış gibi duran incecik dudaklı bir adamdı. Bu güzel eylül güneşinde, gözlerini kırpıştırarak eski iddialarında direniyordu. Kimi insanların, öyle sebepsiz ve mantıksız kinleri vardır ki, başkalarının yaratıp icat edebileceği her şeye karşı cephe alır. Hayranlık içinde, köprünün kalelerden bile daha dayanıklı olduğunu söyleyenlere; küçümseyen bir eda ile:</p>

  <p>— Durun bakalım!.. diyordu. Hele şu büyük su baskınları olsun... O zaman ne olacağını görürsünüz!..</p>

  <p>Herkesin canı sıkılıyor, kimse onun sözlerini kabul etmiyor, herkes hep bir ağızdan köprüde çalışanları, hele yüzünde kibar bir gülümseme, sanki oyun oynuyormuş gibi telâşsız, bu muhteşem eseri meydana getiren Arif Beyi övüyordu.</p>

  <p>Ama kimseye söz hakkı tanımıyan Şeta:</p>

  <p>— Haydi canım!.. diyordu. Eğer yeşil sopası, disiplin ve zalimliğiyle Âbid Ağa olmasaydı, bu Haremağası böyle kollarını arkasına bağlayarak ve sırıtarak bu köprüyü bitirebilir miydi?</p>

  <p>Bu genel heyecandan, kendine yapılmış bir hakaret gibi sıkılan Şeta, öfkeli öfkeli mağazasına döndü. Ve her günkü yerine oturdu. Buradan ne köprü, ne de güneş görünüyordu.</p>

  <p>Şeta’dan başka herkes hayrandı. Bu heyecan dalgası gittikçe artıyor, köylere kadar yayılıyordu. Ekimin ilk günlerinde, Arif Bey köprünün açılması şerefine bir tören hazırladı. Vezirin masraf için verdiği paranın hepsini, on parasına bile ilişmeden harcayan, zararsız bir sertlikle bulunmaz bir dürüstlüğe sahip olan bu adam, bu eserin en önemli kişisiydi. Vezirden çok ondan konuşuluyordu. Onun için hazırladığı tören de, zengin, parlak ve güzel oldu. Bekçilere, işçilere hem elbise, hem para dağıtıldı. İki gün süren ziyafetler verildi. Her isteyen gelebiliyor, vezirin şerefine yiyor, içiyor, çalıyor, oynuyor, şarkı söylüyordu. At koşuları yapıldı. Fakirlere et ve tatlı dağıtıldı. Köprüyü kasabaya bağlayan pazar yerinde kazan kazan helva pişti ve sıcak sıcak halka dağıtıldı. Bayramda bile şeker yemeyenler, bol bol şeker yedi. Kasabanın çevresindeki köylere kadar helva yiyen herkes Sadrâzama ve eserlerine uzun ömür vermesi için Allaha dua etti. Kazanın başına on dört defa gelen çocuklar vardı. Aşçılar artık onları tanımışlar, kepçelerle kovalıyorlardı. Bir çingene çocuğu, helvayı fazla kaçırdığından o gece öldü. Bu gibi olaylar, halkın hafızasında yer ediyor, köprünün yapılışı üzerine anlatılan hikâyelerde yer alıyordu. Hele ondan sonraki yüzyıllarda böyle namuslu kâhyalara bu gibi törenlere artık rastlanmaz olmuştu. Onlar da periler, Stoya Ostoya hikâyeleri gibi masallaşmıştı.</p>

  <p>İlk günler ve ziyafet günleri köprüden bir çok seferler gelip geçti. Çocuklar koşarak, daha büyükler, ağır ağır yürüyerek ve konuşarak gözleri önüne serilen ufukları seyrederek geçiyorlardı. Çünkü kimse bu eğlentiden geri kalmak istemiyordu.</p>

  <p>Herkes sanki yeteneklerinin çoğaldığını, gücünün arttığını duyuyor gibiydi. Sanki bir mucize, bütün başarıları onların erişebilecekleri bir çerçeve içine getirmişti.</p>

  <p>Sanki hayatın bilinen elemanlarına: Gökyüzü, toprak ve suya, birdenbire bir eleman daha katılmıştı.</p>

  <p>Hayırsever birinin çabasıyla, insanların en eski rüyalarından, en büyük isteklerinden biri gerçekleşivermişti: Suyun üstünde yürümek ve mesafeleri yenmek!</p>

  <p>Yerli Müslüman gençleri, helva kazanlarının yanında Kolo oynuyor, oynaya oynaya köprüye geliyor. (orada sanki yeryüzünde yürümüyor, havada uçuyor gibiydiler). Kapiya’nın içini bir dolanıyor, orada sanki taşların sağlamlığını denemek ister gibi ökçelerini vura vura tepiniyorlardı. Çocuklar da, hiç durmadan tepinen bu gençlerin etrafını alıyor, bir tahta perdeden geçer gibi bacakları arasından geçiyor, Kolo’nun ortasına gelip duruyorlardı.</p>

  <p>Bunca yıldır sözü edilen köprünün ortasında, tam mutsuz zencinin duvara örülmüş olduğu ve geceleri hayaletinin dolaştığı söylenilen Kapiya’nın üstünde bulunuyorlardı. Kolo’dan zevk alıyor, ama tıpkı hayatta olduğu ve köprünün üstünde çalıştığı zamanki gibi, Arap’tan da ödleri patlıyordu.</p>

  <p>Bu yüksek ve tuhaf köprünün üstünde iken, onlara öyle geliyordu ki, sanki analarından, babalarından, çoktan ayrılmışlar, bu fevkâlade yapıların yapıldığı, görülmemiş oyunların oynandığı siyah adamların ülkelerinde kaybolmuşlardı. Korkudan titredikleri halde, ne o şahane Kapiya’nın üstünde oynayan Kolo’dan ayrılabiliyor, ne de Arabı akıllarından çıkarabiliyorlardı.</p>

  <p>Ancak yeni bir mucize dikkatlerini başka bir yere çekebildi. Muta diye çağrılan Murat adlı bir genç. Nezuka’lı Turkoviç’lerin ağa ailesinden bir divaneydi. Ona kasabada daima takılırlardı. Şimdi birdenbire köprünün taş korkuluğu üstüne sıçramıştı.</p>

  <p>Gocuklar bağırıyor, korkudan donakalan büyükler, aşağı inmesi için ona sesleniyorlardı. Ama divane, hiç aldırış etmiyor, kollarını açmış, başını arkaya atmış, ayaklarını birer birer öne atıp dans ediyormuş gibi ilerliyordu. Arsız çocuklarla birkaç serseri de yanısıra gidip onu kışkırtıyorlardı. Köprünün öbür ucunda ise ağabeyi Ali Ağa elinde sopa onu bekliyordu. Gelir gelmez bir temiz dövdü.</p>

  <p>Bir kısım halk da yarım saat yürüyerek Kalata ya da Mezalina’ya kadar gidiyor, karanlık iki dağın arasında çeşitli büyüklükteki on bir kemeriyle yeşil suların üstüne tuhaf arabeskler çizen, uzaktan hafif ve bembeyaz görünen köprüyü seyrediyordu.</p>

  <p>İşte o sırada üstü yazılı beyaz bir mermer getirdiler. Onu, Kapiya’da parmaklıkların üstünde üç arşın kadar yükselen kırmızı duvara yerleştirdiler. Uzun zaman halk bu yazılı taşın çevresinde toplandı. Onu seyretti. Nihayet Müslüman bir din adamı, az çok okuması olan bir genç, bir fincan kahve hatırı için ya da salt iyilik olsun diye onu güç belâ okuyabildi.</p>

  <p>Günlerce bu manzum satırlar belki yüz defa hecelendi. İstanbullu bir şair olan Baki<a href="../Text/dipnot.xhtml#Footnote0015" id="Feedback0015"><sup class="dipnot_sayi">[15]</sup></a> tarafından yazılmıştı. Bu vakfı yaptıranın adını, sanını ve rütbesini, köprünün tamamlandığı mutlu yılı (Hicrî 979, Milâdî 1571) yazıyordu. Baki ahenkli hafif manzumeler yazarak büyük anıtlar yaptıran veya onaran büyüklere sunardı. Onu yakından tanıyan ve kıskananlar, “Onun, üstüne yazı yazmadığı yalnız gök kubbe kaldı” derlerdi. Ama o da (para kazanmasına bakmayarak) daima bir beddua gibi her şairin yakasına yapışan sefaletin pençesinden kurtulamıyordu.</p>

  <p>Bu kasaba halkının eğitimi kıt, kafası kalın ve muhayyilesi zengin olduğundan, yazıyı herkes kendine ve anlayışına göre yorumluyordu.</p>

  <p>Bu da bir toplumun önüne serilen her (metin) gibi orada, iyi niyetli veya kötü niyetli, akıllı veya deli, bilgin ya da cahil herkesin istediği gibi yorumlayacağı ölümsüz bir taşın üstünde ölümsüz kalacak bir yazı oldu.</p>

  <p>Dinleyenlerden de herkes, karakterine en uygun, kulağına en tatlı gelen mısraları hatırında tutuyordu. Ve böylece, orada herkesin gözü önüne serilen bu yazı, sert taşa kazılmış bu mısralar, ağızdan ağıza geçerken, başka kılığa bürünüyor, bazen şaşılacak kadar değişiyordu. Yazının anlamı şuydu:</p>

  <p>“İşte, çağının akıllı, büyük adamlarının en büyüğü ve en akıllısı olan Mehmet Paşa, yüreğinin en büyük isteğini gerçekleştirdi. Çabası ve fedakârlığı sayesinde Drina’nın üstündeki bu köprüyü yaptırdı. Hızlı akan bu derin suların üstüne ondan önce gelenlerin hiç biri köprü kuramamıştı. Bu yapının sağlam olmasını, hayatının mutluluk içinde geçmesini, ihtiyarlığında hiç keder görmemesini Allahtan dilerim. Çünkü hayatında altınla gümüşü mübarek vakıflar uğruna harcadı. Bu gibi amaçlara harcanan servetin heba olduğunu da kimse iddia edemez. Bu yapı bittiği zaman, bütün bunları yakından gören Baki bu mısraları yazdı. Bu tesisi ve mucizeli bir güzellikte olan bu köprüyü Allah korusun!”</p>

  <p>En sonunda halk buna da doydu. Hayranlığı da sona erdi. Köprünün taşlarını da yeteri kadar çiğnedi. Mısraları dinlemekten bıktı. İlk günlerin harikası artık günlük yaşantılarına karışmıştı. Artık köprünün üstünden üzgün, düşünceli, dalgın, altından akan bu gürültülü sular gibi ilgisiz geçiyorlardı. Sanki hayvanlarıyla gelip geçerken çiğneye çiğneye meydana gelen yollardan biriymiş gibi... Duvarın üstündeki kitabede yer alan yazılar da bütün benzerleri gibi sustu. Artık ırmağın sol kıyısındaki yol, öteki tarafta, ovadaki yolla tamamıyla birleşti. Yosunlu siyah sal, garip salcısı ile birlikte ortadan kalktı.</p>

  <p>Vaktiyle zorlukla inip çıktıkları, kenarında bekleyip o kadar güçlükle karşı kıyıya seslendikleri o kumlu kayalar, son kemerlerin derinliklerinde kalmıştı. Şimdi bütün bu zor geçitler, azgın sularla birlikte sihirli bir el değmiş gibi aşılıveriyordu. Bütün bu engellerin üstünde kanatlanmış gibi, doğrudan doğruya bir kıyıdan öbürüne geçiliyordu... Bunun için de at nallarının altında sanki incecik bir taştan yapılmış gibi öten, bir dağ kadar dayanıklı, sert, uzun ve geniş köprüyü baştan başa geçmek yeterdi.</p>

  <p>Kulübeler, tahta değirmenler ve gerektiği zaman yolcuların geceyi geçirdikleri barakalar da ortadan kalkmıştı. Onların yerinde şimdi her gün yolcusu çoğalan sağlam ve rahat bir kervansaray yükseliyordu. Hana, düzgün çizgili bir kapıdan giriliyordu.</p>

  <p>Kapının her iki yanında parmaklıklı iki büyük pencere vardı. Parmaklıklar demirden değil, tek parça kireçli bir taştan yontulmuştu. Bir dikdörtgen biçimindeki kocaman avlusunda eşyaları ve malları koymak için bol bol yer vardı. Çevresinde 36 odanın kapısı sıralanıyordu. Ahırlar arkaya, tepenin üstüne yapılmıştı. Onlar da saltanat haraları gibi taştan yapılmıştı. Edirne’den Saraybosna’ya kadar bu hanın bir benzeri yoktu. Her yolcu, hayvanları, hizmetkârlarıyla bedava yiyip içmek şartıyla bir gece burada kalabiliyordu. Bütün bunlar da köprü gibi Mehmet Paşa’nın vakıfları arasındaydı.</p>

  <p>60 yıl kadar önce o, bu dağların ardında, yükseklerdeki Sokoloviç köyünde doğmuştu. Çocukluğunda başka Sırp çocuklarıyla birlikte “kan bedeli” olmak üzere İstanbul’a götürülmüştü. Kervansarayın masrafı, Mehmet Paşa’nın mal-mülk yatırarak kurduğu vakıftan sağlanıyordu. Bunlar, Macaristan’ın son fethedilen yerlerinden alınan ganimetlerdi. Köprünün ve kervansarayın yapılmasıyla görüldüğü gibi birçok zorluklar ve acılar ortadan kalkmış oldu. Sadrazamın, çocukluğunda, Vişegrad’ın salından hâtıra kalan o anlaşılmaz acının da artık dinmesi gerekti. Ama bu acıyı duymadan yaşamak, yaptırdığı vakfiyenin verdiği huzur içinde uzun süre yaşamak ona nasip olmayacakmış. Kervansaray yeni yeni işlemeye başlamıştı ki, Mehmet Paşa, o göğsünü ikiye bölen sancıyı, ama son olarak tekrar duydu.</p>

  <p>Bir cuma, maiyeti ile birlikte camiye giderken, üstü başı perişan meczup bir derviş ona yaklaştı. Sadaka istemek için sol elini uzattı. Maiyetinden birine ona para vermesini söylemek üzere Vezir başını çevirdiği sırada, adam sağ eliyle, kolundan bir kasap bıçağı çıkardı ve Paşanın iki kaburgası arasına sapladı.</p>

  <p>Maiyetindekiler hemen dervişi öldürdüler. Öldürenle öldürülen, aynı anda ruh teslim etti. Camiin önünde, gri taşların üstünde bir süre yanyana yattılar.</p>

  <p>Kanlı canlı ve şişman bir adam olan katil, indirdiği darbeden hâlâ hızını alamamış gibi kollarını, bacaklarını açmış olarak yere uzanmıştı. Sadrazam da hemen onun yanında entarisinin göğsündeki düğmeler çözülmüş, kavuğu ileriye yuvarlanmış bir halde yatıyordu. Son yıllar içinde zayıflamış, kamburlaşmış, âdeta solmuş ve yüzünün çizgileri sertleşmişti. Şimdi böyle göğsü bağrı açık, başı çıplak, kanlar içinde yatarken, daha bir dakika önce Osmanlı İmparatorluğunu idare eden devlet adamından çok, öldürülmüş, Sokoloviç’li bir köylüye benziyordu.</p>

  <p>Vezirin ölüm haberi kasabaya aylardan sonra geldi. O da kesin olarak değil, gerçek ya da yalan olduğu bilinmeyen bir fısıltı halinde.</p>

  <p>Osmanlı İmparatorluğu, fena haberlerin, felâketlerin ağızdan ağıza yayılmasından hoşlanmazdı. Hatta o felâket, komşu bir ülkede geçse bile. Zaten o çağlarda Sadrazamın ölümünden uzun uzun söz etmek kimsenin işine gelmiyordu.</p>

  <p>Onu ortadan kaldırmayı başaran düşmanları, resmi bir cenaze töreni hazırlayarak yaşadığı çağın anılarını da kendisiyle birlikte gömmek istiyorlardı.</p>

  <p>Mehmet Paşa’nın çoğu İstanbul’da olan akrabalarına, iş arkadaşlarına ve taraftarlarına gelince: Eski Sadrazamdan, elden geldiği kadar az konuşulmasından memnundular. Çünkü ancak bu biçimde yeni idarecilerin gözüne girebilir ve geçmişi onlara unutturabilirlerdi.</p>

  <p>Ama Drina üstündeki iki güzel eseri yaşıyor, kasaba ve çevresinin gerek ticareti, gerek ulaşımı üstünde büyük bir etki yapıyordu... Bu etki, yaşayanlara, ölülere, düşenlere, yükselenlere hiç aldırış etmeden sürüp gidiyordu.</p>

  <p>Kasaba, dağlardan, ırmağın kenarına doğru inmeye başladı. Genişledi, büyüdü ve taş köprü ile, taş han adını verdikleri kervansarayın çevresinde toplandı. Köprü, Kapiya’siyle ve çevresinde kasabasıyla böyle gelişti.</p>

  <p>Bundan sonraki üç yüz yıl içinde köprünün, kasabanın büyümesinde ve halkın yaşamı üzerinde oynadığı rol, yukarıda söylediğimiz biçimde kaldı. Anlamını ve varlığını, dayanıklılığına borçluydu.</p>

  <p>Kasabada bıraktığı ışıklı iz hiç değişmedi. Dağların gökyüzüne çizdiği profilin hiç değişmediği gibi.</p>

  <p>Ay durmadan büyüyüp küçüldükçe, kuşaklar birbirini kovaladıkça o, kemerlerinin altından akan su gibi değişmeden kalıyordu.</p>

  <p>Elbette o da zamanla eskidi ama yalnız insan ömründen değil kuşakların akıp gidişinden daha geniş bir ölçüsünde. Bu yüzden eskiliği, gözle görülemiyor ve yaşanır ölümlü olmakla birlikte ölümsüzlüğe benziyordu. Çünkü sonunu hiç kimse goremiyordu.</p>
</body>
</html>
