<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;">Bukalemunlar İçin Müzik</h2>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk">Uzun boylu ve zayıf, galiba yetmişinde, gümüşî saçlı, bakımlı, teni ne siyah ne beyaz, soluk altın bir rom renginde. Fort de France’da yaşayan, ama Paris’te de evi olan Martinik’li bir aristokrat. Evinin terasında oturuyoruz; havadar, iyi döşenmiş, tahta bir dantelden yapılmışa benzeyen, bana New Orleans’ın bazı eski yapılarını anımsatan bir ev. Absinth’le tatlandırılmış buzlu nane çayı içiyoruz.</p>

  <p>Üç yeşil bukalemun terasta birbirini kovalıyor; bir tanesi Madam’ın ayakucunda duruyor, çatallı diliyle hafifçe dokunuyor, Madam açıklıyor: “Bukalemunlar. Ne olağanüstü yaratıklar. Nasıl da renk değiştirirler. Kırmızı. Sarı. Yeşil. Pembe. Eflatun, Müzikten çok hoşlandıklarını biliyor muydunuz?” Güzel siyah gözleriyle bana bakıyor. “Bana inanmıyor musunuz?”</p>

  <p>Bütün öğleden sonra pek çok ilginç şey anlatmıştı bana. Geceleri bahçenin nasıl da mamut benzeri, gece uçan pervanelerle dolduğunu. Beni koyu yeşil bir Mercedes’le buraya getiren şoförün, o ağırbaşlı adamın karısını zehirlediğini ve Şeytan Adası’ndan kaçtığını. Sonra kuzeydeki dağların tepesindeki, yalnız albino’ların oturduğu köyü tarif etmişti: “Küçük pembe gözlü, tebeşir kadar beyaz insanlar. Arada sırada Fort de France sokaklarında da rastlıyoruz onlara.”</p>

  <p>“Elbette inanıyorum size.”</p>

  <p>Gümüş başını bir yana eğiyor. “Hayır inanmıyorsunuz. Ama kanıtlayacağım.”</p>

  <p>Kalkıp serin Karayib salonuna, gölgeli, tavandaki pervanelerin ağır ağır döndüğü odaya giriyor ve iyi akort edilmiş bir piyanonun başına geçiyor. Ben hâlâ terastayım ama onu, bu şık, yaşlıca, damarlarında farklı kanlar dolaşan kadını görebiliyorum. Mozart’ın bir sonatını çalmaya başlıyor.</p>

  <p>Sonunda bukalemunlar toplanmaya başladı: bir düzine, bir düzine daha, çoğu yeşil, kimisi al, eflatun. Terası kayarcasına geçip hızla salona seğirttiler; çalan müziğin hassas, kendini kaptırmış dinleyicileri. Ve sonra müzik susunca, zira ev sahibem ansızın kalkıp ayağını yere vurdu, patlayan bir yıldızın kıvılcımları gibi dört yana dağıldılar.</p>

  <p>Şimdi bana bakıyor. <span style="font-style:italic;">“Et maintenant? C’est vrai?</span><sup><a href="../Text/dipnot.xhtml#a1" id="k1">1</a></sup><span style="font-style:italic;">"</span></p>

  <p>“Gerçekten. Ama öyle tuhaf ki bu.”</p>

  <p>Gülümsüyor. <span style="font-style:italic;">“Alors.</span> Bütün ada tuhaflıklar içinde yüzer. Bu ev perilidir. Burada pek çok hayalet yaşar. Üstelik salt karanlıkta değil. Bazısı günışığında bile görünür; arsızca değil mi? Küstahça?”</p>

  <p>“Bu Haiti’de de yaygın. Oradaki hayaletler daha çok gündüz dolaşırlar. Bir keresinde Petionville yakınlarındaki bir tarlada çalışan bir hayalet grubu görmüştüm. Kahve bitkilerindeki böcekleri topluyorlardı.”</p>

  <p>Bunu bir olgu gibi kabullenip sözünü sürdürdü: <span style="font-style:italic;">“Oui. Oui.</span> Haitililer ölülerini bile çalıştırırlar. Bu yönleri meşhurdur. Bizse onları dertleriyle baş başa bırakırız. Ve sevinçleriyle. Öyle bayağılar ki şu Haitililer. Tam Creole.<sup><a href="../Text/dipnot.xhtml#a2" id="k2">2</a></sup> Üstelik orada kimse yüzemez, köpekbalıkları herkesi ürkütüyor. Peki ya sivrisinekleri: o boyları, cüretleri! Burada Martinik’te hiç sinek yoktur. Tek bir tane bile”</p>

  <p>“Fark ettim. Oldukça da şaşırdım.”</p>

  <p>“Biz de öyle. Martinik, Karayib’teki sinek belasına uğramayan tek adadır, nedenini de kimse açıklayamıyor.”</p>

  <p>“Belki de gece uçan pervaneler hepsini yutuyordur.”</p>

  <p>Gülüyor. “Ya da hayaletler.”</p>

  <p>“Hayır. Bana kalırsa hayaletler pervaneleri yeğler.”</p>

  <p>“Doğru, pervane hayaletler için daha uygun bir yem. Ben aç bir hayalet olsaydım sivrisinekleri ağzıma koymazdım. Biraz daha buz ister misiniz? Absinthe?”</p>

  <p>“Absinthe. İşte memlekette bulamadığımız bir şey. New Orleans’da bile.”</p>

  <p>“Babaannem New Orleans’lıydı.”</p>

  <p>“Benimki de.”</p>

  <p>Göz kamaştıran, zümrüt bir sürahiden absinthe doldururken, “O zaman belki de akrabayız. Kızlık adı Dufont’muş. Alouette Dufont,” dedi.</p>

  <p>“Alouette? Gerçekten mi? Çok güzel. New Orleans’da Dufont adında bildiğim iki aile var ama ikisiyle de akrabalığım yok.”</p>

  <p>“Yazık. Size kuzen demek çok zevkli olacaktı. <span style="font-style:italic;">Alors.</span> Claudine Paulot, bunun Martinik’e ilk ziyaretiniz olduğunu söyledi.”</p>

  <p>“Claudine Paulot mu?”</p>

  <p>“Claudine ve Jacques Paulot. Geçen gece Vali’nin yemeğinde tanışmışsınız.”</p>

  <p>Hatırlıyordum: uzun boylu, yakışıklı bir adamdı. Martinik ve Fransız Guyanası’nın -ki buna Şeytan Adası da dahildi- ilk Yargıtay Başkanı. “Paulot’lar. Evet. Sekiz çocukları var. Ölüm cezasını hararetle savunuyor.”</p>

  <p>“Madem bu kadar yolculuk ediyorsunuz, nasıl oldu da buraya daha önce gelmediniz?”</p>

  <p>“Martinik mi? Nedense gönülsüzdüm. Burada iyi bir dostum öldürüldü.”</p>

  <p>Madam’ın güzelim gözleri eskisi kadar dostça bakmıyor. Ağır ağır konuşuyor: “Cinayet çok seyrek işlenir burada. Biz şiddet yanlısı değiliz. Ciddiyiz ama vahşi değil.”</p>

  <p>“Ciddi, evet. Lokantalarda, caddelerde, hatta plajlardaki insanların yüzünde öyle haşin bir anlam var ki. Sanki kafaları hep meşgul. Tıpkı Ruslar gibi.”</p>

  <p>“Köleliğin 1848’e dek sürdüğü unutulmamalı.”</p>

  <p>Bunun konuyla ne ilgisi olduğunu anlamamıştım, ama sormuyorum, zaten sözlerini sürdürüyor: “Üstelik Martinik <span style="font-style:italic;">tres cher.</span><sup><a href="../Text/dipnot.xhtml#a3" id="k3">3</a></sup> Paris’te beş franka satılan sabunun fiyatı burada iki misli. Her şey iki kat pahalı, çünkü her şeyin ithal edilmesi gerekiyor. Eğer bu baş belaları amaçlarına ulaşır da Martinik bağımsızlığına kavuşursa, bu sonu olur. Fransa’nın yardımı olmaksızın Martinik varlığını sürdüremez. Yok olup gideriz. <span style="font-style:italic;">Alors,</span> bazılarımızın yüz ifadesi ciddi. Peki, genelde çekici buluyor musunuz halkımızı?”</p>

  <p>“Kadınları. Gerçekten inanılmayacak kadar güzel kadınlar gördüm. Esnek, edalı, nefis bir gururla hareket eden gövdeleri, kedilerinki kadar kusursuz kemik yapıları var. Ayrıca insanı çeken bir saldırganlıkları da.”</p>

  <p>“Bu, kanlarındaki Senegalli’likten. Burada Senegalli çoktur. Peki ya erkekler; onları fazla cazip bulmuyorsunuz galiba?”</p>

  <p>“Hayır.”</p>

  <p>“Haklısınız. Erkekler hiç cazip değil. Kadınlarımıza kıyasla ilgisiz, kişiliksiz kalıyorlar: <span style="font-style:italic;">vin ordinaire.</span><sup><a href="../Text/dipnot.xhtml#a4" id="k4">4</a></sup> Martinik, sizin de anladığınız gibi, anaerkil bir toplum. Durum böyle olunca da, tıpkı Hindistan gibi, erkeklerin fazla önemi kalmıyor. Siyah aynama mı bakıyorsunuz?”</p>

  <p>Bakıyorum. Gözlerim denetimimden çıkmış aynayı inceliyor -irademin dışında, bazen ayarsız bir televizyonun titrek, anlamsız parıltılarına takılması gibi. Ayna, o tür tuhaf bir güce sahip. Bu nedenle ayrıntılı biçimde tarif edeceğim, tıpkı öyküyü, kişileri ve biçemi bir kenara bırakıp tek bir nesnenin biçimini, belli bir hareketi, sayfa uzunluğunda paragraflarla anlatan şu ‘avantgarde’ Fransız romancıların yaptığı gibi: bir duvar, üzerinde bir sineğin dolaştığı beyaz bir duvar. Evet: Madam’ın misafir odasındaki nesne, siyah bir ayna. On sekiz santim yüksekliğinde on beş santim eninde. Kitap biçiminde, aşınmış deriden bir çerçevesi var. Gerçekten de, kapağı açık olarak bir masanın üzerinde duruyor, sanki kaldırıp karıştırılmayı bekleyen lüks bir baskı, ama ne okunacak ne de görülecek bir şey var; insanın, sonu gelmez derinliklerine, karanlığının dehlizlerine dalmadan önce aynanın kapkara yüzeyine yansıyan gizemli aksinin dışında.</p>

  <p>“Gauguin’e aitti,” diye açıklıyor. “Polinezyalıların arasına yerleşmeden önce burada kaldığını ve resim yaptığını biliyorsunuzdur. Bu onun siyah aynasıydı. Geçen yüzyılın sanatçıları arasında oldukça yaygınmış bu aynalar. Aynısından Van Gogh kullanmış. Renoir da öyle.”</p>

  <p>“Tam anlayamıyorum. Ne için kullanırlarmış bunu?”</p>

  <p>“Görme yeteneklerini tazelemek için. Renklere, ton farklılıklarına tepkilerini yenilemek için. Bir süre çalıştıktan sonra gözleri yorulurdu, onlar da bu karanlık aynalara bakarak kendilerim dinlendirirlerdi. Tıpkı bir ziyafette, iki mükellef yemek arasında limonlu dondurma yiyerek tat alma duygularını canlandıran gurmeler gibi.” Aynayı masadan kaldırıp bana uzatıyor. “Gözlerim güneşten rahatsız olduğunda, sık sık kullanırım ben de. Öyle yatıştırıcı ki.”</p>

  <p>Yatıştırıcı evet, ama kaygılandırıcı da. İnsan baktıkça yüzeyin karanlığı azalıyor, giderek garip bir gümüşsü maviliğe dönüşüyor; gizemli görüntülere açılan bir kapı eşiği sanki; tıpkı Alice gibi, çıkmakta duraksadığım, baş aşağı yapılacak bir yolculuğun eşiğinde hissediyorum kendimi.</p>

  <p>Hayal meyal sesini duyuyorum; dumanlı, dingin, kibar: “Demek burada öldürülen bir dostunuz vardı?”</p>

  <p>“Evet.”</p>

  <p>“Amerikalı mıydı?”</p>

  <p>“Evet. Çok yetenekli bir insandı. Bir müzisyen. Bir besteci.”</p>

  <p>“Ah, hatırlıyorum, operalar yazan adam! Yahudi. Bıyıklıydı.”</p>

  <p>“Adı Marc Blitzstein’dı.”</p>

  <p>“Ama bu çok önceydi. En azından on beş yıl. Belki de daha fazla. Anladığıma göre yeni otelde kalıyorsunuz. La Bataille’da. Beğendiniz mi?”</p>

  <p>“Gayet iyi. Kumarhane açmak üzereler, bu yüzden biraz telaşlılar. Kumarhaneyi işletecek olan adamın adı Shelley Keats. Önce şaka sandım, ama sonra anladım ki adı gerçekten de bu.”</p>

  <p>“Marcel Proust da Le Foulard’da, balıkçı köyü Schoelcher’deki şu küçük şirin balık lokantasında çalışıyor. Garsondur. Lokantalarımız sizi düşkırıklığına uğrattı mı?”</p>

  <p>“Hem evet hem hayır. Karayib’deki diğer lokantalara oranla çok daha iyi ama çok da pahalılar.”</p>

  <p><span style="font-style:italic;">“Alors.</span> Dediğim gibi, her şey ithal ediliyor. Kendi sebzemizi bile yetiştirmiyoruz. Yerliler çok uyuşuk.” Bir sinekkuşu terasa giriyor ve ne yapacağını bilemeden havada öylece duruyor. “Ancak deniz ürünlerimiz olağanüstüdür.”</p>

  <p>“Evet ve hayır. Bu kadar devasa istakozlar hiç görmemiştim. Tıpkı balina gibiler; tarihöncesi yaratıklar sanki. Bir tane ısmarladım ama bir tebeşir kadar tatsızdı, öyle de sertti ki, ısırınca dolgularımdan biri düştü. Tıpkı California meyvesi gibi: görünüşleri muhteşem fakat lezzet arama.”</p>

  <p>Gülümsüyor, keyifsizce. “Eh, özür dilerim,” diyorum, “ayrıca eleştirdiğim için pişmanım. Pek nazik biri değilim galiba.”</p>

  <p>“Geçen hafta sizin otelde yemek yedim. Havuza bakan terasta. Şaşkınlıktan donakaldım.”</p>

  <p>“Neden?”</p>

  <p>“Yüzenlere. Havuzun çevresindeki yabancı hanımların üst kısmında hiçbir şey yoktu, altlarındaysa pek az. Ülkenizde buna izin veriyorlar mı? Neredeyse çırılçıplak kadınların ortalıkta gezinmesine?”</p>

  <p>“Bir otelin havuzu gibi kamuya açık yerlerde, hayır.”</p>

  <p>“Doğru. Bana kalırsa burada da göz yumulmamalı. Ama tabii turistleri kızdırmayı göze alamayız. Turistik eğlencelerimize katıldınız mı hiç?”</p>

  <p>“Dün İmparatoriçe Josephine’in doğduğu evi görmeye gittik.”</p>

  <p>“Orayı kimseye tavsiye etmem. Şu yaşlı adam, müze müdürü ne kadar geveze! Üstelik hangisi daha kötü, karar veremedim: Fransızcası mı, İngilizcesi mi yoksa Almancası mı. Tam bir can sıkıntısı. Sanki oraya gitmek yeterince yorucu değilmiş gibi.”</p>

  <p>Sinekkuşlarımız çekip gidiyor. Uzaktan davulların, teflerin, sarhoş koroların sesini duyuyoruz. <span style="font-style:italic;">(‘Ce soir, ce soir nous danserons Sans chemise, Sans pantalons</span>’: Bu gece, bu gece gömleksiz, pantolonsuz dans ediyoruz). Sesler Martinik’in Karnaval Haftası olduğunu anımsatıyor bize.</p>

  <p>“Genelde,” diyor, “karnaval sırasında adayı terk ederim. Dayanılmaz bir şey. O şamata, o pislik.”</p>

  <p>Üç kişiyle birlikte bu Martinik deneyimini planlarken, ziyaretimizin Karnaval’a denk geleceğini bilmiyordum; New Orleans'ın yerlisi olarak bu tür olaylardan gına getirmiştim. Ancak Martinik’tekinin umulmayacak kadar canlı, kendiliğinden ve bir maytap fabrikasında patlayan bomba kadar parlak bir şenlik olduğu ortaya çıktı. “Çok hoşumuza gidiyor, arkadaşlarımla tadını çıkarıyoruz. Dün gece nefis bir yürüyüş grubu gördük: siyah şemsiyeli, ipek silindir şapkalar giymiş, vücutlarına fosforlu iskelet kemikleri çizmiş elli erkek. Altın telli peruklar takmış ve yüzlerine payetler yapıştırmış yaşlı hanımlara bayıldım. Hele karılarının gelinliklerini giymiş o erkekler! Ve ellerinde ateş böcekleri gibi parlayan mumlar tutan o milyonlarca çocuk! Aslında az kaldı bir felaketle karşılaşıyorduk. Otelden bir araba kiraladık, tam Fort de France’a varmış, insan selinin arasında sürünerek ilerliyorduk ki, lastiğin biri patladı ve aynı anda etrafımızı eli çataltırmıklı, kızıl şeytanlar kuşatıverdi.”</p>

  <p>Madam keyifleniyor: <span style="font-style:italic;">“Oui. Oui.</span> Kızıl şeytan kılığındaki küçük çocuklar. Bunun kökeni yüzyıllar öncesine dayanır.”</p>

  <p>“Evet ama arabanın üzerinde dans ediyorlardı. Korkunç hasar vererek. Arabanın tavanı tam bir samba pisti olmuştu. Tamamen parçalarlar diye bırakıp gidemiyorduk da. Sonunda dostlarımın en soğukkanlısı, Bob MacBride lastiği hemen oracıkta değiştirmeyi üstlendi. Tek sorun, sırtındaki gıcır gıcır beyaz ipek takımdı ve mahvetmek istemiyordu.”</p>

  <p>“O da sonunda soyundu. Gayet mantıklı.”</p>

  <p>“En azından komikti. Oldukça ciddi biri olan MacBride’ın donla kalmasını ve çevresinde dönen Mardi Gras çılgınlığının ortasında, kendisini çataltırmıklarıyla dürtükleyen kızıl şeytanların arasında lastik değiştirmesini izlemek... Neyse ki tırmıklar kâğıttandı.”</p>

  <p>“Ama MacBride başardı.”</p>

  <p>“Başaramasaydı, korkarım burada olup konukseverliğinizden yararlanamayacaktım.”</p>

  <p>“Hiçbir şey olmazdı. Bizler saldırgan insanlar değiliz.”</p>

  <p>“Lütfen. Tehlikede olduğumuzu ima etmek istemedim. Yalnızca... neyse, bu da eğlencenin bir parçasıydı.”</p>

  <p>“Absinthe? <span style="font-style:italic;">Un peu?</span><sup><a href="../Text/dipnot.xhtml#a5" id="k5">5</a></sup><span style="font-style:italic;">"</span></p>

  <p>“Bir yudumcuk. Teşekkür ederim.”</p>

  <p>Sinekkuşları dönüyor.</p>

  <p>“Şu dostunuz, besteci...”</p>

  <p>“Marc Blitzstein.”</p>

  <p>“Düşünüyordum da. Buraya bir akşam yemeğine gelmişti. Madam Derain getirmişti onu. O akşam Lord Snowdon da vardı. Amcasıyla birlikte, hani Mustik’teki evleri yapan İngiliz.”</p>

  <p>“Oliver Messel.”</p>

  <p><span style="font-style:italic;">“Oui. Oui.</span> O zaman kocam hâlâ hayattaydı. Kocamın çok iyi bir müzik kulağı vardı. Dostunuzdan piyano çalmasını istedi. O da birkaç Almanca şarkı çaldı.” Ayakta şimdi, öne arkaya yürüyor, bense ne kadar kusursuz bir vücudu olduğunu, tüy gibi ipekten yeşil İran işi elbisesinin içinde nasıl da uçacakmış gibi göründüğünü düşünüyorum. “Bunları hatırlıyorum ama nasıl öldüğünü bir türlü anımsayamıyorum. Kim öldürdü onu?”</p>

  <p>Siyah ayna hâlâ kucağımda, gözlerim bir kez daha derinliklerine dalıyor. Tutkularımızın bizi sürüklediği yerler, bizi kamçıyla kovalayıp durması, istenmeyen düşlere, kaderlere zorlaması ne kadar tuhaf.</p>

  <p>“İki denizci.”</p>

  <p>“Buralı mı? Martinikli mi?”</p>

  <p>“Hayır. Limanda demirlemiş Portekiz gemisinden iki tayfa. Bir barda tanışmışlar. Bir opera üzerinde çalışıyordu ve burada bir ev tutmuştu. Onları alıp eve götürmüş...”</p>

  <p><span style="font-style:italic;">“Şimdi</span> hatırladım. Onu soymuşlar ve öldüresiye dövmüşlerdi. Dehşet vericiydi. Korkunç bir trajedi.”</p>

  <p>“Trajik bir kaza.” Siyah ayna alay ediyor benimle: Neden öyle söyledin? Bir kaza değildi.</p>

  <p>“Ama polisimiz yakaladı o denizcileri. Yargılandılar ve Guyana’daki hapishaneye gönderildiler. Acaba hâlâ oradalar mı? Paulot’ya sormalıyım. O bilir. Ne de olsa Yargıtay Başkanı.”</p>

  <p>“Aslında hiç fark etmez.”</p>

  <p>“Fark etmez mi! O rezilleri giyotine göndermek gerekirdi.”</p>

  <p>“Hayır. Ama yine de, onları Haiti tarlalarında kahve toplarken görsem üzülmezdim doğrusu.”</p>

  <p>Gözlerimi aynanın şeytansı ışıltısından kaldırınca ev sahibemin bir anlığına terastan ayrılıp gölgeli salona girdiğini fark ediyorum. Piyanodan bir nota yankılanıyor, sonra bir tane daha. Madam aynı ezgiyle oynayıp duruyor. Az sonra müzik âşıkları toplanıyor, kızıl, yeşil, eflatun bukalemunlar; terasın terracotta zeminine sıralanan, kâğıda dizili notalarla özdeşleşen bir dinleyici topluluğu. Bir Mozart mozaiği.</p>

  <h3 class="sigil_not_in_toc"><a id="bookmark2"></a></h3>
</body>
</html>
