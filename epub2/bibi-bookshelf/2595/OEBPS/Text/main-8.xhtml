<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><a id="bookmark0"></a>Gözüpeklik</h2>

  <p><br /></p>

  <p><br /></p>

  <p><br /></p>

  <p class="ilk"><span style="font-style:italic;">Tarih:</span> Kasım, 1970.</p>

  <p class="ilk"><span style="font-style:italic;">Yer:</span> Los Angeles Uluslararası Havalimanı.</p>

  <p>Bir telefon kulübesinde oturuyorum. Sabahın on biri ve yarım saattir telefon açacakmış gibi burada oturuyorum. Kulübeden, TWA’nin New York’a aktarmasız öğle uçağının kalkacağı 38 numaralı çıkış kapısı olduğu gibi görünüyor. O uçakta yerim ayrıldı, biletim takma bir&nbsp;adla alındı, ama uçağa binebileceğim oldukça şüpheli. Bir kere, kapıda&nbsp;uzun boylu iki adam duruyor, şapkalarını iyice öne eğmiş, bu sert görünümlü adamları tanıyorum. San Diego Şeriflik Bürosu’nun dedektifleri, tutuklanma emrim ceplerinde. İşte bu yüzden telefon kabininde gizleniyorum. İşin doğrusu, başım fena halde dertte.</p>

  <p>Başımın derde girmesi, bir yıl önce yaptığım bir dizi röportajdan kaynaklanıyor; zayıf, uzun boylu, zararsız görünüşlü genç bir adam&nbsp;olan Robert M. ile o sıralar tutuklu bulunduğu San Quentin Hapishanesi’nde, idamını beklediği ölüm hücresinde yaptığım söyleşiler. Üç cinayetten hüküm giymişti: döverek öldürdüğü annesi, kız kardeşi ve bu iki&nbsp;cinayet nedeniyle duruşma gününü beklerken hapishanede boğarak öldürdüğü bir tutuklu. Robert M. zeki bir psikopattı; onu yakından tanımıştım, yazmayacağımı ya da başkasına aktarmayacağımı bildiği için&nbsp;bana tüm hayatını ve işlediği suçları açık açık anlatmıştı. Birden fazla&nbsp;cinayet işleyenlerle ilgili bir araştırma yapıyordum, Robert M. de dosyalarıma giren dava öykülerinden biriydi. Ve bence iş orada bitmişti.</p>

  <p>Sonra, yani Los Angeles Havalimanında insanı boğacak kadar sıcak bir telefon kabinine hapsolmamdan iki ay önce, San Diego Şeriflik Bürosu’nda çalışan bir dedektif aradı. Palm Springs’teki evimden aramıştı beni. Saygılı ve kibardı; hüküm giymiş katillerle yaptığım röportajlardan haberdar olduğunu, bana birkaç soru sormak istediğini söyledi. Ben&nbsp;de ertesi gün için öğle yemeğine davet ettim.</p>

  <p>Beyefendi yalnız değildi, San Diego’lu üç dedektifle birlikte geldi. Burnum pis bir koku almıştı. Yine de, bir yerine dört konukla birden&nbsp;karşılaşmayı hiç de garipsememiş gibi davrandım. Ama konukseverliğim umurlarında bile değildi; yemek filan da istemiyorlardı. Tek istedikleri Robert M. hakkında konuşmaktı. Onu ne kadar tanıyordum? Bana cinayetlerini itiraf etmiş miydi? Görüşmemize ait kayıtlar var mıydı&nbsp;elimde? Bıraktım sorsunlar; ben kendi sorumu sorana kadar hiçbir yanıt vermedim: Robert M.'le tanışıklığım neden onları bu kadar ilgilendiriyordu acaba?</p>

  <p>Nedeni şuydu: yasal bir ayrıntı nedeniyle, federal mahkeme Robert M.’in mahkûmiyetini iptal etmiş ve California eyaletine onu yeniden&nbsp;yargılama emri vermişti. Yeni duruşma kasım sonlarında yapılacaktı,&nbsp;bir başka deyişle, o günden yaklaşık iki ay sonra. Olguları sıraladıktan&nbsp;sonra, dedektiflerden biri ince ama fazlasıyla resmî görünüşlü bir belge&nbsp;uzattı bana. Robert M.’nin duruşmasına katılmamı emreden bir mahkeme celbiydi- herhalde davacı tarafın tanığı olarak. Tamam, beni kandırmışlardı, sinirden çıldırmıştım, ama gülümsedim ve başımla onayladım,&nbsp;gülümsediler ve ne kadar iyi biri olduğumu, ifadem Robert M.’nin doğruca gaz odasına gönderilmesini kolaylaştıracağından bana ne kadar&nbsp;minnettar olduklarını söylediler. Şu sapık katili! Güldüler, vedalaştılar:&nbsp;“Mahkemede görüşürüz.”</p>

  <p>Mahkeme celbine uymaya hiç niyetim yoktu, üstelik doğuracağı sonuçların farkında olduğum halde: adalete karşı gelmekten tutuklanabilir, cezaya çarptırılıp hapse atılabilirdim. Robert M.’ye saygı duyduğum yoktu, onu korumaya da çalışmıyordum; o üç cinayeti onun işlediğini&nbsp;ve asla serbest bırakılmaması gereken tehlikeli bir ruh hastası olduğunu&nbsp;biliyordum. Ancak, tanıklığım olmadan da onu yeniden mahkûm etmeye yetecek, yeterli delilleri olduğunu da biliyordum. Önemli olan, Robert M.’nin öğrendiklerimi asla kullanmayacağıma ve açıklamayacağıma dair ettiğim yemine karşılık bana güvenmiş olmasıydı. Bu şartlarda&nbsp;ona ihanet etmek, hem alçakça olacak, hem de Robert M. ve görüşme&nbsp;yaptığım, onun gibi daha pek çok insana, güvendikleri kişinin bir polis&nbsp;muhbiri, bir ispiyoncu olduğunu kanıtlayacaktı.</p>

  <p>Birkaç avukata danıştım. Hepsi de aynı şeyi öğütledi: celbe uy ya da kendini en kötüsüne hazırla. Herkes tereddütümü anlayışla karşılasa da,&nbsp;hiçbiri çözüm öneremiyordu: <span style="font-style:italic;">California’dan ayrılmamın dışında.</span> Mahkeme emrine riayetsizlik, suçlunun iadesini gerektiren bir suç değildi,&nbsp;bir kez eyaletten çıktıktan sonra, yetkililerin beni cezalandırmak için&nbsp;yapabilecekleri hiçbir şey yoktu. Evet, bir şey vardı: bir daha asla California’ya <span style="font-style:italic;">dönemezdim.</span> Birkaç emlak meselesi ve iş taahhütümün bu kadar kısa zamanda çekip gitmemi güçleştirmesine rağmen, bu bana dayanılmaz bir ceza gibi gelmiyordu.</p>

  <p>Vaktin geçip gittiğini fark etmedim, mahkemenin başladığı gün hâlâ Palm Springs’teydim. O sabah hizmetçim, bana candan bağlı bir dost olan Myrtle Bennett, bağırarak eve girdi: “Acele et! Şimdi radyoda söylediler. Tutuklanman için emir çıkmış. Her an gelebilirler.”</p>

  <p>Gerçekten de Palm Springs polisi tam kadro, ellerinde kelepçelerle göründüğünde aradan sadece yirmi dakika geçmişti (oldukça abartılı bir&nbsp;sahne ama inanın, California emniyet güçleri hiç de hafife alınacak bir&nbsp;kurum değildir). Ancak bahçeyi altüst etmelerine ve evi tepeden tırnağa aramalarına karşın tek bulabildikleri, garajdaki arabamla oturma&nbsp;odasındaki sâdık Bayan Bennett oldu. Bayan Bennett onlara, bir gün&nbsp;önce New York’a gittiğimi söyledi. İnanmadılar ama Bayan Bennett,&nbsp;Palm Springs’in yutulması güç lokmalarındandır; bu siyah kadın tam&nbsp;kırk yıldır toplumun seçkin ve politik açıdan etkin bir üyesidir. Fazla ısrar etmemişler, yalnızca tüm noktaları tutuklanmam için alarma geçirmişler.</p>

  <p>Peki ben <span style="font-style:italic;">neredeydim?</span> Ben Bayan Bennett’ın toz mavisi eski Chevrolet’siyle, satın alındığı gün bile saatte elli mil yapamamış arabasıyla otoyolda güçbela ilerliyordum. Onun arabasında daha güvende olacağıma karar vermiştik. Aslında hiçbir yerde güvende olmam mümkün değildi; zokayı yutmuş bir balık kadar asabiydim. Palm Springs’ten yaklaşık otuz dakikalık mesafedeki Palm Desert’a varınca otoyoldan ayrıldım ve çölden çıkıp San Jacinto dağlarına ulaşan tenha, virajlı, sarsıntılı, dar yola saptım. Çöl yanıyordu, kırk derecenin üstündeydi, ama ıssız&nbsp;dağlara tırmandıkça hava serinledi, soğudu, daha da soğudu. İyiydi de,&nbsp;eski Chevy’nin kaloriferi çalışmadığı gibi, sırtımda da hâlâ Bayan Bennett’in koşarak eve girdiği sırada bulunanlar vardı: sandalet, beyaz keten pantolon ve incecik bir süveter. Yalnızca, içinde kredi kartları ve üç&nbsp;yüz dolar bulunan cüzdanımı alıp çıkmıştım.</p>

  <p>Nereye gideceğimi biliyordum, bir plan yapmıştım. San Jacinto dağlarında, Palm Springs’le San Diego’nun ortasında Idylwyld adında küçük, sevimsiz bir köy vardır. Yazları çöl sıcağından kaçanlar gelir, kışınsa, her ne kadar karın ve pistlerin kalitesi düşükse de, bir kayak merkezidir. Ama şimdi mevsim dışı olduğundan, orta sınıf motellerin ve sahte şelalerin oluşturduğu bu itici koleksiyon, hiç olmazsa kendime gelene kadar, biraz soluklanabileceğim en uygun yerdi.</p>

  <p>Eski araba son tepeyi de tırmanıp Idylwyld’e girdiğinde kar başlamıştı: şu daha yere düşmeden havada dağılıp giden taze karlardan. Köy boşalmıştı, motellerin çoğu kapalıydı. Sonunda, Eskimo Kulübeleri&nbsp;adında bir yerin önünde durdum. Tanrı şahit, odalar Eskimo kulübeleri&nbsp;kadar soğuktu. Tek bir avantajı vardı, o da etraftaki tek canlı olan sahibi. Yarı sağır, seksen yaşlarında ve benden çok oynadığı yalnız adam rolüyle ilgilenen biri. Bayan Bennett’e telefon ettim, çok heyecanlıydı.&nbsp;“Canım, her yerde seni arıyorlar! TV’de bile verdiler!” Nerede olduğumu bilmemesi daha iyiydi; iyi olduğumu, yarın tekrar arayacağımı söyledim. Sonra Los Angeles’tâki yakın arkadaşlarımdan birini aradım; o&nbsp;da çok heyecanlanmıştı: “Fotoğrafın <span style="font-style:italic;">Examiner'</span>da<span style="font-variant:small-caps;">"</span> Onu sakinleştirdikten sonra, kesin talimatlarımı bildirdim: New York’a kalkan aktarmasız&nbsp;öğle uçağına ‘George Thomas’ adına bir bilet al ve yarın sabah onda beni evinde bekle.</p>

  <p>Uyku tutmayacak kadar üşümüş, acıkmıştım; gün doğar doğmaz yola çıktım ve dokuzda Los Angeles’a vardım. Dostum beni bekliyordu. Chevrolet’yi onun evinde bıraktık, birkaç sandviç yutup, kaldırabileceğim kadar konyak içtikten sonra, onun arabasıyla havalimanına gittik,&nbsp;orada vedalaştık, o da bana TWA’dan öğle uçağına ayırttığı bileti verdi.</p>

  <p>İşte bu terk edilmiş telefon kulübesine tıkılıp, başımdaki belâyı düşünerek oturup kaldığım âna kadar olup bitenler.</p>

  <p>Çıkış kapısının üstündeki saat 11.35’i gösteriyor. Yolcuların beklediği bölüm tıklım tıklım, uçak yakında kalkışa hazır olacak. Ve orada, benim geçeceğim kapının iki yanını, Palm Springs’te beni ziyarete gelmiş olan, uzun boylu iki beyefendi, gözlerini dört açmış, San Diego’lu&nbsp;dedektifler tutmuş.</p>

  <p>Bir an, dostumu arayıp havalimanına çağırmayı, beni park yerinden almasını söylemeyi düşündüm. Ama zaten yeterince şey yapmıştı ve yakalandığımız takdirde bir kaçağa yataklık etmekle suçlanabilirdi. Bana&nbsp;yardım etmek isteyen pek çok arkadaşım için geçerliydi bu. Belki de kapıdaki gardiyanlara teslim olmak en akıllıcasıydı? Yoksa, ne? Yalnızca&nbsp;bir mucize, ille de bir sözcük bulmak gerekiyorsa, yalnızca bir mucize&nbsp;kurtarabilirdi beni. İyi ama biz mucizelere inanmayız, değil mi?&nbsp;</p>

  <p>Birdenbire bir mucize oldu.</p>

  <p>Orada, hapishanemin camlı, dar kapısının önünden, zilyon dolarlık pırlantalar takmış ve altın rengi, samur bir kürk giymiş, mağrur, enfes&nbsp;bir siyahı Amazon (çevresi çiğ renkli, zevksiz giysilere bürünmüş, durmadan konuşan hoppa bir grup genç, koro delikanlısıyla sarılı) yıldız&nbsp;geçti. Etraftakiler arasında gösterişli giysileri ve varlığıyla büyük bir heyecan yaratan bu göz kamaştırıcı görüntü kime aitti dersiniz? Bir dostuma! Çok çok eski bir dostuma!</p>

  <p class="ilk">TC (kabinin kapısını açıp bağırarak): <span style="font-style:italic;">Pearl!</span> Pearl Bailey! (Bir mucize! O ve maiyetindekiler beni duyuyor) Pearl, lütfen buraya gel...</p>

  <p class="ilk">PEARL (gözlerini kısarak bakıyor, sonra yüzünü ansızın pırıl pırıl bir tebessüm kaplıyor): Ah, bebeğim! Burada gizlenmiş ne yapıyorsun?</p>

  <p class="ilk">TC (yaklaşması için işaret ederek, fısıltıyla): Pearl, dinle. Başım dertte.&nbsp;</p>

  <p class="ilk">PEARL (birden ciddileşerek; çünkü çok zeki bir kadındır ve derdimin hiç de komik olmadığını hemen anlamıştır): Anlat bana.</p>

  <p class="ilk">TC: New York uçağına mı bineceksin?</p>

  <p class="ilk">PEARL: Öyle. Hepimiz.</p>

  <p class="ilk">TC: O uçağa mutlaka binmeliyim, Pearl. Biletim var. Ama kapıda bekleyen iki adam beni durdurmak istiyor.</p>

  <p class="ilk">PEARL: Hangi adamlar? (Gösterdim) Seni nasıl durdurabilirler ki?</p>

  <p class="ilk">TC: Dedektif onlar. Pearl, uzun uzun açıklayacak vaktim yok...</p>

  <p class="ilk">PEARL: Hiçbir şey açıklaman gerekmez.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Yakışıklı genç siyah erkeklerden oluşan koroyu gözleriyle taradı; yarım düzineydiler, Pearl’ün hep kalabalık bir grupla yolculuk etmekten hoşlandığını anımsadım. Birini yanımıza çağırdı; sarı kovboy şapkası takmış, üzerinde ÜFLEME, EM yazılı bir kazak, kenarları ermin kürklü, beyaz deri bir rüzgârlık, caz sanatçılarının giydiği&nbsp;türden sarı bir pantolon (yaklaşık 1940) ve topuklu sarı kadın ayakkabısı giymiş, genç bir oğlan.)</p>
  </blockquote>

  <p class="ilk">Bu, Jimmy. Senden biraz iri ama bence uyar. Jimmy, dostumu alıp tuvalete götür ve giysilerini değiş tokuş et. Jimmy, sakın gevezelik etme, yalnızca Pearlie Mae’nin dediklerini yap. Sizi burada bekleyeceğiz. Hadi, acele edin! On dakikayı geçirirsek uçağı kaçırırız.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Telefon kulübesiyle erkekler tuvaleti arasındaki mesafe on metre kadardı. Paralı helalardan birine girip kapıyı kilitledik ve sırtımızdakileri çıkarmaya başladık. Jimmy bunu bir cümbüş olarak görüyor,&nbsp;ilk sigarasını içen liseli bir kız gibi kıkırdıyordu. Ben: “Şu, Pearl.&nbsp;Gerçek bir mucize. Birini gördüğüme hiç bu kadar memnun olmamıştım. Hiç.” Jimmy: “Oh, Bayan Bailey mükemmel bir kadındır.&nbsp;Tepeden tırnağa duygu. Koca bir kalbi var. Ne demek istediğimi anlıyor musun? Sırf şefkat.”</p>

    <p>Ona katılmadığım, Pearl Bailey’nin kalpsiz bir sürtük olduğuna inandığım bir dönem vardı; benim yazdığım, şarkı sözlerini de Harold Arlen’la birlikte kotardığımız, <span style="font-style:italic;">Çiçekten Ev</span> adlı müzikalde başrolü, Madame Fleur’ü oynadığı sıralar. O iş, pek çok yetenekli insanı bir araya getirmişti: yönetmen Peter Brook’tu; koreograf George&nbsp;Ballanchine; efsaneleşen dekor ve kostümlerdense Oliver Messel&nbsp;sorumluydu. Ama Pearl Bailey kendi dediğini yaptırmaya öyle kararlıydı ki, tüm yapıma hükmetmek için elinden geleni ardına koymadı- oyunun aleyhine bile olsa. Her neyse, yaşa ve öğren, bağışla&nbsp;ve unut; oyun Broadway turunu tamamlayıp bitirdiğinde Pearl ve&nbsp;ben yine dosttuk. Bir sanatçı olarak yeteneğinin yanı sıra, kişiliğine&nbsp;de saygı duymaya başlamıştım: baş etmek güçtür ama kesinlikle kişilik sahibi bir kadındır; kim olduğunu ve nerede bulunduğunu bilen&nbsp;biridir.</p>

    <p>Jimmy utanç verecek kadar dar gelen pantolonumu giymeye çalışır, ben de onun ermin kenarlı rüzgârlığını sırtıma geçirirken, kapıya sinirli sinirli vuruldu.)</p>
  </blockquote>

  <p class="ilk">ERKEK SESİ: Hey. Neler oluyor orada?</p>

  <p class="ilk">JIMMY: <span style="font-style:italic;">Sen</span> de kimsin?</p>

  <p class="ilk">ERKEK SESİ: Ben buranın görevlisiyim. Beni susturmaya kalkma. Orada olup bitenler, kanuna aykırı.</p>

  <p class="ilk">JIMMY: Yok ya?</p>

  <p class="ilk">GÖREVLİ: Dört tane ayak görüyorum. Giysilerin çıkarıldığını görüyorum. Neler olduğunu anlamayacak kadar aptal mı sandınız beni? Kanuna aykırı bu. İki erkeğin aynı anda aynı tuvalete girip kapıyı kilitlemesi, yasalara aykırı.</p>

  <p class="ilk">JIMMY: Amaan, defolup gitsene.</p>

  <p class="ilk">GÖREVLİ: Polis çağıracağım. Sizi Z ve F’den içeri atsınlar da görün.&nbsp;</p>

  <p class="ilk">JIMMY: Z ve F de neyin nesi?</p>

  <p class="ilk">GÖREVLİ: Zina ve fuhuş. Evet, efendim. Hemen gidip polis getireceğim.</p>

  <p class="ilk">TC: Tanrım, İsa ve Meryem...</p>

  <p class="ilk">GÖREVLİ: Açın şu kapıyı!</p>

  <p class="ilk">TC: Yanlış anladın.</p>

  <p class="ilk">GÖREVLİ: Ne gördüğümün farkındayım ben. Dört ayak görüyorum.</p>

  <p class="ilk">TC: Bir sonraki sahne için giysi değiştiriyorduk.</p>

  <p class="ilk">GÖREVLİ: Ne sahnesi?</p>

  <p class="ilk">TC: Filmin. Bir sonraki sahneyi çekmek için hazırlanıyoruz.</p>

  <p class="ilk">GÖREVLİ (meraklı ve etkilenmiş): Dışarıda film mi çeviriyorlar?</p>

  <p class="ilk">JIMMY (fırsatı kaçırmayarak): Pearl Bailey’nin filmi. Bir yıldızdır. Marlon Brando da var.</p>

  <p class="ilk">TC: Kirk Douglas da.</p>

  <p class="ilk">JIMMY: (gülmemek için yumruklarını ısırarak): Ve Shirley Temple. Sinemaya geri dönüyor.</p>

  <p class="ilk">GÖREVLİ (inanıp inanmamakta kararsız): Ya, öyle mi? Peki siz kimsiniz?</p>

  <p class="ilk">TC: Yalnızca figüranlar. O yüzden soyunma odamız yok.</p>

  <p class="ilk">GÖREVLİ: Bana ne! İki erkek, dört ayak. Bu, kanuna aykırı.</p>

  <p class="ilk">JIMMY: Gidip dışarı baksana. Pearl Bailey’i göreceksin, ta kendisini. Marlon Brando. Kirk Douglas. Shirley Temple. Mahatma Gandhi. O da&nbsp;var. Gerçek bir pırlanta.</p>

  <p class="ilk">GÖREVLİ: Kim?</p>

  <p class="ilk">JIMMY: Mamie Eisenhower.</p>

  <p class="ilk">TC (giysi takası tamamlanmıştı, kapıyı açtım. Benimkiler Jimmy’nin üstünde çok kötü durmuyor ama benim üstümdekilerin fazla tahrik edici bir etki yarattığından kuşkulanıyorum; kısa boylu, kıllı bir siyah olan&nbsp;görevlinin yüzündeki ifade, bu tahmini doğruluyor): Özür dilerim. Kanuna karşı gelecek bir şey yaptığımızın farkında değildik.</p>

  <p class="ilk">JIMMY (kımıldayamayacak kadar sersemlemiş görevlinin yanından gururla geçerken): İzle bizi, tatlım. Seni çeteyle tanıştıralım. Birkaç imzalı resim alırsın.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Sonunda koridora çıkabilmiştik; hiç gülümsemeyen Pearl, kürklü kollarıyla beni sardı, beraberindekiler etrafımızda bizi gizleyen bir&nbsp;çember oluşturdular. Ne bir şaka, ne de bir soytarılık yapıldı. Sinirlerim, yıldırım çarpmış bir kedi gibi cızırdıyordu; Pearl’e gelince,&nbsp;eskiden beni dehşete düşüren nitelikleri o dayanıklılık, o inatçılık&nbsp;şimdi bir çağlayan gibi güçlü, harekete geçmişti.)</p>
  </blockquote>

  <p class="ilk">PEARL: Bu andan sonra, sesini çıkarma. Ben ne dersem diyeyim, sen ağzını açma. Şapkayı biraz daha indir yüzüne. Güçsüz ve hastaymışsın&nbsp;gibi bana yaslan. Gözlerini kapa. Bırak seni ben idare edeyim.</p>

  <p>Pekâlâ. Şimdi masaya doğru ilerliyoruz. Biletler Jimmy’de. Son çağrıyı çoktan yaptılar, etrafta fazla insan kalmadı. Senin hafıyeler yerlerinden kımıldamadı bile; yorgun ve bezgin bir halleri var. Şimdi bize&nbsp;bakıyorlar. İkisi birden. Onların arasından geçerken, bizim çocuklar onları şaşırtacak, dikkatlerini dağıtacak. Biri geliyor. İyice yaslan, biraz&nbsp;inle; TWA’nın önemli şahsiyetlerinden biri bu... Şimdi Mama’nın nasıl&nbsp;rol kestiğini bir seyret bakalım... (Sesini değiştirerek, tiyatrocu kişiliğine bürünerek, aynı anda hem gülünç hem de ağır bir sesle, hafif yorgun)&nbsp;Bay Calloway? Ah, siz bizim kurtarıcı meleğimizsiniz. Şu anda gerçekten yardıma ihtiyacımız var. Uçağa bir an önce binmeliyiz. Arkadaşım&nbsp;benim müzisyenlerden biri, kendini çok kötü hissediyor. Yürüyemiyor&nbsp;bile. Vegas’ta çalışıyorduk, galiba güneşte fazla kaldı. Güneş, insanın&nbsp;beynini de midesini de bozuyor. Belki de yaptığı perhizdendir. Müzisyenlerin yeme alışkanlıkları çok tuhaftır. Özellikle piyanistlerin. Sosisli sandviçten başka şey koymaz ağzına. Dün gece tam on tane sosisli&nbsp;sandviç yedi. Sağlıklı mı şimdi bu? Kendini zehirlenmiş gibi hissettiğine şaşmamalı. Şaşırdınız mı, Bay Calloway? Sizi pek fazla şeyin şaşırtacağını sanmam, uçak işinde çalışan biri olarak. Yani şu uçak kaçırmalar filan. Dört bir yanda suçlular kol geziyor. New York’a varır varmaz&nbsp;arkadaşımı dosdoğru doktora götüreceğim ki, ona güneşten uzak durmasını ve sosisli sandviç yemekten vazgeçmesini öğütlesin. Ah, teşekkür ederim, Bay Callovvay. Yo, ben koridor tarafına geçeyim. Dostumu cam kenarına oturtalım. Biraz hava alırsa kendisini daha iyi hisseder.</p>

  <p>Tamam, ahbap, gözlerini açabilirsin artık.</p>

  <p class="ilk">TC: Kapalı tutsam daha iyi olacak. Böylece rüyada olduğuma daha çok inanıyorum.</p>

  <p class="ilk">PEARL (rahatlamış, kıkır kıkır gülerek): Her neyse, başardık işte. Dostların seni görmedi bile. Yanlarından geçerken, Jimmy birinin poposuna vurdu, Billy de ötekinin ayağına bastı.</p>

  <p class="ilk">TC: Jimmy nerde?</p>

  <p class="ilk">PEARL: Oğlanlar ekonomik mevkide giderler. Jimmy’nin eşyaları seni değiştirmiş. Gençleştirmiş. Bilhassa ayakkabılar, bayıldım.</p>

  <p class="ilk">HOSTES: Günaydın, Bayan Bailey. Bir kadeh şampanya ister misiniz?&nbsp;</p>

  <p class="ilk">PEARL: Hayır, canım. Ama belki arkadaşım bir şey ister.</p>

  <p class="ilk">TC: Konyak.</p>

  <p class="ilk">HOSTES: Özür dilerim, efendim, ama uçak kalkana kadar yalnız şampanya ikram ediyoruz.</p>

  <p class="ilk">PEARL: Adam konyak istiyor.</p>

  <p class="ilk">HOSTES: Üzgünüm, Bayan Bailey. Yasak.</p>

  <p class="ilk">PEARL (alçak ama madeni, <span style="font-style:italic;">Çiçekten Ev</span>'in provalarından gayet iyi tanıdığım bir sesle): Adama konyağını getir. Bütün şişeyi. Şimdi.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Hostes konyağı getirdi, titreyen ellerimle irice bir kadeh doldurdum: açlık, yorgunluk, korku, son yirmi dört saatte yaşadığım baş döndürücü olaylar etkisini göstermeye başlamıştı. Bir kadeh daha&nbsp;içtim de azıcık kendime geldim.)</p>
  </blockquote>

  <p class="ilk">TC: Olanı biteni sana anlatmam gerekiyor.</p>

  <p class="ilk">PEARL: Hiç gerekmez.</p>

  <p class="ilk">TC: O halde anlatmayacağım. Böylece vicdanın rahat olur. Yalnızca, aklı başında birinin suç diye niteleyeceği hiçbir şey yapmadığımı söyleyebilirim.</p>

  <p class="ilk">PEARL (pırlantalı kol saatine bakarak): Şu anda Palm Springs’in üstünde olmalıydık. Kapının asırlar önce kapandığını duydum. Hostes!</p>

  <p class="ilk">HOSTES: Evet, Bayan Bailey?</p>

  <p class="ilk">PEARL: Neler oluyor?</p>

  <p class="ilk">HOSTES: Oh, şimdi kaptan konuşacak...</p>

  <p class="ilk">KAPTAN’IN SESİ (hoparlörden): Bayanlar, baylar, gecikmeden ötürü özür dileriz. Az sonra havalanacağız. Sabrınız için teşekkür ederim.&nbsp;</p>

  <p class="ilk">TC: Tanrım, İsa ve Meryem.</p>

  <p class="ilk">PEARL: Bir yudum daha iç. Tirtir titriyorsun. Sanki ilk geceymiş gibi. O <span style="font-style:italic;">kadar da</span> kötü olamaz, ya!</p>

  <p class="ilk">TC: Çok daha kötü. Titrememi engelleyemiyorum, havalanmadan durmaz. Belki de New York’a inmeden.</p>

  <p class="ilk">PEARL: Hâlâ New York’ta mı oturuyorsun?</p>

  <p class="ilk">TC: Tanrı’ya şükür.</p>

  <p class="ilk">PEARL: Louis’i anımsıyor musun? Kocamı?</p>

  <p class="ilk">TC: Louis Bellson. Elbette. Dünyadaki en iyi davulcu. Gene Krupa’dan bile iyi.</p>

  <p class="ilk">PEARL: İkimiz de Vegas’ta o kadar çok çalışıyoruz ki, orada bir ev almak mantıklı geldi. Ben tam bir ev kedisi oldum. Çeşit çeşit yemekler pişiriyorum. Bir yemek kitabı yazıyorum. Vegas’ta yaşamak, başka&nbsp;herhangi bir yerde yaşamaktan farksız, yeter ki istenmeyenlerden uzak&nbsp;dur. <span style="font-style:italic;">Kumarbazlar.</span> İşsizler. Ne zaman biri bana, iş bulsam çalışırdım,&nbsp;dese, hemen telefon rehberinin J harfine bakmasını söylerim: Jigololar.&nbsp;Mutlaka iş bulur. Yani, Vegas’ta. Orası umutsuz kadınlar kenti. Ben&nbsp;şanslıyım; doğru adamı buldum ve bunu anlayacak kadar da akıllı davrandım.</p>

  <p class="ilk">TC: New York’ta mı çalışacaksın?</p>

  <p class="ilk">PEARL: İran Salonu’nda.</p>

  <p class="ilk">KAPTAN'IN SESİ: Bayanlar baylar, özür dilerim ama birkaç dakika daha gecikeceğiz. Lütfen yerlerinizden ayrılmayın. İsteyen sigara içebilir.</p>

  <p class="ilk">PEARL (ansızın gerginleşerek): Hiç hoşlanmadım bundan. Kapıyı açıyorlar.</p>

  <p class="ilk">TC: Ne?</p>

  <p class="ilk">PEARL: <span style="font-style:italic;">Kapıyı açıyorlar.</span></p>

  <p class="ilk">TC: Tanrım, İsa..</p>

  <p class="ilk">PEARL: Hiç hoşlanmadım.</p>

  <p class="ilk">TC: Tanrım, İsa..</p>

  <p class="ilk">PEARL: İyice koltuğa gömül. Şapkayı yüzüne doğru çek.</p>

  <p class="ilk">TC: Korkuyorum.</p>

  <p class="ilk">PEARL (elimi tutup okşayarak): Horla.</p>

  <p class="ilk">TC: Horla mı?</p>

  <p class="ilk">PEARL: Horla!</p>

  <p class="ilk">TC: Nefes alamıyorum. Horlayamam ki.</p>

  <p class="ilk">PEARL: Bir denesen iyi olur, çünkü kapıdan dostların giriyor. Galiba uçağı arayacaklar. Şöyle sıkı bir temizlik.</p>

  <p class="ilk">TC: Tanrım, İsa..</p>

  <p class="ilk">PEARL: Horlasana, pis herif, horla! (Horladım; o da elimi daha kuvvetli sıktı; aynı anda çok tatlı bir ninni mırıldanmaya başladı, korkmuş bir çocuğu yatıştıran bir anne gibi. O arada çevremizi saran bir başka mırıltı daha vardı: uçakta neler olup bittiğini merak eden, koridorda bir&nbsp;aşağı bir yukarı gezinen ve ara sıra durup bir yolcuyu inceleyen bu iki&nbsp;gizemli adamın ne yaptığını soran insanların sesi. Dakikalar geçti. Sayıyordum: altı, yedi. Tiktiktik. Sonunda Pearl, anaç melodiyi kesti, elini de çekti. Sonra uçağın büyük yuvarlak kapısının kapandığını duydum.)</p>

  <p class="ilk">TC: Gittiler mi?</p>

  <p class="ilk">PEARL: Ooohh... Ama neyi arıyorlarsa, ele geçirmeyi çok istedikleri belli.</p>

  <p><br /></p>

  <p><br /></p>

  <p class="ilk">Gerçekten de istiyorlardı. Robert M.’nin duruşması tam da beklediğim gibi sonuçlandığı ve jüri onu üç cinayetten birinci derecede suçlu bulduğu halde, California mahkemesi onlarla işbirliğini reddetmeme çok&nbsp;içerlemişti. Bunun farkında değildim; olayın zamanla unutulup gideceğini sandım. Bir yıl kadar sonra en azından kısa bir ziyareti gerektiren&nbsp;bir iş çıkınca, California’ya dönmekte hiç tereddüt etmedim. Ve, daha&nbsp;Bel Air Otel’in giriş kartını doldurmaya başladığım anda tutuklandım,&nbsp;kendimi çıkarcı bir yargıcın karşısında buldum ve beş bin dolar artı&nbsp;Orange Eyalet Hapishanesi’nde süresiz cezaya çarptırıldım; bu, beni&nbsp;haftalarca ya da aylarca ya da yıllarca hapiste tutabilirler, demekti. Ancak kısa süre sonra salıverildim, çünkü tutuklanma celbimde küçük ama&nbsp;önemli bir hata yapılmıştı; aslında New York’ta oturmama karşın, yasal olarak California’da ikamet ettiğimi yazmışlardı, bu durum mahkûmiyet kararımı ve tutukluluğumu geçersiz kılıyordu.</p>

  <p>Ama bunların hepsi henüz çok uzaklardaydı, Pearl’ü ve kanun kaçağı dostunu uçucu bir kasım cennetine götüren gümüşî araçta, kimsenin düşleyemeyeceği şeylerdi. Uçağın gölgesinin çölde dalgalanmasını ve&nbsp;Grand Canyon’a doğru sürüklenişini izledim. Konuştuk, güldük, yedik,&nbsp;şarkı söyledik. Yıldızlar ve havayı dolduran eflatun akşam alacası, mavi karlarla kaplı Rocky Dağları ileride hayal meyal seçiliyordu, tepelerinde limon dilimi gibi asılı duran, yeni ay.</p>

  <p class="ilk">TC: Bak, Pearl. Yeni ay. Hadi dilek tutalım.</p>

  <p class="ilk">PEARL: Ne dileyeceksin?</p>

  <p class="ilk">TC: Her zaman şu andaki kadar mutlu olmayı.</p>

  <p class="ilk">PEARL: Oh, tatlım, bu mucize istemekten farksız. Gerçek bir şey dile.</p>

  <p class="ilk">TC: Ama ben mucizelere inanırım.</p>

  <p class="ilk">PEARL: O zaman tek söyleyebileceğim: sakın kumara başlama.</p>
</body>
</html>
