<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><a id="bookmark0"></a>Merhaba, Yabancı</h2>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk"><span style="font-style:italic;">Zaman</span>: Aralık 1977</p>

  <p class="ilk"><span style="font-style:italic;">Yer.</span> New York’ta bir lokanta, Four Seasons.</p>

  <p>Beni öğle yemeğine davet eden adam, George Claxton, tam on ikide buluşmamızı önerdi ve neden bu kadar erken bir saat saptadığını açıklamadı. Ama nedenini kısa sürede anladım; onu son gördüğümden bu&nbsp;yana, yani bir yıldan biraz fazla bir sürede, bugüne kadar az çok perhiz&nbsp;yapmış, yemesine içmesine dikkat etmiş biri olan George Claxton, iki&nbsp;eliyle birden içen biri olup çıkmıştı. Yerimize oturur oturmaz duble&nbsp;Wild Turkey ısmarladı (“Sek olsun lütfen, buzsuz”), on beş dakika sonra da bir tane daha istedi.</p>

  <p>Şaşırmıştım, yalnızca susuzluğuna değil. En az on beş kilo almıştı; çizgili yeleğinin düğmeleri patlamak üzereymiş gibi görünüyordu, koşudan ve tenisten genellikle pembeleşmiş olan teninin garip bir solukluğu vardı, sanki hapishaneden yeni çıkmıştı. Üstelik kapkara bir gözlük takmıştı; şöyle düşündüm: Ne kadar teatral! Şu bizim iyi, bildik, yalın George Claxton'a ne olmuş böyle? Greenwich ya da Westport ya da&nbsp;her neyse bir yerde Gertrude ya da Alice ya da adı her neyse karısıyla&nbsp;oturan, üç ya da dört ya da beş çocuğu olan, Wall Street’e sağlamca demirlemiş adam, şimdi duble Wild Turkey’leri peş peşe yuvarlıyor ve&nbsp;kara gözlük takıyor!</p>

  <p>Dosdoğru sormamak için kendimi güç tuttum: Hey, sana ne oldu böyle? Onun yerine, “Nasılsın, George?” dedim.</p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk">GEORGE: İyi. İyi. Noel. İsa. Bir türlü ayak uyduramıyorum. Bu yıl benden kart filan bekleme. Kimseye göndermiyorum.</p>

  <p class="ilk">TC: Gerçekten mi? Kartların bir gelenekti âdeta. Şu aile şeyleri, köpeklerle filan. Peki ailen nasıl?</p>

  <p class="ilk">GEORGE: Genişliyor. En büyük kızım ikinci çocuğunu doğurdu. Bir kız.</p>

  <p class="ilk">TC: Tebrikler.</p>

  <p class="ilk">GEORGE: Aslında erkek istiyorduk. Erkek olsaydı, benim adımı verecekti.</p>

  <p class="ilk">TC (düşünceli: Neden buradayım? Neden bu budalayla yemek yiyorum? Sıkıyor beni, her zaman da sıkmıştır): Ya Alice? Alice nasıl?</p>

  <p class="ilk">GEORGE: Alice mi?</p>

  <p class="ilk">TC: Gertrude demek istedim.</p>

  <p class="ilk">GEORGE (suratını asarak, aksi aksi): Resim yapıyor. Bilirsin evimiz tam Sound’dadır. Kendimize ait küçük bir plajımız var. Bütün gün odasına kapanıp pencereden gördüklerini resmediyor. Tekneler filan.</p>

  <p class="ilk">TC: Bu çok hoş.</p>

  <p class="ilk">GEORGE: Bence değil. Smith Koleji’ndendir, sanat bölümünden. Evlenmeden önce pek az resim yapardı. Sonra tümüyle bıraktı. Şimdiyse bütün gün resim yapıyor. <span style="font-style:italic;">Bütün gün.</span> Odasına kapanıp. Garson, şefe&nbsp;mönüyle birlikte buraya gelmesini söyler misiniz? Bana da şunlardan&nbsp;bir tane daha getirin. Buzsuz.</p>

  <p class="ilk">TC: Bu pek İngilizvari, değil mi? Halis, buzsuz viski.</p>

  <p class="ilk">GEORGE: Ağzıma köprü yapılıyor. Dişlerime ne değse acı veriyor. Kimden Noel kartı aldığımı tahmin et. Mickey Manolo’dan. Karakas’lı&nbsp;zengin çocuk... Bizim sınıftaydı.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Mickey Manolo’yu tabii ki hatırlamıyordum ama başımla onayladım, evet, evet, der gibi yaptım. Birlikte okuduğumuz fazlasıyla ağır özel okuldan mezun olalı beri, kırkbilmemkaç yıldır özenle izimi&nbsp;sürmeseydi, George Claxton’ı da anımsamayacaktım. Pennsylvania’lı ortanın biraz üstü bir aileden gelme, sırım gibi, atletik yapılı&nbsp;bir oğlandı; ortak hiçbir yönümüz olmamasına karşın, kendimizi bir&nbsp;tür ittifak içine girmiş bulduk: bütün kitap özetlerini ve İngilizce&nbsp;kompozisyonlarını benim yazmama karşılık o da cebir ödevlerimi&nbsp;yapar ve sınavlarda kopya verirdi. Bunun sonucunda, her yıl ya da&nbsp;iki yılda bir yinelenen bir yemek davetinden ibaret, kırk yıllık bir&nbsp;‘arkadaşlığa’ saplanıp kaldım.)</p>
  </blockquote>

  <p class="ilk">TC: Bu lokantada kadınlara pek rastlanmıyor.</p>

  <p class="ilk">GEORGE: Burayı sevmemin nedeni de bu. Vıcır vıcır konuşan karılar yok. Hoş, erkeksi bir ortam. Benim pek yiyecek halim yok. Dişlerim.&nbsp;Çiğnemek büyük acı veriyor.</p>

  <p class="ilk">TC: Belki biraz poşe yumurta?</p>

  <p class="ilk">GEORGE: Sana anlatmak istediğim bir şey var. Belki birkaç öneride bulunursun.</p>

  <p class="ilk">TC: Tavsiyeme başvuranlar genellikle pişman olurlar. Yine de...</p>

  <p class="ilk">GEORGE: Geçen haziran başladı. En küçük oğlum Jeffrey’in mezuniyetinden hemen sonra. Bir cumartesiydi ve Jeff’le ikimiz küçük kumsalımızda tekneyi boyuyorduk. Jeff bira ve sandviç almak için eve girdi, ben de hemen soyunup suya atladım. Su hâlâ çok serindi. Sound’da&nbsp;temmuzdan önce pek yüzülmez. Her neyse, sırtüstü yatmış hayatımdan&nbsp;memnun yüzerken, suya batıp çıkan şişeyi gördüm.</p>

  <p>Sodalı içeceklerin konduğu, açık renk bir şişeydi. Biri mantarla tıkamış, yapışkan bantla kapatmıştı. Ama içindeki kâğıdı, notu görebiliyordum. İçimden gülmek geldi; aynı şeyi çocukken ben de yapardım, mesaj yazıp şişeye sokar, denize fırlatırdım: <span style="font-style:italic;">İmdat! Denizde Kayboldum!</span></p>

  <p>Şişeyi yakaladım, kıyıya döndüm. İçindekini merak ediyordum. Evet, bir ay öncesine ait bir nottu ve Larchmont’ta yaşayan bir kız tarafından yazılmıştı. Şöyle diyordu: <span style="font-style:italic;">Merhaba</span>, <span style="font-style:italic;">yabancı, adım Linda Reilly&nbsp;ve on iki yaşındayım. Bu mektubu bulursanız lütfen nerede ve ne zaman&nbsp;bulduğunuzu haber verin. Bunu yaparsanız size bir kutu ev yapımı kurabiye gönderirim.</span></p>

  <p>Nedense, Jeff sandviçlerle döndüğünde, şişeden ona söz etmedim. Nedenini bilmiyorum, ama söylemedim. Şimdi, keşke söyleseydim, diyorum. O zaman belki hiçbir şey olmazdı. Kendime saklamak istediğim&nbsp;bir sırdı sanki. Bir oyun.</p>

  <p class="ilk">TC: Acıkmadığına emin misin? Ben yalnız omlet alacağım.</p>

  <p class="ilk">GEORGE: Oldu. Bir omlet, çok yumuşak.</p>

  <p class="ilk">TC: Sen de böylece genç hanıma, Bayan Reilly’ye yazdın?</p>

  <p class="ilk">GEORGE (duraksayarak): Evet. Evet, yazdım.</p>

  <p class="ilk">TC: Ne dedin peki?</p>

  <p class="ilk">GEORGE: Pazartesi büroya dönünce, çantamı karıştırırken notu buldum. “Buldum” diyorum çünkü oraya koyduğumu unutup gitmiştim. Aklımdan çocuğa bir kart atmak geçti; yalnızca hoş bir jest olarak, bilirsin. Ama o gün, martiniden fazlasıyla hoşlanan bir müşterimle yemeğe çıktım. Aslında öğlenleri hiç içmezdim; başka zamanlarda da içmem&nbsp;ya. Her neyse, o gün iki martini içtim, ofise döndüğümde başım fırıl fırıldı. Oturup küçük hanıma uzun bir mektup yazdım, kendi elimle; nerede oturduğumu, şişeyi nasıl bulduğumu; sonra ona şans diledim ve&nbsp;aptalca bir şey ama, yabancı olmama rağmen, ona bir dostun sıcak dileklerini gönderdiğimi ekledim.</p>

  <p class="ilk">TC: İki martinilik bir mektup. Peki ama bunda ne sakınca var?</p>

  <p class="ilk">GEORGE: Gümüş Mermiler. Martiniye böyle diyorlar: Gümüş Mermiler.</p>

  <p class="ilk">TC: Omlet ne olacak? Hiç dokunmayacak mısın?</p>

  <p class="ilk">GEORGE: Tanrı aşkına! Dişim çok <span style="font-style:italic;">ağrıyor.</span></p>

  <p class="ilk">TC: Gerçekten lezzetli. Yani bir lokanta omleti için.</p>

  <p class="ilk">GEORGE: Bir hafta kadar sonra, büyük bir kutu kurabiye geldi. Ofisime gönderilmişti. Cevizli, çikolatalı kurabiyeler. Ofistekilere dağıttım ve herkese kızımın yaptığını söyledim. Çocuklardan biri, “Yaa, öyle&nbsp;mi?” dedi. “Yaşlı George’un gizli bir sevgilisi olduğuna bahse girerim.”&nbsp;</p>

  <p class="ilk">TC: Kurabiyelerin yanında mektup da var mıydı?</p>

  <p class="ilk">GEORGE: Hayır. Ama ben bir teşekkür mektubu yazdım. Çok kısa. Sigaran var mı?</p>

  <p class="ilk">TC: Sigarayı bırakalı yıllar oldu.</p>

  <p class="ilk">GEORGE: Bense yeni başladım. Ama hâlâ satın almıyorum. Arada bir tüttürüyorum işte. Garson, bana bir paket sigara getirebilir misiniz?&nbsp;Markası fark etmez, yeter ki mentollü olmasın. Bir tane de Wild Turkey, lütfen.</p>

  <p class="ilk">TC: Ben bir kahve rica edeceğim.</p>

  <p class="ilk">GEORGE: Ama teşekkür notuma yanıt geldi. Uzun bir mektup. Beni gerçekten etkiledi. Kendi resmini de eklemişti. Renkli bir polaroid. Üstünde mayoyla plajda duruyordu. On iki yaşında olabilir, ancak on altı&nbsp;gösteriyordu. Kısa, kıvırcık, siyah saçlı ve masmavi gözlü, çok güzel&nbsp;bir çocuk.</p>

  <p class="ilk">TC: Humbert Humbert'ın gölgeleri.</p>

  <p class="ilk">GEORGE: Kimin?</p>

  <p class="ilk">TC: Önemli değil. Bir roman karakteri.</p>

  <p class="ilk">GEORGE: Ben hiç roman okumam. Okumaktan nefret ederim.</p>

  <p class="ilk">TC: Evet, biliyorum. Senin tüm kitap özetlerini ben çıkarmaz mıydım? Peki Bayan Linda Reilly’nin söyleyecek nesi varmış?</p>

  <p class="ilk">GEORGE (tam beş saniye sustuktan sonra): Çok üzücüydü. Dokunaklı. Larchmont’a yeni taşındıklarını, hiç arkadaşı olmadığını ve denize bir düzine şişe attığını, ama bunlardan birini bulup da cevap veren tek kişinin ben olduğumu yazıyordu. “Wisconsin’denmiş, babası ölmüş, annesi de üç kızı olan bir adamla evlenmiş, hiçbiri de Linda’yı&nbsp;sevmiyormuş. On sayfalık mektuptu, hatasız. Bir çok akıllıca şey söylüyordu. Ama gerçekten acınası bir haldeydi. Yeniden yazacağımı umuyormuş, belki de Larchmont’a gidebilir ve onunla buluşabilirmişim.&nbsp;Bunlar seni sıkıyor mu? Eğer öyleyse...</p>

  <p class="ilk">TC: Lütfen devam et.</p>

  <p class="ilk">GEORGE: Resmi sakladım. Daha doğrusu, cüzdanıma koydum. Kendi çocuklarımın resimlerinin yanına. Çünkü mektup yüzünden, onu da kendi çocuğummuş gibi görmeye başlamıştım. Mektubu aklımdan çıkaramıyordum. Ve o gece, trenle eve dönerken, çok nadir yaptığım bir şeyi yaptım. Trenin barına gittim, birkaç sert içki ısmarladım ve mektubu&nbsp;tekrar tekrar okudum. Sonunda ezberledim. Sonra eve varınca, karıma&nbsp;biraz çalışacağımı söyledim. Çalışma odama kapandım ve Linda’ya&nbsp;yazmaya koyuldum. Gece yarısına kadar yazdım.</p>

  <p class="ilk">TC: Bu arada sürekli içiyor muydun?</p>

  <p class="ilk">GEORGE (şaşırmış): Neden?</p>

  <p class="ilk">TC: Yazdıklarını etkilemiş olabilir de.</p>

  <p class="ilk">GEORGE: Evet, içiyordum ve sanırım oldukça duygusal bir mektup oldu. Ama bu çocuk için öyle üzülüyordum ki. Ona yardım etmek istiyordum. Kendi çocuklarımın bazı sorunlarından söz ettim. Harriet’ın sivilcelerinden ve nasıl hiç erkek arkadaşı olmadığından -ta ki cildini düzeltene dek. Yetişme çağında karşılaştığım kendi sorunlarımdan da bahsettim.</p>

  <p class="ilk">TC: Ya? Ben senin ideal Amerikan gençliğinin ideal yaşamının keyfini çıkardığını sanırdım.</p>

  <p class="ilk">GEORGE: Ben insanlara göstermek istediklerimi gösteririm. İçerdeyse bambaşka bir hikâye sürer.</p>

  <p class="ilk">TC: Beni kandırmayı başardın.</p>

  <p class="ilk">GEORGE: Gece yarısına doğru karım kapıya vurdu. Bir şey mi var, diye sordu, ben de gidip yatmasını, bitirmem gereken âcil bir mektup olduğunu, bitirir bitirmez de postaneye gidip postalayacağımı söyledim. Neden sabaha kadar bekleyemeyeceğimi sordu, on ikiyi geçmişti. Kendimi kaybettim. Otuz yıldır evliyim ve ona bağırdığım günlerin toplamı, iki elin parmaklarını geçmez. Gertrude hârika, hârika bir kadındır.&nbsp;Onu tüm kalbimle severim. Allah kahretsin, gerçekten severim! Ama&nbsp;ona bağırdım: Hayır, bekleyemez. Bu gece gitmeli. Çok önemli.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Bir garson George’a açılmış bir paket sigara getirdi. Bir tane alıp dudaklarına yerleştirdi, garson da yaktı, iyi de oldu çünkü elleri öyle&nbsp;titriyordu ki, kendini yakmadan kibriti tutmayı beceremeyecekti.)&nbsp;</p>
  </blockquote>

  <p class="ilk">Eh, Tanrı şahit, <span style="font-style:italic;">çok</span> önemliydi. Çünkü mektubu o gece postalamadığım&nbsp;takdirde, bir daha yapamayacağımı hissediyordum. Belki ayılınca fazla&nbsp;kişisel ya da öyle bir şey olduğuna inanırdım. Oysa karşımda bana kalbini açan yalnız ve mutsuz bir çocuk vardı: benden haber alamazsa kimbilir neler hissedecekti? Hayır. Hemen arabama atladım ve postaneye&nbsp;gittim, mektubu postaya atar atmaz, kendimi eve dönemeyecek kadar&nbsp;bitkin hissettim. Arabada uyuyakaldım. Uyandığımda tanyeri ağarmıştı&nbsp;ama karım uyuyordu, döndüğümü fark etmedi.</p>

  <p>Trene yetişmek istiyorsam bir an önce tıraş olup üstümü değiştirmeliydim. Ben tıraş olurken Gertrude banyoya girdi. Gülümsüyordu; dün geceki küçük öfke nöbetime hiç değinmedi. Elinde cüzdanımı tutuyordu, şöyle dedi: “George, annen için Jeff in mezuniyet fotoğrafını büyüteceğim,” sonra da cüzdanımdaki resimleri karıştırmaya başladı. O ansızın konuşuncaya kadar, aklıma bile gelmemişti: “Kim bu kız?”</p>

  <p class="ilk">TC: Larchmont’lı genç hanımdı tabii.</p>

  <p class="ilk">GEORGE: Keşke bütün hikâyeyi o anda anlatsaydım. Ama ben... Her ne halse, işe birlikte gidip geldiğimiz bir arkadaşın kızı olduğunu söyledim.&nbsp;Resmi trendekilere gösteriyordu, barda unutmuş, dedim. Onu bir dahaki&nbsp;görüşümde vermek üzere alıp cüzdanıma koymuştum.</p>

  <p><span style="font-style:italic;">Garçon, un autre de Wild Turkey</span>, <span style="font-style:italic;">s'il vous plait</span></p>

  <p class="ilk">TC (garsona): Duble olmasın.</p>

  <p class="ilk">GEORGE (nahoş bir tatlılıkla): Fazla içtiğimi mi söylemeye çalışıyorsun?</p>

  <p class="ilk">TC: Eğer ofise döneceksen, evet.</p>

  <p class="ilk">GEORGE: Ama ofise dönmeyeceğim. Kasım başından beri gitmedim oraya. Bir sinir buhranı geçiriyormuşum. Aşırı çalışma. Yorgunluk. Evde sakin sakin dinlendiğim ve bana hayran karım tarafından özenle bakıldığım varsayılıyor. Oysa o odasına kapanmış teknelerin resmini yapıyor. <span style="font-style:italic;">Bir tekne.</span> Aynı kahrolası tekneyi tekrar tekrar boyuyor.</p>

  <p class="ilk">TC: George, tuvalete gitmem gerekiyor.</p>

  <p class="ilk">GEORGE: Yoksa benden mi kaçıyorsun? Sana bütün cebir yanıtlarını veren eski okul arkadaşından kaçmıyorsun ya?</p>

  <p class="ilk">TC: Öyle bile olsa, sınıfta çakmıştım! Hemen dönerim.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Çişim gelmemişti; düşüncelerimi toplamaya ihtiyacım vardı. Oradan gizlice sıvışıp sessiz bir sinema salonuna gizlenecek cesaretim yoktu, ama o masaya geri dönmek istemediğimden emindim. Ellerimi yıkadım, saçlarımı taradım. İki adam girdi, pisuarların önünde&nbsp;yerlerini aldılar. Bir tanesi, “Şu kafayı bulan. Onu sanki tanıyorum&nbsp;bir yerden,” dedi. Arkadaşı: “Eh, tümüyle yabancı sayılmaz. Adı&nbsp;George Claxton.” “Atıyorsun! ” “Biliyorum, çünkü eskiden patronumdu.” “Ee, ne oldu?” “Farklı öyküler anlatılıyor. “Sonra ikisi de&nbsp;sustu, herhalde benim yüzümden. Yemek salonuna döndüm.)&nbsp;</p>
  </blockquote>

  <p class="ilk">GEORGE: Demek <span style="font-style:italic;">vazgeçmedin?</span></p>

  <blockquote style="margin: 0 0 0 40px; border: none; padding: 0px;">
    <p class="ilk">(Aslında biraz daha yatışmış görünüyordu, daha az sarhoş. Makul bir şekilde kibriti çakmayı ve sigarasını yakmayı becerdi.)</p>
  </blockquote>

  <p>Gerisini dinlemeye hazır mısın?</p>

  <p class="ilk">TC (suskun, ama teşvik edici bir baş hareketiyle.)</p>

  <p class="ilk">GEORGE: Karım bir şey demedi, resmi cüzdana geri soktu. Tıraş olmayı sürdürdüm ama iki yerimi kestim. Akşamdan kalmayalı o kadar uzun zaman olmuştu ki, ne berbat bir şey olduğunu unutmuştum. O ter, midem; sanki jilet sıçmaya çalışıyordum. Çantama bir şişe burbon koydum&nbsp;ve trene biner binmez doğruca tuvalete yollandım. İlk yaptığım resmi&nbsp;yırtıp klozete atmak oldu. Sonra kapağın üstüne oturdum, şişeyi açtım.&nbsp;İlk yudum midemi bulandırdı. Üstelik kor gibi yakıcıydı. Midem Hades’ti sanki. Ama bir süre sonra sakinleşmeye ve hayret etmeye başladım: Neden bu kadar telaşlanıyordum ki? Yanlış bir şey yapmamıştım.&nbsp;Ayağa kalkınca yırtılmış Polaroid’in hâlâ klozetteki suyun içinde yüzdüğünü gördüm. Sifonu çektim; resmin parçaları, başı ve bacakları ve&nbsp;kolları fırıl fırıl dönmeye başladı, bu da başımı döndürdü: onu bıçakla&nbsp;doğramış bir katil gibi hissediyordum kendimi.</p>

  <p>Grand Central'a vardığımızda çalışacak durumda olmadığımı biliyordum, yürüyerek Yale Club’a gittim, bir oda kiraladım. Sekreterimi aradım, Washington’a gitmem gerektiğini, ertesi gün döneceğimi bildirdim. Sonra evi aradım ve karıma işim çıktığını, geceyi kulüpte geçireceğimi söyledim. Sonra yatağa girdim ve düşündüm: akşama kadar&nbsp;uyurum; beni rahatlatması için de bir kadeh içerim, sinirlerim yatışır,&nbsp;güzelce uyurum. Ama yapamadım, yani bütün şişeyi içip bitirmeden&nbsp;önce. Ah, ondan sonra nasıl da güzel uyudum! Ertesi sabah ona kadar.&nbsp;</p>

  <p class="ilk">TC: Nerdeyse yirmi saat.</p>

  <p class="ilk">GEORGE: Doğru. Uyandığımda kendimi gayet zinde hissediyordum. Yale Club’ta çok iyi bir masör vardır, bir Alman, elleri bir goril kadar&nbsp;güçlü. O adam insanı kendine getiriyor. Evet, biraz sauna, kemik kütürdeten bir masaj ve buz gibi suyun altında on beş dakika. Yemeği de kulüpte yedim. Alkolsüz tabii, ama inan, aç kurtlar gibiydim. Dört kuzu&nbsp;pirzola, iki fırında patates, kremalı ıspanak, bir bütün mısır, bir litreye&nbsp;yakın süt, iki dilim böğürtlenli pasta...</p>

  <p class="ilk">TC: Keşke şu anda da bir şeyler yesen...</p>

  <p class="ilk">GEORGE (haşin bir azarlama, şaşırtıcı biçimde kaba): Kes sesini!</p>

  <p class="ilk">TC: (Sessizlik)</p>

  <p class="ilk">GEORGE: Özür dilerim. Bir an kendi kendimle konuştuğumu sandım. Burada olduğunu unutmuştum sanki. Ve sesin...</p>

  <p class="ilk">TC: Anlıyorum. Neyse, mükellef bir yemek yemiştin ve kendini oldukça iyi hissediyordun.</p>

  <p class="ilk">GEORGE: Çok doğru. Suçlu, mükellef bir yemek yemişti. Sigara?</p>

  <p class="ilk">TC: Kullanmıyorum.</p>

  <p class="ilk">GEORGE: Doğru. İçmiyorsun. Yıllardır içmedin.</p>

  <p class="ilk">TC: Dur seninkini yakayım.</p>

  <p class="ilk">GEORGE: Burayı yakmadan bir kibriti kullanmayı becerebilirim, sağol. Evet, nerde kalmıştık? Hah, evet, suçlu adam, bürosunun yolunu tutmuştu; sakinleşmiş ve pırıl pırıl.</p>

  <p>Çarşambaydı. Temmuzun ikinci haftası; kavurucu bir sıcak vardı. Sekreterim Bayan Reilly’nin telefonda olduğunu haber verdiğinde, ofisimde yalnızdım. Bağlantıyı o an kuramadım ve kim? diye sordum. Ne&nbsp;istiyormuş? Sekreterim de, özelmiş, dedi. Aynı anda jeton düştü. Ah,&nbsp;evet, dedim, bağlayın.</p>

  <p>Ve dinledim: “Bay Claxton, ben Linda Reilly. Mektubunuzu aldım. Aldığım en güzel mektup. Sizin gerçek bir dost olduğunuzu hissediyorum, işte sizi aramaya bu yüzden cesaret ettim. Bana yardım edebileceğinizi umuyorum. Çünkü bir şey oldu ve eğer siz yardım etmezseniz ne&nbsp;yapacağımı bilmiyorum.” Tatlı bir genç kız sesiydi, ama öyle soluk soluğa, öyle heyecanlıydı ki, daha yavaş konuşmasını rica etmek zorunda&nbsp;kaldım. “Fazla vaktim yok, Bay Claxton. Üst kattan arıyorum; annem&nbsp;aşağıdaki almacı her an kaldırabilir. Mesele şu, benim bir köpeğim var.&nbsp;Jimmy. Altı yaşında fakat hâlâ çok yaramaz. Çocukluğumdan beri yanımda, sahip olduğum tek şey o. Gerçek bir centilmendir, görüp görebileceğiniz en tatlı köpektir. Ama annem onu uyutmalarını istiyor. Ölürüm ben! Yaşayamam. Bay Claxton, lütfen, Larchmont’a gelip benimle Safeway’in önünde buluşur musunuz?</p>

  <p>Jimmy’yi yanımda getiririm, siz de alıp götürürsünüz. Ne yapacağımıza karar verene kadar onu saklarsınız. Daha fazla konuşamayacağım. Annem merdivenleri çıkıyor. Yarın fırsat bulur bulmaz sizi arayacağım,&nbsp;bir tarih kararlaştırırız...”</p>

  <p class="ilk">TC: Peki <span style="font-style:italic;">sen</span> ne dedin?</p>

  <p class="ilk">GEORGE: Hiçbir şey. Kapattı.</p>

  <p class="ilk">TC: Peki ama ne <span style="font-style:italic;">derdin?</span></p>

  <p class="ilk">GEORGE: O kapatır kapatmaz, tekrar aradığında olur, demeye karar verdim. Evet, zavallı çocuğun köpeği kurtarmasına yardım edecektim.&nbsp;Alıp eve götüremezdim tabii. Bir köpek çiftliğine filan bırakacaktım.&nbsp;Eğer işler başka türlü yürüseydi, aynen böyle yapacaktım.</p>

  <p class="ilk">TC: Anlıyorum. Bir daha aramadı, değil mi?</p>

  <p class="ilk">GEORGE: Garson, şu koyu şeylerden bir tane daha istiyorum. Bir bardak da Perrier, lütfen. Evet, aradı. Söyledikleri kısaca şunlar: “Bay Claxton, çok üzgünüm; telefon açmak için komşulardan birinin evine&nbsp;gizlice girdim, çok acele etmeliyim. Annem dün gece mektuplarınızı,&nbsp;bana yazdığınız mektupları buldu. Delidir, kocası da öyle. Hep korkunç&nbsp;şeyler düşünürler, bu sabah ilk iş olarak Jimmy’yi elimden aldı; daha&nbsp;fazla konuşamam, daha sonra yine deneyeceğim.”</p>

  <p>Ama bir daha ondan haber alamadım; en azından doğrudan doğruya. Birkaç saat sonra karım aradı; öğleden sonra üçte filan. Dedi ki: “Sevgilim, mümkün olduğu kadar çabuk eve gel.” Sesi öyle sakindi ki,&nbsp;müthiş bir gerilim içinde olduğunu anlamıştım; nedenini de aşağı yukarı tahmin ediyordum; yine de, söylediklerine çok şaşırmış gibi yaptım:&nbsp;“Burada iki polis memuru var. Biri Larchmont’tan diğeri de köyden.&nbsp;Seninle konuşmak istiyorlar. Nedenini bana söylemiyorlar.”</p>

  <p>Trenle filan uğraşmadım. Bir limuzin kiraladım. Hani şu içinde barı olan limuzinlerden. Yol pek uzun sayılmazdı, bir saat kadar, yine de birkaç Gümüş Mermi yuvarlamayı becerdim. Fazla yararı olmadı; gerçekten korkmuştum.</p>

  <p class="ilk">TC: Peki ama neden, Tanrı aşkına? Ne yapmıştın ki? Bay İyi Çocuğu, Bay Mektup Arkadaşını oynamıştın yalnızca.</p>

  <p class="ilk">GEORGE: Keşke o kadar düzgün olsaydı. O kadar temiz. Her neyse, eve gittiğimde polisler salonda oturmuş televizyon izliyorlardı. Karım&nbsp;kahve ikram ediyordu. Odadan çıkmayı önerdiğinde, hayır dedim, burada kalıp her neyse dinlemeni istiyorum. Polisler gençti, utanmış görünüyorlardı. Ne de olsa zengin bir adamdım, önemli bir vatandaş, kiliseye giden, beş çocuk babası. Onlardan korkmuyordum. Korkan,&nbsp;Gertrude’du.</p>

  <p>Larchmont'lu polis durumu açıkladı. Bürosuna Bay ve Bayan Henry Wilson’ın on iki yaşındaki kızları Linda Reilly’nin, benim adımda, elli iki yaşında bir adamdan ‘şüpheli’ mektuplar aldığını bildiren bir&nbsp;şikâyet gelmişti ve durumu yeterince açıklayamadığım sürece Wilson’lar beni suçlamaya niyetliydiler.</p>

  <p>Güldüm. Ah, en az Noel Baba kadar şendim. Bütün öyküyü anlattım. Şişeyi bulduğumu. Yalnızca çikolatalı kurabiye sevdiğim için yanıtladığımı. Gülümsediler, özür dilediler, koca ayaklarını kıpırdattılar ve bugünlerde ana babaların nasıl da kolayca garip fikirlere kapıldığını&nbsp;bilirsiniz, dediler. Olanları saçma sapan bir yanlış anlama olarak kabul&nbsp;etmeyen tek kişi, Gertrude’du. Aslında hiç fark etmemiştim ama, odayı ben daha sözlerimi bitirmeden terk etmişti.</p>

  <p>Polisler gittikten sonra, onu nerede bulacağımı biliyordum. O odada, resim yaptığı yerde. Karanlıktı ve düz arkalıklı bir iskemlede oturmuş karanlığa bakıyordu. “Cüzdanındaki resim,’’dedi. “Kız oydu.” Yalanladım. O da, “Lütfen, George,” dedi. “Yalan söylemene gerek yok. Bir kere daha yalan söylemek zorunda kalmayacaksın.”</p>

  <p>O gece o odada yattı, ondan sonra da her gece. Kendini tekne resimleriyle birlikte oraya kilitleyerek. Bir tekneyle.</p>

  <p class="ilk">TC: Tamam, biraz düşüncesizlik etmiş olabilirsin, ama neden bu kadar bağışlamaz bir tutum takındığını anlayamıyorum.</p>

  <p class="ilk">GEORGE: Nedenini söyleyeyim. Bu, polisin bizi ilk ziyareti değildi.</p>

  <p>Yedi yıl önce ani bir kar fırtınasına yakalanmıştım. Arabamı sürüyordum; evden fazla uzakta olmamama rağmen, birkaç kez yolumu kaybettim. Birçok kişiye yolu sordum. Bir tanesi bir çocuktu, genç bir&nbsp;kız. Bir iki gün sonra eve polis geldi. Evde yoktum, Gertrude’la konuşmuşlar. Son kar fırtınası sırasında, tarifi bana uyan ve benimkiyle aynı&nbsp;plakalı Buick kullanan bir adamın arabadan indiğini ve kendini genç bir&nbsp;kıza gösterdiğini, teşhir ettiğini söylemişler. Kıza edepsiz laflar etmiş.&nbsp;Kız plaka numarasını bir ağacın altına, karın üzerine yazmış, fırtına&nbsp;dindiğinde hâlâ okunabilir vaziyetteymiş. Plakanın bana ait olduğunu&nbsp;yadsımanın yararı yoktu, ancak öykü doğru değildi. Gertrude’u ve polisi, kızın yalan söylediğine ya da plaka numarasıyla ilgili bir hata yaptığına inandırdım.</p>

  <p>Şimdiyse polis bir kez daha gelmişti. Başka bir genç kız için.&nbsp;</p>

  <p>Karım hâlâ odasından çıkmıyor. Resim yapıyor. Çünkü bana inanmıyor. Numarayı kara yazan kızın doğru söylediğine inanıyor. Ben masumum. Tanrı önünde, çocuklarımın başı üzerine yemin ederim ki, ben&nbsp;masumum. Ama karım kapısını kilitliyor ve camdan dışarı bakıyor. Bana inanmıyor. Ya sen?</p>

  <blockquote style="margin: 0 0 0 40px; border: none; padding: 0px;">
    <p class="ilk">(George kara gözlüğünü çıkardı, bir peçeteyle parlattı. Onu neden taktığını şimdi anlamıştım. Sararmış göz aklarının şiş, kırmızı damarlarla yol yol olmasından değildi. Nedeni, gözlerinin bir çift kırılmış prizma gibi olmasındandı. Bir acının, kederin bir yere böylesine kalıcı bir biçimde yerleştiğini daha önce hiç görmemiştim, bir&nbsp;cenahın bıçağı onu ebediyen çirkinleştirmişti sanki. Dayanılmazdı,&nbsp;gözlerini bana dikince hemen bakışlarımı kaçırdım.)</p>
  </blockquote>

  <p class="ilk"><span style="font-style:italic;">Sen</span> inanıyor musun bana?</p>

  <p class="ilk">TC (masadan uzanıp elini var gücümle tutarak): Elbette, George. Elbette inanıyorum sana.</p>
</body>
</html>
