<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: center;">El Oyması Tabutlar</h2>

  <h3 id="sigil_toc_id_3" style="text-align: center;"><a id="bookmark2"></a>Bir Amerikan Cinayetinin Gerçeğe Dayalı Öyküsü</h3>

  <p><br /></p>

  <p><br /></p>

  <p><br /></p>

  <p class="ilk">Mart, 1975.</p>

  <p>Batı’daki küçük eyaletlerden birinde bir kasaba. Bir sürü geniş tarlanın ve onları çevreleyen sığır üretme çiftliğinin odak noktası; nüfusu on binden az, on iki kilisesi ve iki lokantası var. Gerçi on yıldır tek film oynatmamış olsa da, sinema salonu suratsız ve neşesiz, Ana Cadde’de duruyor hâlâ. Bir zamanlar orada bir otel de vardı, ama kapandı, şimdilerde bir yolcunun bulabileceği tek sığınak, Prairie Moteli.</p>

  <p>Motel temiz, odalar iyi ısıtılmış; hakkında söylenecek tek şey de bu. Jake Pepper adında bir adam, yaklaşık beş yıldır orada yaşıyor. Elli sekiz yaşında, yetişkin dört erkek çocuk babası bir dul. Bir seksene yakın boyu ve sağlık fışkıran bedeniyle en az on beş yaş daha genç görünüyor. Menekşe mavisi gözleri ve bazen gülümsemeyi andıran, bazen de andırmayan hareketlerle kıvrılan ince dudaklarıyla yakışıklı, erkeksi bir yüzü var. Oğlan çocukları gibi görünmesinin gizi, ne ince yapısı, ne toparlak, olgun elma yanakları, ne de gizemli, yaramaz sırıtışları; birinin küçük erkek kardeşi gibi görünmesinin nedeni, saçları: koyu sarı, kısacık kesilmiş ve perçemleri öyle gür ki, gerçekte onları tarayamıyor, yalnızca ıslatıp yatırıyor.</p>

  <p>Jake Pepper, Eyalet Soruşturma Bürosu’nun dedektiflerinden. İlk tanışmamız, başka bir eyaletteki dedektiflerden biri olan, ortak bir dostumuz sayesinde oldu. 1972’de bana yazdığı mektupta, beni ilgilendireceğini tahmin ettiği bir olayın, bir cinayet davasının üzerinde çalıştığını bildirdi. Onu aradım ve üç saat konuştuk. Söyledikleri çok ilgimi çekmişti, ama oraya gidip durumu bizzat incelemek istediğimi söyleyince, telaşlandı; bunun için henüz erken olduğunu, kendi araştırmalarını tehlikeye sokabileceğini söyledi, fakat beni haberdar edeceğine söz verdi. Bundan sonraki üç yıl boyunca birkaç ayda bir telefonlaştık. Bir labirent gibi giderek karmaşık bir hal alan olay, kördüğüme dönüşmüşe benziyordu. Sonunda dedim ki: Bırak da oraya gelip etrafı bir kolaçan edeyim.</p>

  <p>Böylece kendimi soğuk bir mart gecesi Jake Pepper’ın motel odasında, Batı’nın bu ücra, küçük kasabasının soğuk, rüzgârların üfürdüğü varoşlarında buldum. Aslında oda hoştu, sıcaktı; ne de olsa beş yıldır Jake’in yuvasıydı, ailesine, oğullarına ve torunlarına ait resimleri ve çoğu İç Savaş hakkındaki yüzlerce kitabı koyduğu rafları kendi yapmıştı. Kitaplar zeki birinin zevkini yansıtıyordu: Dickens, Melville, Trollope ve Mark Twain’e düşkündü.</p>

  <p>Jake bağdaş kurmuş, yerde oturuyordu; yanında bir bardak burbon. Önünde açık bir satranç tahtası; dalgın dalgın taşları oynatıyor.</p>

  <p><br /></p>

  <p class="ilk">TC: Şaşırtıcı olan, kimsenin bu davadan haberi olmaması. Nerdeyse kimse duymamış.</p>

  <p class="ilk">JAKE: Sebepleri var.</p>

  <p class="ilk">TC: Bir türlü doğru biçimde sıralayamadım. Parçalarının yarısı eksik bir yap-boz gibi.</p>

  <p class="ilk">JAKE: Nereden başlayalım dersin?</p>

  <p class="ilk">TC: En başından.</p>

  <p class="ilk">JAKE: Çalışma masasına git. En alttaki çekmeceye bak. Küçük karton kutuyu gördün mü? İçine bir bakıver.</p>

  <blockquote style="margin: 0 0 0 40px; border: none; padding: 0px;">
    <p class="ilk">(İçinde, minyatür bir tabut vardı. Son derece güzel bir parçaydı, açık renk pelesenkten oyulmuştu. Süssüzdü, menteşeli kapağını kaldırınca, tabutun boş olmadığını gördüm. Bir fotoğraf vardı içinde: orta yaşlı iki kişinin, karşıdan karşıya geçen bir erkekle bir kadının habersiz çekilmiş, sıradan bir resmi. Poz verilmemişti: insan, resmi çekilenlerin bundan habersiz olduğunu hemen anlıyordu.)</p>
  </blockquote>

  <p class="ilk">İşte o küçük tabut. Bence buna, başlangıç diyebilirsin.</p>

  <p class="ilk">TC: Peki ya resim?</p>

  <p class="ilk">JAKE: George Roberts’le karısı. George ve Amelia Roberts.</p>

  <p class="ilk">TC: Bay ve Bayan Roberts. Tabii ya. İlk kurbanlar. Adam avukattı, değil mi?</p>

  <p class="ilk">JAKE: Avukattı ve bir sabah (tam olarak 1970 Ağustosunun onunda) postada bir armağan buldu. Şu küçük tabut. İçinde de resim. Roberts kaygısız, neşeli biriydi; alıp adliyedeki dostlarına gösterdi, bir şakaymış gibi karşıladı. Bir ay sonra George ve Amelia ölmüşlerdi.</p>

  <p class="ilk">TC: Senin davayı üstlenmen ne kadar sürdü?</p>

  <p class="ilk">JAKE: Hemen. Onları bulmalarının üzerinden bir saat geçmişti ki, ben Büro’dan iki ajanla birlikte buraya gelmek üzere yola çıkmıştım bile. Vardığımızda, cesetler hâlâ arabadaydı. Yılanlar da öyle. Manzarayı ölene kadar unutmayacağım. Asla.</p>

  <p class="ilk">TC: Geriye dön ve ayrıntılı bir biçimde tarif et.</p>

  <p class="ilk">JAKE: Roberts’ların çocuğu yoktu. Düşmanları da. Herkes severdi onları. Amelia kocasının yanında çalışıyordu; sekreteriydi. Bir tek arabaları vardı ve işe hep birlikte giderlerdi. Olay sabahı hava sıcaktı. Ortalık yanıyordu. Arabaya gidip de tüm camları kapalı bulunca epey şaşırmışlardır, sanırım. Her neyse, arabaya ayrı kapılardan girdiler ve yerlerine oturdukları an uuuvv! bir sürü çıngıraklı yılan tarafından şimşek gibi çarpıldılar. Arabada dokuz büyük çıngıraklı bulduk. Hepsine de amfetamin şırınga edilmişti; çıldırmışlardı, Roberts’lerin ısırılmadık yerini bırakmamışlar: boyun, kollar, kulaklar, yanaklar, eller... Zavallılar. Kafaları öyle şişmişti ki, yeşile boyanmış Halloween kabaklarına benziyordu. Herhalde o anda can verdiler. Umarım öyledir. Gerçekten umduğum tek şey bu.</p>

  <p class="ilk">TC: Çıngıraklı yılan bu civarda pek yaygın değildir. Özellikle o boydakiler. Buraya getirilmiş olmalılar.</p>

  <p class="ilk">JAKE: Öyle. Texas, Nogales’teki bir yılan çiftliğinden. Ama şimdi bunu nereden öğrendiğimi anlatmanın sırası değil.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Dışarıda, iri kar taneleri toprağı kaplamıştı; daha bahara çok vardı, camı döven sert rüzgâr, hâlâ kışta olduğumuzu haberliyordu. Ama rüzgârın sesi, çınçın öten, tıslayan yılanların üşüştüğü kulaklarım için yalnızca bir mırıltıydı. Kızgın güneşin altındaki koyu renk arabayı, kıvrılan yılanları, gittikçe yeşilleşen, zehirle genişleyen insan kafalarını görüyordum. Rüzgâra kulak verdim, sahneyi silip götürmesini bekledim.)</p>
  </blockquote>

  <p class="ilk">JAKE: Tabii Baxter’lara tabut gelip gelmediğini bilmiyoruz. Eminim, gelmiştir; aksi halde şablona uymaz. Ama bir tabut aldıklarından hiç söz etmediler, biz de izine rastlayamadık.</p>

  <p class="ilk">TC: Belki de yangında kaybolmuştur. Peki ama yanlarında başkaları da yok muydu, bir başka çift?</p>

  <p class="ilk">JAKE: Hogan’lar. Tulsa’dan. Buradan geçmekte olan, Baxter’ların arkadaşları. Katil onları öldürmek niyetinde değildi. Kazaydı o.</p>

  <p class="ilk">Bak olanlar şöyle: Baxter’lar yeni, şık bir ev yapıyorlardı ama yalnızca bodrum katı bitmişti. Geri kalanı hâlâ inşaat halindeydi. Roy Baxter’ın durumu iyiydi; ev tamamlanana dek istese bu motelin tamamını kiralayabilirdi. Ama o bodrumda kalmayı yeğledi, tek girişi yerdeki bir kapak olan bodrumda.</p>

  <p class="ilk">Aralık’tı -çıngıraklı yılan cinayetinden üç ay sonra. Kesin olarak tek bildiğimiz: Baxter’ların bu Tulsa’lı çifti, geceyi bodrumda geçirmek üzere davet ettikleri. Şafak sökmeden az önce bodrumda beklenmedik bir yangın başladı ve dört kişi yanıp kül oldu. Kelimenin gerçek anlamıyla: kül haline geldiler.</p>

  <p class="ilk">TC: Peki ama kapaklı kapıdan kaçamazlar mıydı?</p>

  <p class="ilk">JAKE (dudaklarını büzerek, öfkeli): Hayır, efendim. Kundakçı, yani katil, kapağın üzerine çimento kalıpları koymuş. King Kong gelse kıpırdatamazdı.</p>

  <p class="ilk">TC: Evet ama, yangınla yılanlar arasında mutlaka bir bağlantı olmalı.</p>

  <p class="ilk">JAKE: Şimdi böyle söylemesi kolay. Ama o sıra bir bağ kurabilmem olanaksızdı. Davaya beş kişi bakıyorduk. Roberts çifti, Baxter’lar ve Hogan’lar hakkında, kendilerinden daha çok şey biliyorduk. George Roberts’ın, karısının on beş yaşındayken bir çocuk doğurduğunu ve evlatlık verdiğini bilmediğine bahse girerim.</p>

  <p>Bu kadar küçük bir yerde, elbette herkes azçok birbirini tanır, ya da en azından öyle görünür. Ama kurbanlar arasında hiçbir ilinti kuramadık. Ortak bir cinayet nedeni de bulamadık. Birinin bu insanları öldürmek için hiçbir nedeni yoktu, yani bulabildiğimiz. (Satranç tahtasını inceledi, piposunu yaktı, burbonunu yudumladı.) Kurbanlar; tümü de yabancıydı benim için. Ölümlerinden önce adlarını bile duymamıştım. Ancak bir sonraki, arkadaşımdı. Clem Anderson. İkinci kuşaktan Norveçli; burada babadan kalma bir çiftliği vardı, oldukça güzel bir arazi. Benden küçüktü, ama kolejde birlikteydik. Benim eski sevgililerimden biriyle, gördüğüm tek lavanta gözlü, nefis kızla evlendi. Tıpkı ametist gibiydi gözleri. Bazen, biraz çakırkeyif olduğumda Amy’den ve ametist gözlerinden söz ederdim de, karımın hiç hoşuna gitmezdi. Her neyse, Clem’le Amy evlenip buraya yerleştiler ve yedi çocuk sahibi oldular. Clem öldürülmeden bir gece önce yemekte onlardaydım; Amy hayatta duyduğu tek pişmanlığın, daha fazla çocuk yapmamak olduğunu söyledi.</p>

  <p>Clem’le sık sık görüşürdük -dava için buraya geldiğimden beri. Vahşi bir yanı vardı, çok da içerdi ama cin gibiydi, burası hakkında epeyce şey öğretti bana.</p>

  <p>Bir gece beni buradan, motelden aradı. Sesi bir tuhaftı. Hemen beni görmek istediğini söyledi. Ben de kalk gel, dedim. Sarhoş olduğunu sanmıştım, oysa değildi, korkmuştu. Neden dersin?</p>

  <p class="ilk">TC: Noel Baba’nın yolladığı bir armağandan.</p>

  <p class="ilk">JAKE: Ama o ne olduğunu bilmiyordu, yani ne anlama geldiğini. Tabutlarla yılanlar arasındaki olası ilişki, kamuya yansıtılmamıştı. Gizli tutuyorduk. Konudan Clem’e hiç söz etmemiştim.</p>

  <p>Dostum bu odaya gelip de Roberts’lerin aldığı tabutun tıpatıp eşi olan tabutu gösterince, ne kadar büyük bir tehlikeyle karşı karşıya olduğunu anladım. Kahverengi kâğıda sarılı bir kutunun içindeydi; adı ve adresi siyah mürekkeple, kişiliksiz bir yazıyla yazılmıştı.</p>

  <p class="ilk">TC: Fotoğrafı var mıydı içinde?</p>

  <p class="ilk">JAKE: Evet. Sana iyice tarif edeceğim, çünkü Clem’in ölüm şekliyle doğrudan ilişkili. Bana kalırsa katil küçük bir şaka yapmak istemiş, Clem’in nasıl öleceğine dair sinsi bir ipucu vermişti.</p>

  <p>Resim, Clem’i jipe benzer bir aracın içinde gösteriyordu. Kendi buluşu olan acayip bir aracın. Üstü yoktu, siperliği de; sürücüyü koruyacak hiçbir şey. Dört tekerli bir motordan ibaretti. Clem, fotoğrafı daha önce hiç görmediğini söyledi, kimin ne zaman çektiğini de bilmiyormuş.</p>

  <p>Şimdi zor bir karar karşısındaydım. Ona güvenip, Roberts ailesinin de ölmeden önce buna benzer bir tabut aldığını, Baxter’ların da büyük bir olasılıkla almış olduğunu söylemeli miydim? Aslında bazı bakımlardan, haberinin olmaması daha iyiydi: böylece onu yakından izlerdik, o da bizi tehlikeden habersiz olduğu için, çok daha kolaylıkla katile götürebilirdi.</p>

  <p class="ilk">TC: Ama söylemeye karar verdin.</p>

  <p class="ilk">JAKE: Söyledim. Çünkü elimizdeki ikinci tabut, cinayetlerin bağlantılı olduğuna inandırmıştı beni. Clem’in yanıtı bildiğini hissediyordum. <span style="font-style:italic;">Bilmeliydi.</span></p>

  <p>Tabutun ne anlama geldiğini açıkladığımda, şoka girdi. Suratını tokatlamak zorunda kaldım. Sonra da çocuklaştı: yatağa uzanıp ağlamaya başladı: “Biri beni öldürecek! Neden? Neden?” Ona dedim ki: “Kimse seni öldürmeyecek..Sana söz veriyorum. Ama <span style="font-style:italic;">düşün,</span> Clem. Ölenlerle aranda ortak ne olabilir? Bir şey olmalı. Belki de çok önemsiz bir şey.” Tek yanıtı, “Bilmiyorum. Bilmiyorum,” oldu. Sızana kadar içmesi için zorladım. Geceyi burada geçirdi. Sabahleyin biraz yatışmıştı. Ama hâlâ onu cinayetlere bağlayan şeyi, bu olay örgüsünde nasıl olup da yer aldığını anlayamıyordu. Tabuttan hiç kimseye, karısına bile söz etmemesini tembihledim ve endişelenme, dedim sırf onu kollaması için iki ajan daha getirtecektim.</p>

  <p class="ilk">TC: Peki tabut imalatçısı, sözünü ne zaman yerine getirdi?</p>

  <p class="ilk">JAKE: Ah, sanırım iyice tadını çıkarıyordu. Kepçeye takılan alabalıkla oynayan bir balıkçı gibi eziyet ediyordu. Büro, yolladığı ajanları geri çağırdı, sonunda Clem bile aldırmaz oldu. Aradan altı ay geçti. Amy arayıp yemeğe çağırdı beni. Ilık bir yaz gecesiydi. Havada ateş böcekleri. Çocukların bazıları, çevrede koşuşturup onları yakalıyor, kavanozlara koyuyorlardı.</p>

  <p>Ayrılırken, Clem arabaya kadar geçirdi beni. Arabayı park ettiğim patikanın yanından dar bir nehir akıyordu. Clem, “Şu bağlantı meselesi,” dedi. “Geçen gün aklıma birdenbire bir şey geldi. Nehir.” Hangi nehir, dedim; o da işte şu nehir, dedi, önümüzden akan. “Biraz karışık bir hikâye. Ve galiba aptalca da. Bir dahaki görüşmemizde anlatırım.” Tabii onu bir daha görmedim. En azından, canlı olarak.</p>

  <p class="ilk">TC: Sanki sizi duymuş.</p>

  <p class="ilk">JAKE: Kim?</p>

  <p class="ilk">TC: Noel Baba. Demek istediğim, aradan bunca ay geçtikten sonra Clem Anderson nehirden söz ediyor ve ertesi gün, daha niçin nehre değindiğini bile söyleyemeden, katil verdiği sözü tutuyor.</p>

  <p class="ilk">JAKE: Miden nasıldır?</p>

  <p class="ilk">TC: İyidir.</p>

  <p class="ilk">JAKE: Sana birkaç fotoğraf göstereceğim. Ama önce sert bir içki doldur kendine. İhtiyacın olacak.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Fotoğraflar üç taneydi; parlak siyah-beyaz, gece flaşla çekilmiş. İlkinde dar bir çiftlik yolunda, Clem'in ev yapımı jipi yan yatmış; jipin farları hâlâ yanıyor. İkinci resim başsız, çapraz yatmış bir gövdeye aitti: çizme, Levis pantolon ve süet ceket giymiş bir erkek. Son resimdeyse kurbanın başı vardı. Bir giyotin ya da usta bir cerrah kesse, bu kadar düzgün olamazdı. Yaprakların arasına, fırlatıp atılmıştı. Clem Anderson’ın gözleri açıktı, ama ölü gibi değildi, âdeta huzurluydu, alnındaki derin, tırtıklı yaranın dışında yüzü de sakin, tıpkı masum, açık renk Norveçli gözleri gibi beresizdi. Ben fotoğrafları incelerken, Jake de omuzumun üzerinden uzanıp benimle birlikte baktı.)</p>
  </blockquote>

  <p class="ilk">JAKE: Alacakaranlıktı. Amy, Clem’in yemeğe gelmesini bekliyormuş. Babasını karşılaması için, oğlanlardan birini anayola yollamış. İşte o çocuk bulmuş onu.</p>

  <p>Önce, devrilmiş aracı görmüş. Sonra, elli metre kadar ileride cesedi bulmuş. Koşarak eve dönmüş, annesi de beni aradı. Kendime lanet üstüne lanet okudum... Oraya varınca, benim ajanlardan biri kesik kafayı buldu. Gövdeden epeyce uzaktaydı. Doğrusu, telin çarptığı yerdeydi hâlâ.</p>

  <p class="ilk">TC: Doğru ya, tel. Teli asla akıl edemezdim. Öyle...</p>

  <p class="ilk">JAKE: Zekice, değil mi?</p>

  <p class="ilk">TC: Ondan da öte. Akıl almaz.</p>

  <p class="ilk">JAKE: Akıl almayacak bir şey yok. Dostumuz, Clem Anderson’ın kafasını koparacak temiz, tatlı bir yöntem bulmuş. Üstelik tanık olasılığını tamamen ortadan kaldırarak.</p>

  <p class="ilk">TC: Matematiksel bir yöntem, sanırım. Matematikle ilgili her şey şaşırtır beni.</p>

  <p class="ilk">JAKE: Eh, bu işten sorumlu beyefendinin matematikten anladığı kesin. En azından, oldukça hassas bir ölçüm yapmak zorundaydı.</p>

  <p class="ilk">TC: Teli iki ağacın arasına mı germiş?</p>

  <p class="ilk">JAKE: Bir ağaçla bir telefon direği arasına. Bir ustura kadar keskin, güçlü, çelik tel. Görünmesi olanaksız, gün ışığında bile. Hele karanlıkta, otoyoldan ayrılıp o çılgın küçük arabasıyla daracık yolda ilerleyen Clem’in görmesi mümkün değildi. Tam gereken yerden yakaladı onu: çenesinin hemen altından. Ve senin de gördüğün gibi kafasını, bir genç kızın papatya yolması kadar kolay, kesiverdi.</p>

  <p class="ilk">TC: Bir sürü <span style="font-style:italic;">aksilik</span> çıkabilirdi.</p>

  <p class="ilk">JAKE: Çıksa, ne olurdu ki? Bir hata nedir ki? Bir kez daha denerdi ve başarana dek sürdürürdü.</p>

  <p class="ilk">TC: İşte aklımın almadığı, <span style="font-style:italic;">bu.</span> Her zaman başarıyor.</p>

  <p class="ilk">JAKE: Evet ve hayır. Neyse, buna sonra döneriz.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Fotoğrafları bir zarfa koydu. Piposunu emerken parmaklarını gür saçlarından geçirdi. Suskundum, çünkü üzüldüğünün farkındaydım. Sonunda yorgun olup olmadığını, gitmemi isteyip istemediğini sordum. Hayır, dedi saat daha dokuzdu, gece yarısından önce asla yatmazdı.)</p>
  </blockquote>

  <p class="ilk">TC: Şimdi burada tek başına mısın?</p>

  <p class="ilk">JAKE: Tanrım, hayır, çıldırırdım yoksa. İki ajanla dönüşümlü olarak çalışıyoruz, ama işin başında yine ben varım. Öyle de olmasını istiyorum zaten. Burada gerçek bir soruşturma yürüttüm. Yapacağım son şey de olsa, bizimkini çivileyeceğim. Bir hata yapacak. Aslında yaptı bile. Gerçi Dr. Parsons’ı ortadan kaldırma yöntemi kusursuzdu, ama...</p>

  <p class="ilk">TC: Adli tabip mi?</p>

  <p class="ilk">JAKE: Adli tabip. Sıska mızmız kambur küçük tabip.</p>

  <p class="ilk">TC: Şimdi bir düşünelim. Başta intihar sanmıştın, değil mi?</p>

  <p class="ilk">JAKE: Doktoru tanısaydın, sen de öyle sanırdın. Kendini öldürmesi için her türlü nedeni vardı. Karısı çok güzeldi. Onu morfinle tavlamış; evlenmeye de böyle razı etmiş. Tefecinin tekiydi. Bir kürtajcı. En azından bir düzine sarsak moruk kadın, tüm mirasını ona bıraktı. Gerçek bir iblis, Dr. Parsons.</p>

  <p class="ilk">TC: Ondan hoşlanmazdın demek.</p>

  <p class="ilk">JAKE: Kimse hoşlanmazdı. Ama dur, az önce söylediğim yanlıştı. Parsons’ın intihar etmek için her türlü nedeni vardı, dedim. Aslında, hiç yoktu. Tanrı onunlaydı, güneşse yirmi dört saat üzerinde parlardı. Tek sıkıntısı, ülseriydi. Bir de daimi hazımsızlığı. O koca Maalox şişelerini yanından hiç ayırmazdı. Günde birkaç tane parlatırdı.</p>

  <p class="ilk">TC: Yine de Dr. Parsons’ın kendini öldürdüğünü duyan herkes şaşırdı tabii?</p>

  <p class="ilk">JAKE: Yo, hayır. Çünkü kimse kendini öldürdüğünü düşünmedi. Yani başlarda.</p>

  <p class="ilk">TC: Özür dilerim ama yine aklım karıştı, Jake.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Jake’in piposu sönmüştü; bir tablaya boşalttı, bir puronun kâğıdını yırttı ama yakmadı; içilecek değil, çiğnenecek bir nesneydi. Kemikle oynayan bir köpek.)</p>
  </blockquote>

  <p>Önce, cenazeler arasındaki süreyi öğrenmek istiyorum. Clem Anderson’la Dr. Parsons’ın cenazesi arasındaki süreyi.</p>

  <p class="ilk">JAKE: Hemen hemen dört ay.</p>

  <p class="ilk">TC: Peki Noel Baba doktora da armağan göndermiş mi?</p>

  <p class="ilk">JAKE: Bekle. Bekle. Fazla hızlı gidiyorsun. Parsons’ın öldüğü gün en azından biz öyle sanıyorduk; yalın ve basit. Hemşiresi onu ofiste yerde yatarken bulmuş. Kasabadaki bir başka doktor, Alfred Skinner, büyük ihtimalle kalp krizi geçirdiğini söyledi, ancak emin olmak için otopsi yapılmalıymış.</p>

  <p>O gece Parsons’ın hemşiresi beni aradı. Bayan Parsons'ın benimle konuşmak istediğini bildirdi, ben de peki, dedim, hemen geliyorum.</p>

  <p>Bayan Parsons beni yatak odasında kabul etti; odadan pek az çıktığını anlamıştım, morfin keyfiyle birlikte kendini oraya hapsetmişti, sanırım. Kesinlikle hastalıklı biri değildi, yani yaygın tanımıyla. Harika bir kadındı, üstelik sağlıklı. Gerçi teni bir inci kadar düzgün ve soluktu ama yanaklarının rengi yerindeydi. Yalnız gözleri fazla parlaktı, gözbebekleri büyümüştü.</p>

  <p>Sırtını dantelli yastıklara dayamış, yatakta oturuyordu. Tırnakları dikkatimi çekti; uzun ve cilalıydı. Elleri de çok zarifti. Elinde tuttuğu şeyse hiç zarif değildi.</p>

  <p class="ilk">TC: Bir armağan?</p>

  <p class="ilk">JAKE: Diğerlerinin tıpatıp aynısı.</p>

  <p class="ilk">TC: Ne dedi?</p>

  <p class="ilk">JAKE: “Galiba kocam öldürüldü,” dedi. Ama çok sakindi, hiç üzülmüşe benzemiyordu, gergin de değildi.</p>

  <p class="ilk">TC: Morfin.</p>

  <p class="ilk">JAKE: Bence daha fazlası. Yaşamdan çoktan ayrılmış bir kadındı. Geriye, bir kapıdan bakıyordu; en ufak bir pişmanlık duymadan.</p>

  <p class="ilk">TC: Tabutun ne anlama geldiğini anlamış mı?</p>

  <p class="ilk">JAKE: Yo, sanmam. Kocası da anlamamıştı zaten. Eyalet tabibi olarak teoride her ne kadar bizim ekipteyse de, ona hiçbir zaman açılmamıştık. Tabutlar hakkında hiçbir şey bilmiyordu.</p>

  <p class="ilk">TC: Peki kadın neden kocasının öldürüldüğüne inanıyordu?</p>

  <p class="ilk">JAKE (purosunu çiğneyerek, asık yüzle): Tabut <span style="font-style:italic;">yüzünden.</span> Birkaç hafta önce kocası göstermiş. Ciddiye almamış, hain bir davranış, düşmanlarından birinin gönderdiği bir şey sanıyormuş. Ama <span style="font-style:italic;">kadın</span> tabutu ve içindeki resmi görür görmez, ‘bir gölgenin’ düştüğünü hissetmiş. Garip ama galiba adamı seviyordu. O güzelim kadın. O kıllı küçük kamburu.</p>

  <p>İyi geceler dilerken, tabutu aldım ve kimseye söz etmemesi gerektiğini ısrarla belirttim. Zaten tek yapabileceğimiz, oturup otopsi raporunu beklemekti. Ki rapor şöyleydi: Ölüm nedeni zehirlenme, muhtemelen intihar.</p>

  <p class="ilk">TC: Ama sen, cinayet olduğunu <span style="font-style:italic;">biliyordun.</span></p>

  <p class="ilk">JAKE: Biliyordum. Bayan Parsons da biliyordu. Fakat diğerleri intihar sandı. Çoğu da hâlâ öyle düşünüyor.</p>

  <p class="ilk">TC: Peki dostumuzun seçtiği zehir ne tür bir şeydi?</p>

  <p class="ilk">JAKE: Sıvı nikotin. Son derece saf bir zehir, hızlı ve güçlü, renksiz, kokusuz. Nasıl verildiğini bilmiyoruz; ama ben doktorun sevgili Maalox’una karıştırıldığından kuşkulanıyorum. İrice bir yudum ve tamam, yolcusun.</p>

  <p class="ilk">TC: Sıvı nikotin. Hiç duymamıştım.</p>

  <p class="ilk">JAKE: Eh, pek tanınmış bir marka sayılmaz, arsenik kadar yani. Dostumuzdan söz açılmışken, geçen gün bir şeye rastladım, Mark Twain’in bir sözü, bana çok uygun geldi. (Kitap raflarını karıştırdı, aradığı kitabı buldu, bir yandan odayı arşınlarken, kendi sesine hiç benzemeyen bir sesle okumaya başladı: kaba, hırçın bir ses) “Tüm yaratıklar arasında, insan en <span style="font-style:italic;">iğrencidir.</span> Bütün canlılar içinde kin güden tek, bir tek odur. Bütün içgüdülerin, tutkuların, günahların en aşağılığı, en nefret edilesi de budur. Acıyı tanıdığı halde, sırf spor olsun diye acı veren tek yaratık odur. Ayrıca kötü niyetli tek yaratık da odur.” (Jake kitabın kapağını çarparak kapadı, yatağın üstüne fırlattı.) İğrenç. Kindar. Kötü niyetli. Evet efendim, bunlar Bay Quinn’i mükemmelen tanımlıyor. Tamamını değil, üstelik. Bay Quinn farklı yetenekleri olan bir adamdır.</p>

  <p class="ilk">TC: Adından daha önce hiç söz etmemiştin bana.</p>

  <p class="ilk">JAKE: Ben öğreneli altı ay oldu zaten. Ama o. Quinn!</p>

  <blockquote style="margin: 0 0 0 40px; border: none; padding: 0px;">
    <p class="ilk">(Jake sıkılı yumruğunu avucuna avucuna indiriyordu, çok uzun süredir hapsedilmiş, bunalmış bir tutuklu gibi. Ne de olsa yıllardır bu davaya mahpustu; büyük öfke, iyi viski gibi uzun bir mayalanma süreci gerektirir.)</p>
  </blockquote>

  <p class="ilk">Bay Robert Hawley Quinn. Son derece saygıdeğer bir beyefendi.</p>

  <p class="ilk">TC: Ama hata yapan bir beyefendi. Aksi halde adını bilmezdin. Daha doğrusu <span style="font-style:italic;">dostumuz’</span>un o olduğunu.</p>

  <p class="ilk">JAKE: (Sessizlik; dinlemiyor.)</p>

  <p class="ilk">TC: Yılanlardan mı anladın? Texas’taki bir yılan çiftliğinden geldiklerini söylemiştin. Bunu bildiğine göre, kimin getirdiğini de biliyorsundur.</p>

  <p class="ilk">JAKE (öfkesi geçmiş; esneyerek): Ne?</p>

  <p class="ilk">TC: Peki ama neden yılanlara amfetamin şırınga edilmişti?</p>

  <p class="ilk">JAKE: Neden dersin? Onları tahrik etmek için tabii. Saldırganlıkları artsın diye. Benzin dolu bir depoya yanan kibrit atmak gibi.</p>

  <p class="ilk">TC: Yine de anlayamıyorum. Isırılmadan, yılanlara iğne yapmayı ve arabaya sokmayı nasıl becerdi acaba?</p>

  <p class="ilk">JAKE: Usulünü öğrenmişti.</p>

  <p class="ilk">TC: Kimden?</p>

  <p class="ilk">JAKE: Ona yılanları satan kadından.</p>

  <p class="ilk">TC: Bir kadın mı?</p>

  <p class="ilk">JAKE: Nogales’teki yılan çiftliğinin sahibi, bir kadın. Çok mu garip? En büyük oğlum, Miami polis örgütünde görevli bir kızla evlendi; profesyonel açık deniz dalgıcı bir kız. Tanıdığım en iyi araba tamircisi kadındır.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Telefon çalınca sustu, saatine bakıp gülümsedi, öyle içten ve rahatlamış gülümsüyordu ki, arayanın kim olduğunu bildiğini anladım; sesini duymayı mutlulukla beklediği biri.)</p>
  </blockquote>

  <p class="ilk">Alo, Addie? Evet, burada. New York’a bahar geldiğini söylüyor, orada kalmalıydın, dedim. Yoo, hiçbir şey. Yalnızca birkaç kadeh atıp malum konuyu tartışıyoruz. Yarın pazar mı? Perşembe sanıyordum. Galiba keçileri kaçırıyorum. Tabii, seve seve geliriz yemeğe. Addie, sakın <span style="font-style:italic;">büyütme.</span> Ne pişirsen bayılacaktır. Doğu ya da Batı, Rocky’lerin her iki yanındaki en iyi aşçı sensin. Lütfen büyük iş çıkarma kendine. Evet, belki şu üzeri elmalı, üzümlü kekin. Kapıları kilitle. İyi uyu. Evet, ben de. Biliyorsun ya. <span style="font-style:italic;">Buenos noches.</span></p>

  <blockquote style="margin: 0 0 0 40px; border: none; padding: 0px;">
    <p class="ilk">(Tebessümü, telefonu kapattıktan sonra da genişleyerek sürdü; sonunda puroyu yaktı, zevkle tüttürdü. Kıkırdayarak, telefonu gösterdi.)</p>
  </blockquote>

  <p class="ilk">Bay Quinn’in hatası, <span style="font-style:italic;">buydu</span> işte. Adelaide Mason. Yarın akşam yemeğe bekliyor bizi.</p>

  <p class="ilk">TC: Kim bu Bayan Mason?</p>

  <p class="ilk">JAKE: Kendisi bekâr. Harika bir aşçıdır.</p>

  <p class="ilk">TC: Peki onun dışında?</p>

  <p class="ilk">JAKE: Addie Mason, hep beklediğim şey. Hayatımın fırsatı.</p>

  <p>Karımın babası, bir Metodist rahipti. Karım ailedeki herkesin kiliseye gitmesi konusunu çok ciddiye alırdı. Bense elimden geldiği kadar atlatmaya çalışırdım, onun ölümünden sonraysa ayak basmadım. Her neyse, altı ay kadar önce Büro bu dava dosyasını kapatacak hale geldi. Çok fazla zaman ve para harcamıştık. Üstelik elde var sıfırdı. Ortaya koyacak hiçbir şeyimiz yoktu: bir dava bile. Sekiz cinayet, ancak kurbanlar arasında bir bağlantı, bir cinayet nedeni oluşturabilecek tek bir ipucu bile yoktu. Hiçbir şey. Şu el oyması üç küçük tabutun dışında.</p>

  <p>Kendi kendime şöyle diyordum: Hayır! Hayır! Olamaz. Bütün bunların ardında bir <span style="font-style:italic;">beyin</span> ve bir neden olmalı. Kiliseye gitmeye başladım. Zaten burada pazar günleri yapacak hiçbir şey yoktur. Bir golf sahası bile. Ve dua ettim: Tanrım, bu orospu çocuğunun yaptığı yanına kalmasın, buna izin verme!</p>

  <p>Ana Caddede, Okay Cafe diye bir yer var. Her sabah sekizle on arası orada bulunduğumu herkes bilir. Köşedeki masada kahvaltımı eder sonra da gazete okuyarak ve bir fincan kahve içmeye gelen değişik kişilerle, yörenin işadamlarıyla filan sohbet ederek oyalanırım.</p>

  <p>Son Şükran Yortusu’nda, her zamanki gibi orada kahvaltı ediyordum. Oldukça tenhaydı, eh tatil filan tabii, zaten canım da çok sıkkındı, Büro artık bu davanın ardını bırakmam ve buradan çekip gitmem için baskı yapıyordu. Tanrım, mesele şu tozlu kasabadan ayrılmak istemeyişim değildi! Elbette istiyordum. Ama vazgeçme fikri, o şeytanın onca cesedin üzerinde dans etmesine izin vermek çıldırtıyordu beni. Bir keresinde düşüne düşüne midem bulandı ve gidip resmen kustum.</p>

  <p>Sonra, ansızın Adelaide Mason girdi Cafe’ye. Dosdoğru masama geldi. Daha önce pek çok kez karşılaşmış ama hiç konuşmamıştık. İlkokulda öğretmendir. Dul kız kardeşi Marylee ile oturur. Addie Mason dedi ki: “Bay Pepper, Şükran Günü’nü Okay Cafe’de oturarak geçirmeyeceksiniz herhalde? Başka planlarınız yoksa neden yemeğe bize gelmiyorsunuz? Sadece kardeşimle ben varız.” Addie sinirli bir kadın değildir, fakat gülümsemesine ve içtenliğine karşın, nasıl desem, aklı karışmış, ya da ürkmüş gibi bir hali vardı. Bekâr bir hanımın, hemen hemen hiç tanımadığı bekâr bir erkeği evine çağırmasının pek uygun olmadığını düşünüyor galiba, dedim içimden. Evet ya da hayır dememe kalmadan, atıldı: “Doğruyu söylemek gerekirse bir sorunum var, Bay Pepper. Sizinle tartışmak istediğim bir şey. Bu iyi bir fırsat olabilir. Öğlede, diyelim mi?”</p>

  <p>Hayatımda daha güzel bir yemek yememiştim: hindi yerine yabani pirinçli güvercin ve en iyisinden şampanya. Addie bütün yemek boyunca sohbetin gayet hoş bir biçimde sürmesini sağladı. Hiç de sinirli görünmüyordu, oysa kız kardeşi gergindi.</p>

  <p>Yemekten sonra kahve ve konyaklarımızı alıp oturma odasına geçtik. Addie özür dileyerek odadan çıktı, döndüğünde elinde...</p>

  <p class="ilk">TC: İki tahminde bulunabilir miyim?</p>

  <p class="ilk">JAKE: Bana uzattı ve, “Seninle tartışmak istediğim buydu,” dedi.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Jake’in ince dudaklarından bir duman halkası çıktı, ardından bir tane daha. Sonra içini çekti, o ana dek odadaki tek ses, camlara çarpan rüzgârın iniltisiydi.)</p>
  </blockquote>

  <p class="ilk">Uzun bir yoldan geldin. Belki de bu gecelik burada kessek, daha iyi olacak.</p>

  <p class="ilk">TC: Yani beni böyle ortada mı bırakacaksın?</p>

  <p class="ilk">JAKE (ciddi, ama o haylaz, çift anlamlı sırıtışlarından biriyle): Yalnızca yarına kadar. Addie’nin öyküsünü Addie’den dinlemelisin, bana kalırsa. Hadi gel; seni odana kadar geçireyim.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Garip ama uyku beni bir hırsızın sustalısı kadar gafil avladı; gerçekten de uzun bir yolculuk yapmıştım, sinüslerim canımı sıkıyordu, yorgundum. Ama birkaç dakika sonra uyandım; daha doğrusu uyku ile uyanıklık arası bir yerdeydim sanki, zihnim kristal bir prizma, sarmallanmış görüntülerin yansımalarını toplayan, tavana asılı bir objeydi sanki; yapraklar arasındaki bir erkek kafası, bir otomobilin zehirle sıvanmış camları, buğulu sıcakta kayan yılanların gözleri, topraktan fışkıran yangın, bir mahzen kapısını döven, kavrulmuş yumruklar, akşam alacasında parlayan gergin tel, yol üzerindeki bir gövde, yapraklar arasındaki bir kafa, ateş, ateş, nehir gibi akan bir ateş, nehir, nehir. Sonra bir telefon çalar.)</p>
  </blockquote>

  <p class="ilk">ERKEK SESİ: N’oluyor? Bütün gün uyuyacak mısın?</p>

  <p class="ilk">TC (perdeler inik, oda karanlık, nerede olduğumu, kim olduğumu çıkaramıyorum): Alo?</p>

  <p class="ilk">ERKEK SESİ: Ben, Jake Pepper. Anımsadın mı? Acımasız herif. Acımasız mavi gözleri olan?</p>

  <p class="ilk">TC: Jake! Saat kaç?</p>

  <p class="ilk">JAKE: On biri geçiyor. Addie Mason yaklaşık bir saat sonra bizi bekliyor. Hadi, doğra duşa. Kalın bir şeyler giy. Dışarıda kar yağıyor.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Yoğun bir kardı, kalın taneler uçuşamayacak kadar ağırdı, doğrudan toprağa düşüyor ve örtüyordu. Motelden ayrılınca, Jake arabanın sileceklerini çalıştırdı. Ana Cadde gri ve beyaz ve boştu; renk değiştiren trafik lambasının dışında tümüyle cansız. Her yer kapalıydı, Okay Cafe bile. Kasabanın kasvetli hali, sıkıcı kar sessizliği etkilemişti bizi: ikimiz de konuşmadık. Ama Jake’in keyfi yerindeydi, hissediyordum; hoş olaylarla karşılaşacakmış gibiydi. Sağlıklı yüzü parlıyor, biraz keskin bir tıraş losyonu kokuyordu. Saçları her zamanki gibi karman çorman olsa da, özenle giyinmişti; kiliseye gider gibi değil tabii. Boynundaki kırmızı kravat, neşeli bir ortama daha uygundu. Bir randevuya gitmekte olan bir talip? Bu olasılık dün gece, Bayan Mason’dan söz ederken gelmişti aklıma; sesindeki o tını, o renk, o mahremiyet.</p>

    <p>Ancak Adelaide Mason’la tanışır tanışmaz, bu düşünceyi kafamdan silip attım. Jake ne kadar yalnız ve sıkılmış olursa olsun, bu kadın fazla sadeydi. En azından ilk izlenimim buydu. Kız kardeşi, kırkını aşkın Marylee Connor’dan biraz daha gençti: yüzü hoştu, sevimli, ama fazla güçlü, erkeksiydi; makyaj bu özelliği daha da belirginleştirebilirdi, o da akıllılık etmiş, hiç makyaj yapmamıştı. En çekici fiziksel vasfı, temizliğiydi: kumral kısa saçları, tırnakları, teni; özel bir bahar yağmurunda yıkanmış gibiydi. O ve kardeşi dört kuşaktır buranın yerlisiydiler, koleji bitirdiğinden beri kasabadaki okulda öğretmendi; insan merak ediyordu, zekâsı, kişiliği ve genel kültürü dikkate alınacak olursa, altı yaşındakilerin doldurduğu bir sınıf yerine neden kendine daha geniş bir salon aramadığı şaşırtıcıydı. “Hayır.” dedi bana. “Çok mutluyum. Yaptığım işi seviyorum. Birinci sınıfa ders vermek. Başlarken yanlarında olmak, işte bundan hoşlanıyorum. Hem birinci sınıfa her şeyi öğretmem gerekiyor. Terbiye de dahil buna. Davranış biçimi çok önemlidir. Bunu evde öğrenen çocuklarımın sayısı o kadar az ki.”</p>

    <p>İki kardeşin paylaştığı, aileden kalma bu eski ev ılık, yatıştırıcı konforu, çağdaş, tok renkleri ve karakteristik düzenlemesi ile küçük kardeşin kişiliğini yansıtıyordu, zira Bayan Connor, Adelaide’in seçici gözünden, hayalgücünden yoksundu.</p>

    <p>Daha çok mavi-beyaz renklerin hâkim olduğu salon, çiçek açan bitkilerle doldurulmuştu; kocaman Victoria tarzı bir kafeste yarım düzine kanarya şakıyordu. Yemek odası sarı, beyaz ve yeşildi, çam parkeden yapılma zemin çıplak ve ayna gibi cilalıydı; büyük bir şöminede kütükler yanıyordu. Bayan Mason, Jake’in ileri sürdüğünden çok daha yetenekli bir aşçıydı. (Olağanüstü bir İrlanda yahnisi, inanılmaz bir elmalı, üzümlü kek sundu; kırmızı şarap, beyaz şarap ve şampanya. Bayan Connor’a kocasından yüklü bir miras kalmıştı.</p>

    <p>Daha genç olan ev sahibemiz hakkındaki ilk izlenimim, yemek sırasında değişmeye başladı. Evet, bu genç hanımla Jake’in çok iyi anlaştıkları kesindi. Sevgiliydiler. Ona daha dikkatli baktıkça, onu Jake’in gözleriyle gördükçe, bu varlığı su götürmez duygusal ilgiyi takdir etmeye başlamıştım. Doğru, yüzü kusurluydu ama vücudunu saran jarse elbisenin belirginleştirdiği hatları düzgündü; hiç de fena sayılmazdı; insanın gözünün önüne getirebileceği en seksi film yıldızına rakip olacak hareketleriyle çok heyecan verici olduğunun farkında gibiydi. Kalçalarının salınışı, dik göğüslerinin serbestçe oynayışı, kontralto sesi, zarif el hareketleri: tümü de fazlasıyla baştan çıkarıcı, nazenin değil ama kadınsıydı. Gücü, yaklaşımından kaynaklanıyordu; dayanılmaz olduğuna inanan biri gibi davranıyordu ve yakaladığı fırsatlar ne olursa olsun, kadının tarzı, dipnotlarıyla birlikte erotik bir geçmişi çağrıştırıyordu.</p>

    <p>Yemek sona erdiğinde Jake kadına, kolundan tutup doğruca yatak odasına götürecekmiş gibi bakmaktaydı: aralarındaki gerginlik, Clem Anderson’ın kafasını kesen çelik telden farksızdı. Her neyse, Jake purosunu yakmaya hazırlandı. Bayan Mason da çakmağı uzattı. Güldüm.)</p>
  </blockquote>

  <p class="ilk">JAKE: Evet?</p>

  <p class="ilk">TC: Tıpkı bir Edith Wharton romanı gibi. Hanımların, beylerin purolarını sürekli yakıp durdukları, <span style="font-style:italic;">Eğlence Evi</span> sanki.</p>

  <p class="ilk">BAYAN CONNOR (savunurcasına): Burada âdettir. Annem her zaman babamın purosunu yakmıştır. Kokusundan hiç haz etmediği halde. Öyle değil mi, Addie?</p>

  <p class="ilk">ADDIE: Doğru, Marylee. Jake, biraz daha kahve ister miydin?</p>

  <p class="ilk">JAKE: Otur, Addie. Hiçbir şey istemem. Harika bir yemekti, artık dinlenmeyi hak ettin. Addie? Kokusu için ne düşünüyorsun?</p>

  <p class="ilk">ADDIE (neredeyse kızararak): İyi bir puronun kokusuna bayılırım. Eğer içseydim, sigara yerine puroyu yeğlerdim.</p>

  <p class="ilk">JAKE: Addie, hadi Şükran Günü’ne dönelim. Aynen şimdiki gibi oturuyorduk, hani?</p>

  <p class="ilk">ADDIE: Ve ben sana tabutu göstermiştim.</p>

  <p class="ilk">JAKE: Öykünü, dostuma da anlatmanı istiyorum. Tıpkı bana anlattığın gibi.</p>

  <p class="ilk">B. CONNOR (iskemlesini geriye iterek): Ah, lütfen! Bundan söz etmemiz şart mı? Her zaman! Sürekli! Kâbus görüyorum sonra.</p>

  <p class="ilk">ADDIE (kalkar, kolunu kız kardeşinin omuzuna dolayarak): Tamam, Marylee. O konudan söz etmeyeceğiz. Salona geçelim, sen de bize piyano çal.</p>

  <p class="ilk">B. CONNOR: Öyle <span style="font-style:italic;">iğrenç ki.</span> (Sonra, bana bakarak): Eminim, berbat bir hanım evladı olduğumu düşünüyorsunuz. Hiç şüphe yok ki öyleyim. Ayrıca şarabı da biraz fazla kaçırdım.</p>

  <p class="ilk">ADDIE: Hayatım, şu anda sana gereken tek şey, iyi bir uyku.</p>

  <p class="ilk">B. CONNOR: Uyku mu? Addie, kaç kez söyleyeceğim? <span style="font-style:italic;">Kâbus</span> görüyorum.(Birden, kavrayarak) Ah, elbette. Uyku. İzninizle lütfen.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Kardeşi gidince Addie kendine bir kadeh kırmızı şarap doldurdu, kaldırdı; şöminedeki ateş, şarabın kızıl parıltısını belirginleştirmişti. Bakışlarını ateşten şaraba, sonra bana çevirdi. Kahverengi gözleri değişik yansımalarla -ateş, masadaki mumlar- renklenmişti, kedi gözleri kadar sarıydılar şimdi. Uzaktan kafesteki kanaryaların şarkısı ve camlara, yırtılmış dantel perdeler gibi çarpan karın sesi duyuluyor, odanın rahatlığını, ateşin sıcaklığını, şarabın kızılını vurguluyordu.)</p>
  </blockquote>

  <p class="ilk">ADDIE: Öyküm. Evet, ya!</p>

  <p>Kırk dördümdeyim. Hiç evlenmedim, iki kez dünyayı dolaştım, iki yazda bir Avrupa’ya giderim ve sarhoş olup aklı başından giden bir gemicinin İsveç bandıralı bir yük gemisinde ırzıma geçmeye çalışması dışında, başıma biçimsiz hiçbir olay gelmedi, ta ki bu yıla, yani Şükran Yortusu’ndan bir hafta öncesine kadar.</p>

  <p>Kız kardeşimle benim postanede bir kutumuz vardır; hani şu ‘Çekmece’ dediklerinden; gerçi pek fazla yazışmayız ama öyle çok dergiye aboneyiz ki. Her ne halse, okuldan dönerken postaneye uğradım ve çekmecemizde, oldukça büyük ama hafif bir kutu buldum. Eski, sanki daha önce kullanılmışa benzeyen, buruşuk, kahverengi bir kâğıda sarılmış, eprimiş bir sicimle bağlanmıştı. Damgası yereldi ve paket benim adımaydı. Adım, üzerine özenle, kalın siyah mürekkeple yazılmıştı. Daha açmadan, bu ne biçim saçmalık, diye düşündüm. Tabutlardan haberiniz var, herhalde?</p>

  <p class="ilk">TC: Bir tanesini görmüştüm, evet.</p>

  <p class="ilk">ADDIE: Ben habersizdim. Kimse bilmiyordu ki zaten. Jake’le ajanları arasında bir sırdı bu.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Jake’e göz kırptı, başını geriye atarak şarabını bir yudumda bitirdi; bunu hayret verecek kadar büyük bir zarafet, nefis boynunu gözler önüne seren bir çeviklikle yapmıştı. Jake de ona göz kırptı ve dumandan bir halkayı ona doğra savurdu, havada ağır ağır yüzen oval halka, erotik bir mesaj taşıyordu sanki.)</p>
  </blockquote>

  <p class="ilk">Doğrusu, kutuyu açtığımda çoktan gece olmuştu. Çünkü eve döndüğümde kardeşimi basamakların dibinde buldum; düşmüş, bileğini burkmuştu. Doktor geldi. Ev birbirine girmişti. Paketi tümüyle unutmuştum, ta ki yatağa girene dek. Eh, sabaha kadar bekleyebilir, dedim kendi kendime. Keşke kararımda kalsaydım; bir gecelik uykumu yitirmemiş olurdum.</p>

  <p>Çünkü. Çünkü <span style="font-style:italic;">şok ediciydi.</span> Bir keresinde imzasız bir mektup almıştım, gerçekten berbat bir şey; özellikle üzücüydü, zira aramızda kalsın, yazılanların büyük kısmı doğruydu. (Gülerek kadehini doldurdu). Beni <span style="font-style:italic;">sarsan</span> tabut değildi aslında. İçindeki fotoğraftı: postanenin önündeki basamaklarda çekilmiş, oldukça yeni bir resmim. Farkında olmayan birinin fotoğrafını çekmek, kişinin mahremiyetine bir tecavüz, bir hırsızlıktır. Fotoğrafçının ruhlarını çalmaya yeltendiğini sanarak kameralardan kaçan o Afrikalıları çok iyi anlıyorum. Şaşırmış ama korkmamıştım. Korkan, kız kardeşimdi. Küçük armağanımı gösterince, “Şu öbür meseleyle ilgisi yok mu dersin?” dedi. ‘Öbür mesele’den kastettiği, son beş yıldır burada yaşananlardı; cinayetler, kazalar, intiharlar ya da benzerleri: kiminle konuştuğunuza bağlı artık.</p>

  <p>Omuz silkip geçtim, onu da imzasız mektupla aynı sınıfa soktum; ama düşündükçe... belki de kardeşim doğru noktaya parmak basmıştı. O paketi kıskanç bir kadın fesatlık olsun diye göndermemişti. Bir erkeğin işiydi bu. O tabutu bir erkek yontmuştu. Adımı paketin üzerine güçlü parmaklarıyla yazmıştı. Ve amacı, tehdit etmekti. Peki ama niçin? Belki Bay Pepper biliyordur, diye düşündüm.</p>

  <p>Bay Pepper’ı tanıyordum. Jake’i. Aslında, ona tutkundum.</p>

  <p class="ilk">JAKE: Öyküden uzaklaşma.</p>

  <p class="ilk">ADDIE: Uzaklaşmıyorum ki. Öyküyü sırf seni ayartmak için kullandım.</p>

  <p class="ilk">JAKE: Bu doğru değil.</p>

  <p class="ilk">ADDIE (üzgün, sesi kanaryaların cıvıltılı serenadlarına sönük bir kontrpuan halinde): Hayır, doğru değil. Çünkü Jake’le konuşmaya karar verdiğimde, birinin beni gerçekten öldürmeye niyetli olduğunu anlamıştım; kim olduğu hakkında da akla yatkın bir varsayımım vardı, gerçi nedeni hiç olmayacak bir şey, ama... Öyle ehemmiyetsiz ki.</p>

  <p class="ilk">JAKE: Ne olmayacak bir şey, ne de ehemmiyetsiz. Hele iblisin tarzını öğrendikten sonra.</p>

  <p class="ilk">ADDIE (ona aldırmayarak, öğrencilerine çarpım tablosunu ezberletircesine yansız): Herkes herkesi tanır. Küçük kasabalar için böyle denir. Oysa doğru değildir. Bazı öğrencilerimin ana babasıyla hiç karşılaşmadım. Her gün, tamamen yabancı bir sürü insanın yanından geçiyorum. Ben Baptist’im, cemaatimiz fazla geniş sayılmaz, yine de, birkaç üyemiz var ki, kafama silah dayasanız adlarını söyleyemem.</p>

  <p>Söylemek istediğim şu: ölenleri düşününce, hepsini de tanıdığımı fark ettim. Ed Baxter’la karısının evinde kalan o Tulsa’lı çift hariç...</p>

  <p class="ilk">JAKE: Hogan’lar.</p>

  <p class="ilk">ADDIE: Evet. Ama onlar zaten bu işin içinde değillerdi. Cehennem ateşine düşen seyircilerdi. Kelimenin gerçek anlamıyla.</p>

  <p>Kurbanların hepsi yakın arkadaşlarım değildi, belki Clem ve Amy Anderson dışında; çocukları öğrencilerimdi.</p>

  <p>Yine de, onları tanıyordum: George ve Amelia Roberts, Baxter’lar, Dr. Parsons. Onları bayağı iyi tanıyordum. Ve tek bir nedenle. (Gözlerini şaraba dikti, dumanlı kristali, tılsımlı cam küresine danışan bir çingene gibi, kızıl pırıltıları inceledi) Nehir. (Kadehi dudaklarına götürdü, yine uzun, gösterişli, zahmetsiz tek bir yudumda içkisini bitirdi) Nehri gördünüz mü? Daha görmediniz mi? Şimdi mevsimi değil zaten. Ama yazın çok hoştur. Buralardaki en güzel şeydir. Ona Mavi Nehir deriz; mavidir, belki Karayib mavisi değil ama onun kadar berraktır, kumlu, derin, tam yüzülecek sakin koyları vardır. Kuzeydeki dağlardan doğar, ovalardan, çiftliklerden geçer; başlıca sulama kaynağımızdır. Kendinden daha küçük iki kolu var, birinin adı Büyük Kardeş, diğerininki Küçük Kardeş.</p>

  <p>Sorunun kaynağı, bu iki küçük kol. Onlara bağımlı pek çok küçük çiftçi, Mavi Nehir’i bölerek Büyük ve Küçük Kardeşler’in genişletilmesinden yanaydı. Ancak nehirin arazilerini beslediği çiftçiler, bu öneriye karşıydı tabii. Özellikle BQ çiftliğinin sahibi Bob Quinn. Mavi Nehir hiçbir yerde, onun arazisindeki kadar geniş ve derin bir yatakta akmaz.</p>

  <p class="ilk">JAKE (ateşe tükürerek): Sayın Bay Robert Hawley Quinn.</p>

  <p class="ilk">ADDIE: Bu, yıllardır süren bir kavga. Herkes o iki kolun, gücü ve sırf güzelliği açısından, Mavi Nehir’in aleyhine bile olsa güçlendirilmesinin en doğru ve mantıklı iş olduğuna inanıyordu. Ama Quinn ailesi ve bazı varlıklı Mavi Nehir çiftçileri, çeşitli hilelerle harekete geçilmesini sürekli engelliyorlardı.</p>

  <p>Sonra, iki yıl süren bir kuraklığın ardından, konu yine gündeme geldi. Hayatta kalmaları Büyük ve Küçük Kardeşler’e bağlı olan çiftçiler öfkeden kuduruyordu. Kuraklık fena vurmuştu onları. Sığırlarının çoğunu yitirmişlerdi ve artık Mavi Nehir’den paylarına düşeni, ne pahasına olursa olsun almaya hazırdılar.</p>

  <p>Sonunda belediye meclisi, konuyu bir çözüme kavuşturmak için özel bir komite atanmasını kararlaştırdı. Üyeleri nasıl seçtiklerini bilmiyorum. Hiçbir özel vasfım olmadığı halde, yaşlı yargıç Hartfield -şimdi emekli oldu, Arizona’da yaşıyor- beni arayıp görev almak isteyip istemediğimi sordu. İşte böylece seçildik. İlk toplantımızı Ocak 1970’de, adliye sarayındaki Konsey Salonu’nda yaptık. Kurulun diğer üyeleri Clem Anderson, George ve Amelia Roberts, Dr. Parsons, Baxter’lar, Tom Henry ve Oliver Jaeger..</p>

  <p class="ilk">JAKE (bana): Jaeger. Posta müdürü. Çılgın bir orospu çocuğu.</p>

  <p class="ilk">ADDIE: Gerçekten çılgın değil. Bunu söylemenin nedeni..</p>

  <p class="ilk">JAKE: Gerçekten çılgın olması.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Addie’nin canı sıkılmıştı. Uzun uzun şarap kadehini seyretti, doldurmak için yerinden kalktı, şişenin boş olduğunu görünce, kucağında duran küçük keseden çok güzel, minicik, içi mavi haplarla dolu, gümüş bir kutu çıkardı: Valium. Bir tane alıp, biraz suyla yuttu. Addie’nin sinirli bir kadın olmadığını söylemişti Jake, değil mi?)</p>
  </blockquote>

  <p class="ilk">TC: Tom Henry kim?</p>

  <p class="ilk">JAKE: Bir başka manyak. Oliver Jaeger’den de üşütüktür. Benzin istasyonu var.</p>

  <p class="ilk">ADDIE: Evet, dokuz kişiydik. İki ay süreyle, haftada bir kez toplandık. Her iki taraf da, yandaş ve karşı olanlar, tanıklık edecek uzmanlar gönderdi. Çiftçilerin çoğu bizzat geldi; konuşmak, kendi fikirlerini savunmak için.</p>

  <p>Ama Bay Quinn görünmedi. Bob Quinn’den tek bir haber çıkmadı, BQ çiftliğinin sahibi olarak, ‘nehrini’ bölmeye oybirliğiyle karar verdiğimiz takdirde en çok zarar görecek kişi kendisi olduğu halde. Bizimle ve küçük aptal komitemizle uğraşamayacak kadar yüksek ve yüceydi; Bob Quinn, o valiyle, senatörlerle, milletvekilleriyle konuşmakla meşguldü; hepsini de çantada keklik sayıyordu. Bizim alacağımız kararın ne önemi vardı ki. O kodaman dostları nasılsa veto edeceklerdi.</p>

  <p>Ama işler hiç de öyle yürümedi. Oybirliğiyle Mavi Nehir’i, tam da Quinn’in arazisine girdiği noktadan bölmeyi kararlaştırdık: nehirsiz kalmıyordu elbette, yalnızca eskisi gibi pastanın tamamına sahip olamayacaktı.</p>

  <p>Tom Henry aleyhimize dönmeseydi, oylamaya katılanların adı gizli kalacaktı. Haklısın Jake, Tom <span style="font-style:italic;">gerçekten</span> üşütük. Oylar sekize birdi. Ve bu çoğunluğun kararıydı; kimseye zararı dokunmayan, çoğunun yararına bir hüküm. Quinn’in siyasi kafadarlarının yapabileceği fazla bir şey yoktu; hükümette kalmayı istiyorlarsa elbette.</p>

  <p>Oylamadan birkaç gün sonra postanede Bob Quinn’e rastladım. İnanılmayacak kadar abartılı bir nezaketle şapkasını çıkardı, gülümseyerek sağlığımı sordu. Gerçi yüzüme tükürmesini beklemiyordum ama bu kadar kibar davrandığını daha önce bile hiç görmemiştim. Kimse kinlendiğini tahmin edemezdi. Kinlenmek mi? Basbayağı çıldırmıştı!</p>

  <p class="ilk">TC: Neye benziyor bu Bay Quinn?</p>

  <p class="ilk">JAKE: <span style="font-style:italic;">Sakın söyleme!</span></p>

  <p class="ilk">ADDIE: Neden?</p>

  <p class="ilk">JAKE: Öyle işte.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Kalkıp şöminenin yanına gitti ve purosunun izmaritini alevlere fırlattı. Sırtını ateşe döndü, bacakları ayrık, kollar kavuşmuş, öylece durdu: kendini beğenmiş biri değildi, fakat şu an açıkça poz vermekteydi, çekici görünmeye çalışıyor ve başarıyordu da. Güldüm.) Evet?</p>
  </blockquote>

  <p class="ilk">TC: Şimdi de bir Jane Austen romanı. Onun romanlarında seksi beyler, popolarını hep şöminede ısıtırlar.</p>

  <p class="ilk">ADDIE (gülerek): Oh, Jake, doğru! Gerçekten!</p>

  <p class="ilk">JAKE: Ben kadın edebiyatını hiç okumam. Hiç okumadım. Okumayacağım da.</p>

  <p class="ilk">ADDIE: Sırf bu yüzden bir şişe şarap daha açacağım ve tek başıma bitireceğim.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Jake masaya dönüp Addie’nin yanına oturdu, elini avucuna aldı; parmakları kenetlendi. Bunun kadın üzerindeki etkisi, insanı utandıracak kadar belirgin oldu; yüzü kızardı, boynunu kızıl benekler kapladı. Jake’e gelince, kadının ve kendi hareketinin farkında değil gibiydi. Daha çok, bana bakıyordu; ikimiz baş başaydık sanki.)</p>
  </blockquote>

  <p class="ilk">JAKE: Evet, biliyorum. Bunları dinledikten sonra şöyle düşünüyorsun: Eh, olay açığa çıkmış. Yapan Bay Quinn.</p>

  <p>Geçen yıl, ben de böyle düşündüm. Addie az önce sana anlattıklarını geçen yıl bana anlattığında, kıçını arı sokmuş bir ayı gibi dışarıya fırladım. Doğruca şehre gittim. Şükran Günü olmasına aldırmaksızın, hemen o gece bütün Büro toplandık. Ortaya serdim: işte nedeni, işte katil. Kimse vaaay! demedi; şef hariç. “Ağır ol. Pepper,” dedi. “Suçladığın adam, tüy siklet değil. Peki kanıtların nerde? Bunların hepsi tahmin. Varsayım.” Herkes katıldı ona. “Hani kanıt?” dediler.</p>

  <p>Kendimi kaybetmiş, bağırıyordum: “Neden burada olduğumu sanıyorsunuz? Hep birlikte kanıtı bulmalıyız! Quinn’in yaptığını biliyorum!” Şef, “Yerinde olsam daha dikkatli hareket ederdim,” dedi. “Tanrım, hepimizi kovdurabilirsin!”</p>

  <p class="ilk">ADDIE: Ertesi gün, buraya döndüğünde, Jake’in resmini çekebilmek isterdim. Görev uğruna bazen çocukları fırçalamak zorunda kalıyorum, ama hiçbiri senin kadar perişan görünmemiştir, Jake.</p>

  <p class="ilk">JAKE: Pek mutlu sayılmazdım. Doğrusu bu.</p>

  <p>Büro bana arka çıktı; Robert Hawley Quinn’in yaşantısını kontrol etmeye başladık. Ama parmak uçlarına basarak yürümemiz gerekiyordu; şef Ölüm Hücresindeki bir katil kadar korkuyordu. BQ çiftliğini arama izni istedim, evleri, tüm araziyi. Geri çevrildi. Adamı sorguya çekmeme bile izin verm..</p>

  <p class="ilk">TC: Quinn kendisinden şüphelendiğini biliyor muydu?</p>

  <p class="ilk">JAKE (burnundan soluyarak): En başından beri. Valilikten biri kulağını bükmüş. Belki de valinin kendisi. Ayrıca Büro’daki çocuklar da söylemiş olabilir. Kimseye güvenmiyorum. Bu davayla ilgili kimseye.</p>

  <p class="ilk">ADDIE: Sen daha Rumpelstilskin diyene kadar, bütün kasaba öğrenmişti bile.</p>

  <p class="ilk">JAKE: Oliver Jaeger sağolsun. Ve Tom Henry. Hata bendeydi. Her ikisi de Nehir Komitesi’nde olduklarından onlara güvenebileceğimi, Quinn’i tartışabileceğimizi, onları tabutlar hakkında uyarabileceğimi sandım. Dillerini tutmaya söz verdiler. Oysa onlara söyleyeceğime, tüm kasabayı toplantıya çağırıp nutuk atsam daha iyi olurmuş.</p>

  <p class="ilk">ADDIE: Sınıftaki oğlan çocuklarından biri parmağını kaldırıp: “Babam anneme birinin size tabut yolladığını söyledi, mezarlıktakilerden. Bay Quinn yapmış.” dedi. Ben de, “Ah Bobby,” dedim, “baban annenle şakalaşıyormuş yalnızca, masal anlatıyormuş.”</p>

  <p class="ilk">JAKE: Oliver Jaeger’ın masallarından birini. O piç, Hıristiyanlık alemindeki herkesi aramış. Sen de kalkmış, deli değildir, diyorsun.</p>

  <p class="ilk">ADDIE: Onu deli sanıyorsun çünkü o <span style="font-style:italic;">senin</span> deli olduğuna inanıyor. İçtenlikle, yanıldığına inanıyor. Yani masum bir adama zulmettiğine. (Hâlâ Jake’e bakarak, ama bana hitap ederek) Oliver girdiği hiçbir yarışmayı kazanamazdı, ne sempati ne de akıl yarışmasını. Ama mantıklı biriydi, dedikoducu fakat iyi kalpli. Quinn ailesiyle akrabalığı vardı; <span style="text-indent: 25px;">Bob Quinn ikinci dereceden kuzeniydi. Fikirlerini neden şiddetle savunduğunu açıklar bu. Oliver’in kavgası, pek çoğunun da katıldığı gibi, Mavi Nehir Komitesi’nin kararıyla buradaki cinayetler arasında bir bağ olsa bile, neden Bay Quinn’in suçlandığıydı. Durumdan yakınan tek çiftçi o değildi ki. Walter Forbes’dan ne haber? Ya da Jim Johanssen? Throby ailesi. Miller’ler. Riley’ler. Neden illa Bob Quinn? Onu diğerlerinden ayıran özel şartlar neydi?</span></p>

  <p class="ilk">JAKE: O yaptı.</p>

  <p class="ilk">ADDIE: Evet, o yaptı. Biliyoruz. Ama daha çıngıraklı yılanları onun satın aldığını bile kanıtlayamıyorsun. Kanıtlasan bile..</p>

  <p class="ilk">JAKE: Canım viski istiyor.</p>

  <p class="ilk">ADDIE: Tamamdır, efendim. Başka isteyen?</p>

  <p class="ilk">JAKE (Addie içki almaya gidince): Haklı. Yılanları alanın o olduğunu biliyor ama kanıtlayamıyoruz. Biliyor musun, baştan beri o yılanların profesyonel kaynaklardan sağlandığına inandım: zehirini tıbbi laboratuvarlara satmak için besleyen üreticilerden. Asıl üreticiler Florida ve Texas’ta, ancak ülkenin dört yanına dağılmış yılan çiftlikleri de var. Son birkaç yılda çoğuna başvurduk; tek bir yanıt bile alamadık.</p>

  <p>Ama içimden bir ses, o yılanların Lone Star eyaletinden geldiğini söylüyordu. Çok mantıklıydı, aradığını iyi kötü yandaki evde bulacağını bilen biri, neden kalkıp ta Florida’ya gitsin? Evet, Quinn sahneye çıktığı an, onu yılan konusunda -gerektiğince eğilmediğimiz bir konuda- kıstırmaya karar verdim. Özel araştırmalar ve yolculuk masrafları gerektiriyordu çünkü. Şefin elini cebine almasına gelince; eh, cevizi takma dişle kırmak çok daha kolaydır. Texas Bürosu’nda yıllardır çalışan biri, bana bir iyilik borçluydu. Ona birkaç şey gönderdim: Quinn’in toplayabildiğim fotoğrafları ve öldürdükten sonra bir çamaşır ipine astığımız dokuz yılanın resimleri.</p>

  <p class="ilk">TC: Nasıl öldürdünüz onları?</p>

  <p class="ilk">JAKE: Tabancayla. Kafalarını uçurduk.</p>

  <p class="ilk">TC: Bir keresinde bir yılan öldürmüştüm. Bahçe çapasıyla.</p>

  <p class="ilk">JAKE: Bizimkileri çapayla filan öldüremezdin. Bir çentik bile açamazdın. En ufağı iki metreydi.</p>

  <p class="ilk">TC: Dokuz yılan, dedin. Mavi Nehir Komitesi’nde de dokuz üye vardı. Oldukça garip bir rastlantı.</p>

  <p class="ilk">JAKE: Bill, Texas’lı dostum, çok azimli oğlandır; Texas’ı bir ucundan diğerine taradı, tatilinin büyük kısmını yılan çiftliklerini dolaşarak, üreticilerle konuşarak geçirdi. Bir ay kadar önce beni aradı ve aradığını buldum, dedi; Bayan Garcia adında TexMex bir hanımın Nogales yakınlarında bir yılan çiftliği varmış. Buradan yaklaşık on saat çeker. Tabii eğer resmî bir araç kullanıyor ve saatte yüz kırk kilometre yapıyorsan. Bill benimle orada buluşmaya söz verdi.</p>

  <p>Addie de benimle geldi. Gece yolculuğu yaptık; kahvaltımızı Bill’le birlikte bir Holiday Inn’de ettik. Sonra da Bayan Garcia’ya gittik. Yılan çiftliklerinden bazısı turist çeker; onunki öyle değildi; otoyoldan uzakta ve hayli küçük bir yerdi. Ama kadının elinde gerçekten etkileyici örnekler vardı. Biz oradayken, o devasa yılanlarla oynayıp durdu, alıp boynuna, kollarına doluyordu gülerek; dişlerinin neredeyse tamamı altındı. Önce erkek sandım onu; ayağındaki fermuarlı kovboy pantolonuyla tıpkı Pancho Villa’ya benziyordu.</p>

  <p>Bir gözünde katarakt vardı; diğeri de fazla keskin değildi. Ama Quinn’in resmini hiç tereddütsüz teşhis etti. 1970 yılının ya haziran ya da temmuzunda çiftliği ziyaret ettiğini söyledi (Roberts’lar 5 Eylül 1970’de öldüler) yanında da genç bir Meksikalı varmış; Meksika plakalı küçük bir kamyonla gelmişler. Quinn hiç ağzını açmamış; Meksikalıyla kadın pazarlık yaparken öylece dinlemiş. Müşterilerine malı ne için aldıklarını sormak âdeti değilmiş fakat Meksikalı kendiliğinden açıklamış, dinsel bir törende kullanmak için bir düzine yetişkin çıngıraklı istiyormuş. Kadın hiç şaşırmamış; insanların ayinlerde kullanmak için sık sık yılan satın aldıklarını söyledi. Ama Meksikalı, yılanların yarım tonluk bir boğaya saldırıp öldürebileceklerine dair garanti istemiş. Kadın da evet, demiş, olabilir; tabii yılanlara boğayla temas etmeden önce bir ilaç, amfetamin şırınga edilirse.</p>

  <p>Nasıl yapılacağını göstermiş, Quinn de izliyormuş. Bize de gösterdi. Kadın bir sopa kullanıyordu, bir binici kırbacının yaklaşık iki katı uzunluğunda ve bir söğüt çubuk kadar esnek; ucuna da deri bir ilmek takılmış. Bir yılanın başını ilmeğe geçiriverdi, havaya kaldırdı ve karnına bir iğne batırdı. Meksikalıya birkaç deneme yaptırmış; gayet iyi becermiş.</p>

  <p class="ilk">TC: O Meksikalıyı daha önce hiç görmüş mü?</p>

  <p class="ilk">JAKE: Hayır. Tarif etmesini istedim, o da yirmi ile otuz arasında herhangi bir sınır kasabalı Meksikalıyı tarif etti. Parasını ödemiş; kadın yılanları ayrı kutulara koymuş, onlar da çekip gitmiş.</p>

  <p>Bayan Garcia çok yardımsever bir hanımdı. İşbirliğine hazır. Ta ki önemli soruyu yöneltene dek: 1970 yılının belli bir yaz gününde kendisinden bir düzine çıngıraklı yılan satın alan iki kişiden birinin, Robert Hawley Quinn olduğuna dair yeminli ifade vermeye hazır mıydı? O anda suratı ekşidi. Hiçbir şey imzalamayacağını söyledi.</p>

  <p>Yılanların iki kişiyi öldürmek için kullanıldığını açıkladım. O zaman suratını görmeliydin. Hemen eve girip kapıları kilitledi, panjurları indirdi.</p>

  <p class="ilk">TC: Onun ifadesi... Bunun yasal açıdan pek bir ağırlığı olmazdı.</p>

  <p class="ilk">JAKE: Ama Quinn’in karşısına dikilecek bir şeydi: bir açılış hamlesi. Yılanları arabaya koyan, Meksikalıydı ama onu Quinn tutmuştu, tabii. Biliyor musun? Meksikalının çoktan ölmüş, bomboş kırlarda bir yere gömülmüş olduğuna bahse girerim. Bay Quinn’in bir lütfu.</p>

  <p class="ilk">TC: Quinn’in geçmişinde bir yerde, psikotik saldırganlığa yatkın olduğunu kanıtlayan bir şey mutlaka olmalı.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Jake başıyla doğruladı, doğruladı, doğruladı.)</p>
  </blockquote>

  <p class="ilk">JAKE: Beyefendi cinayetle gayet yakından tanışmıştı.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Addie viskiyle döndü. Jake teşekkür edip onu yanağından öptü. Kadın yanına oturdu, yine elleri birleşti, parmakları kenetlendi.)</p>
  </blockquote>

  <p class="ilk">Quinn’ler buranın en eski ailelerindendir. Bob Quinn üç kardeşin en büyüğü. Hepsinin de BQ çiftliğinde hissesi olsa da patron, o.</p>

  <p class="ilk">ADDIE: Hayır, asıl patron karısı. Birinci dereceden kuziniyle, Juanita Quinn’le evlendi. Annesi İspanyoldu, kadının kanı bir Meksika yemeği kadar acı ve sıcak. İlk çocuğu doğumda öldü, o da bir tane daha doğurmayı reddetti. Ama herkes, Bob Quinn’in çocukları olduğunu bilir. Başka bir kasabadaki başka bir kadından.</p>

  <p class="ilk">JAKE: Adam savaş kahramanı. İkinci Dünya Savaşı sırasında deniz kuvvetlerinde albaymış. Kendisi hiç değinmez ama başkalarından dinlediğimize göre Bob Quinn tek başına, Hiroshima’daki bombadan daha fazla Japon öldürmüş.</p>

  <p>Ancak savaştan hemen sonra, o kadar vatanperver olmayan, küçük bir cinayet daha işledi. Bir gece geç vakit şerifi arayıp BQ çiftliğine gelmesini ve birkaç cesedi toplayıp götürmesini istedi. Sığırlarını çalan iki kişiyi yakaladığını ve vurduğunu ileri sürüyordu. Bu onun öyküsüydü, kimse de karşı çıkmadı, en azından açıkça. Oysa gerçekte o iki adam sığır hırsızı değildi; Denver’lı kumarbazlardı ve Quinn’in onlara yüklüce bir borcu vardı. Vadesi gelen bir ödeme için BQ çiftliğine gelmişlerdi. Ellerine geçense, bolca kurşun oldu.</p>

  <p class="ilk">TC: Onu bu konuda sorguya çektin mi?</p>

  <p class="ilk">JAKE: Kimi?</p>

  <p class="ilk">TC: Quinn’i.</p>

  <p class="ilk">JAKE: Açık konuşmak gerekirse, onu <span style="font-style:italic;">hiçbir</span> konuda sorguya çekmedim.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Ağzı o tuhaf, alaycı gülümsemeyle çarpıldı; viskisindeki buzları tıngırdattı, biraz içti sonra kıkırdadı, derin, kaba bir kıkırdamaydı, balgam çıkarmaya çalışan birininki gibi.)</p>
  </blockquote>

  <p class="ilk">Son günlerde onunla epeyce sohbet ettim. Ama davayı üstlendiğim beş yıl boyunca adamla hiç tanışmadım. Onu görüyordum. Kim olduğunu biliyordum.</p>

  <p class="ilk">ADDIE: Şimdiyse iki muhabbetkuşu gibiler. İki ahbap çavuş.</p>

  <p class="ilk">JAKE: Addie!</p>

  <p class="ilk">ADDIE: Aman Jake, yalnızca takılıyorum.</p>

  <p class="ilk">JAKE: Bu alay edilecek bir şey değil. Benim için gerçek bir işkence. ADDIE (erkeğin elini okşayarak): Biliyorum. Özür dilerim.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Jake kadehini başına dikti, bitirdi, çarparak masaya koydu.)</p>
  </blockquote>

  <p class="ilk">JAKE: Ona bakmak. Onu dinlemek. Pis şakalarına gülmek. Ondan nefret ediyorum. Benden nefret ediyor. İkimiz de farkındayız.</p>

  <p class="ilk">ADDIE: Sana bir viski daha doldurayım.</p>

  <p class="ilk">JAKE: Otur yerine.</p>

  <p class="ilk">ADDIE: Belki de gidip Marylee’ye bir göz atsam iyi olur. Bakalım iyi mi.</p>

  <p class="ilk">JAKE: Kıpırdama.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Ama Addie odadan kaçmak istiyordu, Jake’in kızmasından, suratını kaplayan o buz gibi öfkeden rahatsız olmuştu.)</p>
  </blockquote>

  <p class="ilk">ADDIE (pencereden dışarıya bakarak): Kar durdu.</p>

  <p class="ilk">JAKE: Okay Cafe. pazartesi sabahları dolar. Hafta sonunun ardından herkes haber almak için uğrar. Çiftçiler, işadamları, şerif ve çetesi, adliyeden insanlar. Ama o gün, Şükran Yortusu’ndan sonraki pazartesi yani, Okay hıncahınç doluydu, millet kucak kucağaydı ve herkes yaşlı kız kuruları gibi kikirdeşip duruyordu.</p>

  <p>Neye gülüştüklerini tahmin edebilirsin. Tanrı, Tom Henry ile Oliver Jaeger’den razı olsun, bütün hafta sonunu Büro’dan gelen adamın, şu Jake Pepper’in Bob Quinn’i cinayetle suçladığını anlatarak geçirmişlerdi. Köşemde oturmuş farkında değilmiş gibi davranmaya çalışıyordum. Ama Bob Quinn de bizzat içeri girince, artık fark etmek zorunda kaldım; tüm kafenin soluğunu tuttuğunu duyabilirdin.</p>

  <p>Şerifin yanındaki tabureye oturdu; şerif ona sarıldı, güldü ve bir kovboy narası attı. İçerdekilerin çoğu ona uydu, heheey, Bob! yaşasın, Bob! diye bağrıştılar. Evet efendim, Okay Cafe yüzde yüz Bob Quinn’in arkasındaydı. Bu adamın katil olduğunu kanıtlasam bile, daha onu tutuklamama kalmadan beni linç edeceklerini hissediyordum.</p>

  <p class="ilk">ADDIE (başı ağrıyormuşcasına, bir elini alnına bastırarak): Haklı. Bütün kasaba Bob Quinn’den yana. Kız kardeşimin bu konuya tahammül edememesinin nedenlerinden biri de bu. Jake’in yanıldığını, Bay Quinn’in iyi biri olduğunu söylüyor. Bu suçlardan Dr. Parsons’ın sorumlu olduğunu, bu yüzden de intihar ettiğini ileri sürüyor.</p>

  <p class="ilk">TC: Ama siz tabutu almadan çok önce ölmüştü o.</p>

  <p class="ilk">JAKE: Marylee çok tatlıdır ama fazla zeki sayılmaz. Özür dilerim Addie, ama durum böyle.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Addie elini Jake’inkinden çekti: uyaran bir jest, fakat haşin değil. Böylece Jake ayağa kalkıp odayı arşınlamakla özgür kaldı. Ayak sesleri cilalı parkede yankılanıyordu.)</p>
  </blockquote>

  <p class="ilk">Evet, Okay Cafe’ye dönelim. Ben ayrılmak üzereyken, şerif uzanıp kolumu yakaladı. Tam bir İrlandalı fırlamadır. Ve şeytana külahını ters giydirir. “Hey, Jake,” dedi. “Bak, Bob Quinn’le tanışmanı istiyorum. Bob, bu Jake Pepper. Büro’dan.” Quinn'in elini sıktım. Quinn dedi ki: “Bahsini çok duydum. Satranç oynuyormuşsun. Fazla oyun arkadaşı bulamıyorum. Birlikte oynamaya ne dersin?” Elbette, dedim, o da: “Yarın olur mu? Beşte filan gel. Birer kadeh atar, birkaç oyun oynarız.”</p>

  <p>İşte böyle başladı. Ertesi gün akşamüstü BQ çiftliğine gittim. İki saat oynadık. Benden daha iyi oyuncu gerçi, ancak ben de ilgisini çekecek kadar kazandım. Gevezenin teki, her şeyden konuşuyor: politika, <span style="text-indent: 25px;">kadınlar, seks, somon avı, bağırsakların çalışması, Rusya yolculuğu, sığıra karşı ekin, cine karşı votka, Johnny Garson, Afrika’da çıktığı safari, din, İncil, Shakespeare, General McArthur’ın dehası, ayı avı, Reno fahişelerine karşı Las Vegas fahişeleri, borsa, zührevi hastalıklar, mısır gevreğine karşı ufalanmış buğday, altına karşı pırlanta, ölüm cezası (var gücüyle destekliyor), futbol, beyzbol, basketbol,</span> <span style="text-indent: 25px; font-style: italic;">her şey.</span> <span style="text-indent: 25px;">Benim bu kasabaya çakılıp kalmamın nedeni dışında, her şey.</span></p>

  <p class="ilk">TC: Yani davadan bahsetmiyor muydu?</p>

  <p class="ilk">JAKE (volta atmaya ara vererek): Bahsetmemek meselesi değil. Ortada böyle bir dava yokmuş gibi davranıyordu. Ben konuyu açıyorum ama o hiçbir tepki göstermiyor. Clem Anderson’ın fotoğraflarını gösterdim: belki şaşkınlıktan bir şey yapar, diye umuyordum. <span style="font-style:italic;">Herhangi</span> bir yorum. Ama o gözlerini yine satranç tahtasına çeviriyor, bir hamle yapıyor ve açık saçık bir fıkra anlatıyor.</p>

  <p class="ilk">Evet, Bay Quinn’le son birkaç aydır sık sık bir araya gelip oyun içinde oyun oynuyoruz. Aslına bakarsan, bugün geç vakit yine oraya gideceğim. Sen de... (parmağını benden yana uzatarak) benimle geleceksin.</p>

  <p class="ilk">TC: Beni bekliyor mu?</p>

  <p class="ilk">JAKE: Bu sabah aradım onu. Tek sorduğu: Satranç bilir mi?</p>

  <p class="ilk">TC: Bilirim. Ama izlemeyi yeğlerim.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Bir kütük düştü, çatırtısı dikkatimi şömineye çekti. Oynaşan alevleri seyrettim ve Addie’nin Quinn’i tarif etmesini Jake’in neden engellediğini düşündüm. Onu gözümün önüne getirmeye çalıştım; başaramadım. Onun yerine, Jake’in Mark Twain’den okuduğu paragrafı anımsamıştım: “Tüm yaratıklar arasında, insan en iğrencidir....kin güden bir tek, yalnızca odur....kötü niyetli tek yaratık da odur.”</p>

    <p class="ilk">Addie’nin sesi beni mide bulandırıcı dalgınlığımdan kurtardı.)</p>
  </blockquote>

  <p class="ilk">ADDIE: Ah, kar yine başladı. Ama çok hafif. Yalnızca uçuşuyor. (Sonra karın başlaması ölümlülüğü, zamanın uçuculuğunu çağrıştırmış gibi) Biliyor musun, neredeyse beş ay oldu. Onun için oldukça uzun bir süre. Genelde bu kadar beklemez.</p>

  <p class="ilk">JAKE (canı sıkılmış): Ne demek şimdi bu, Addie?</p>

  <p class="ilk">ADDIE: Benim tabut. Alalı hemen hemen beş ay oldu. Dediğim gibi, genellikle bu kadar uzatmaz.</p>

  <p class="ilk">JAKE: Addie! Ben buradayım. Sana hiçbir şey olmayacak.</p>

  <p class="ilk">ADDIE: Elbette, Jake. Oliver Jaeger’ı merak ediyordum. Tabutunu ne zaman alacak acaba? Bir düşünün, Oliver posta müdürü. Gelen postayı ayırıyor ve.. (Sesi ansızın şaşırtacak kadar titrek, incinmiş; kanaryaların tasasız konserini vurgular gibi özlem dolu) Her neyse, çok çabuk gerçekleşmeyecek.</p>

  <p class="ilk">TC: Neden?</p>

  <p class="ilk">ADDIE: Çünkü Ouinn’in önce benim tabutu doldurması gerekiyor.</p>

  <p>Çıktığımızda saat beşi geçiyordu, hava durgun, karsızdı; havada, batmakta olan güneşin titrek, donuk ışıltısı, yeni doğan ayınsa soluk parlaklığı: dolunay ufukta bir tekerlek gibi ya da bir maske, arabanın camından bizi gözetleyen beyaz, özelliksiz, tehditkâr bir maske gibi yuvarlanmakta. Ana Cadde’nin sonunda, tam kasabanın kırlara açıldığı yerde, Jake bir benzin istasyonunu gösterdi: “İşte Tom Henry’nin yeri. Tom Henry, Addie, Oliver Jaeger: ilk Nehir Komitesi’nden geriye kalan üç kişi. Tom Henry’nin deli olduğunu söylemiştim. Öyledir. Ama şanslı bir deli. O aleyhte oy kullanmıştı. Böylece paçayı sıyırdı. Tom Henry’ye tabut yok.”</p>

  <p class="ilk">TC: <span style="font-style:italic;">Dimitrios için bir tabut.</span></p>

  <p class="ilk">JAKE: Ne dedin?</p>

  <p class="ilk">TC: Eric Ambler’ın bir kitabı. Bir gerilim romanı.</p>

  <p class="ilk">JAKE: Kurmaca mı? (Başımla onayladım; yüzünü ekşitti) Bu saçmalıkları gerçekten okuyor musun?</p>

  <p class="ilk">TC: Graham Greene, birinci sınıf yazardı. Vatikan yakasına yapışana kadar. Ondan sonra, <span style="font-style:italic;">Brighton Rock</span> kadar iyi bir şey yazamadı. Agatha Christie’yi beğenirim, bayılırım. Ve Raymond Chandler, büyük üslûpçu, aslında bir şair. Entrikaları karman çorman olduğu halde.</p>

  <p class="ilk">JAKE: Çerçöp. Onlar gündüz gözüyle düş gören tipler, bir daktilonun başına çöküp içlerindekini kusuyorlar, tek yaptıkları bu.</p>

  <p class="ilk">TC: Demek Tom Henry’e tabut yok. Peki ya Oliver Jaeger?</p>

  <p class="ilk">JAKE: O da alacaktır. Bir sabah postaneyi karıştırır, gelen posta torbalarını boşaltırken, üzerinde adı yazan, kahverengi bir kutu çıkacak karşısına. Şu kuzen meselesini unut; Bob Ouinn’in kafasına kutsal hareler takıp durduğunu da. Aziz Bob onun birkaç ilahiyle bu işten sıvışmasına izin vermeyecektir. Eğer Aziz Bob’u tanıyorsam tabii. Bence yontma bıçağını çoktan kullandı, küçük bir şey yonttu ve Oliver Jaeger’ın resmini içine yerleştirdi bile...</p>

  <blockquote style="margin: 0 0 0 40px; border: none; padding: 0px;">
    <p class="ilk">(Jake’in sesi yavaşladı, durdu, sanki birbirine bağlı bir hareketmiş gibi ayağı fren pedalına gitti: araba kaydı, yön değiştirdi, toparlandı; yola devam ettik. Ne olup bittiğini biliyordum. Tıpkı benim gibi o da Addie’nin acınası yakınmasını anımsamıştı: “... Quinn’in önce benim tabutu doldurması gerekiyor.” Dilimi tutmaya çalıştım, başaramadım.)</p>
  </blockquote>

  <p class="ilk">TC: Ama bunun anlamı..</p>

  <p class="ilk">JAKE: Artık farları yakmalı.</p>

  <p class="ilk">TC: Bu, Addie ölecek, demektir.</p>

  <p class="ilk">JAKE: Yoo, hayır! Bunu söyleyeceğini biliyordum. (Avucuyla direksiyona vurdu) Addie’nin çevresine bir duvar ördüm. Ona 38’lik bir Detective Special verdim, kullanmasını da öğrettim. Birini yüz metreden iki kaşının arasından vurabilir. Tek bir darbeyle bir tahtayı ikiye bölecek kadar karate öğrendi. Addie akıllıdır; tongaya basmaz. Ayrıca ben de buradayım. Onu gözlüyorum. Quinn’i de gözlüyorum. Diğerleri de öyle.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Güçlü tutku, giderek teröre dönüşen korku, Jake Pepper kadar sağduyulu birinin mantığını dahi tahrip edebilir -aldığı önlemler Clem Anderson’ı bile kurtaramamıştı. Bu noktayı onunla tartışmaya hazır değildim, en azından bu kadar mantıksız bir haldeyken, ama neden, Oliver Jaeger’ın çoktan mahkûm olduğunu bile bile, Addie konusunda bu kadar güveniyordu ki kendisine? Onun kurtulacağına? Çünkü eğer Quinn planına sadık kalırsa, kesinlikle Addie’yi ortadan kaldırması, bir sonraki adımını atmadan önce onu sahneden uzaklaştırması gerekecekti. Ancak ondan sonra ikinci dereceden kuzeni ve güvenilir savunucusu olan, yerel posta müdürüne bir paket gönderecekti.)</p>
  </blockquote>

  <p class="ilk">TC: Addie’nin dünyayı dolaştığını biliyorum. Ama bence bir kez daha dolaşmasının zamanı gelmiş.</p>

  <p class="ilk">JAKE (gaddarca): Buradan ayrılamaz. Şimdi olmaz.</p>

  <p class="ilk">TC: Ya? Bana pek intihar eğilimli biri gibi gelmedi de.</p>

  <p class="ilk">JAKE: Bir kere okul yüzünden. Okul hazirana kadar açık.</p>

  <p class="ilk">TC: Jake! Tanrı aşkına! Şu anda nasıl <span style="font-style:italic;">okuldan</span> söz edebiliyorsun?</p>

  <blockquote style="margin: 0 0 0 40px; border: none; padding: 0px;">
    <p class="ilk">(Işık sönük olsa da yüzündeki utanmış ifadeyi, çıkık çenesini seçebiliyordum.)</p>
  </blockquote>

  <p class="ilk">JAKE: Tartıştık bunu. Marylee’yi alıp uzun bir gemi yolculuğuna çıkmasını, filan. Ama hiçbir yere gitmek istemiyor. Dedi ki: “Köpekbalıklarına yem gerek. Eğer köpekbalığını avlayacaksak, oltanın ucu boş kalmamalı.”</p>

  <p class="ilk">TC: Yem de Addie olacak? Kaplanın saldırısını bekleyen bir oğlak.</p>

  <p class="ilk">JAKE: Dur bir dakika. Ortaya koyuş biçiminden hoşlanmadım.</p>

  <p class="ilk">TC: Sen nasıl koyardın peki?</p>

  <p class="ilk">JAKE: (Suskunluk)</p>

  <p class="ilk">TC: (Suskunluk)</p>

  <p class="ilk">JAKE: Addie, Quinn’in aklında. Gerçekten. Adam sözünü tutmaya niyetli. İşte o zaman yakasına yapışacağız; yeltendiği anda. Tam perde kalkınca ve ışıklar açıkken yakalayacağız onu. Riski var tabii, kesinlikle; ama göze almamız gerekiyor. Çünkü, eh, dürüst olmak gerekirse, elimize geçecek tek lanet olası fırsat bu olabilir.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Başımı cama dayadım: Addie’nin geriye attığı güzel boynunu ve parlayan kızıl şarabı tek bir nefis yudumla içişini seyrettim. Kendimi zayıf, güçten düşmüş hissettim; Jake’den nefret ettim.)</p>
  </blockquote>

  <p class="ilk">TC: Addie’den hoşlandım. Hem gerçek biri, hem de gizemli. Neden hiç evlenmediğini merak ediyorum.</p>

  <p class="ilk">JAKE: Aramızda kalsın, Addie benimle evlenecek.</p>

  <p class="ilk">TC (içgözüm hâlâ başka yerlerdeydi; aslında hâlâ Addie’nin şarabı içişini izliyordu): Ne zaman?</p>

  <p class="ilk">JAKE: Gelecek yaz. İznimi alınca. Kimseye söylemedik henüz. Marylee hariç. Şimdi anlıyor musun? Addie <span style="font-style:italic;">güvende,</span> ona bir şey olmasına izin vermem, onu seviyorum, onunla evleneceğim.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Gelecek yaz: bir ömür kadar uzakta. Daha da yükselmiş dolunay, şimdi daha beyaz görünen, karda parlayan çayırlarda koşuşan çakallar tarafından selamlanıyor. Sığır kümeleri soğuk, karlı tarlalarda bekleşiyor; ısınmak için birbirine sokulmuş. Kimisi ikili duruyor. Gözüme iki benekli dana çarpıyor; yan yana, teselli bulmak, korunmak için birbirlerine yaslanmışlar: tıpkı Jake ve Addie gibi.)</p>
  </blockquote>

  <p class="ilk">TC: Evet, tebrikler. Harika bir şey bu. Çok mutlu olacağınızdan eminim.</p>

  <p>Az sonra etkileyici, dikenli telle kaplanmış bir çit, toplama kamplarındaki yüksek çitlerin benzeri, otoyolun her iki yanını da sınırladı; BQ çiftliğinin başladığını haber veriyordu: Beş bin dönüm ya da ona yakın. Camı indirdim, içeriye buz gibi, taze karın ve eski samanın tatlı kokusunu taşıyan keskin hava doldu. Otoyoldan ayrılıp tahta, iki yana açılır kapıdan geçerken, Jake, “İşte geldik,” dedi. Girişte, farlarımız çok güzel harflerle işlenmiş bir tabelayı aydınlattı: <span style="font-style: italic;">BQ Çiftliği/R.H. Quinn/Mal Sahibi.</span> Mal sahibinin adının altına bir çift çapraz balta çizilmişti; çiftliğin logosu muydu yoksa aile arması mı? Her iki halde de, bir çift uğursuz balta uygun düşüyordu, doğrusu.</p>

  <p>Yol dardı, iki yanında yaprakları dökülmüş ağaçlar sıralanıyordu, dalların gölgeleri arasında arada bir parlayan hayvan gözleri sayılmazsa, karanlıktı. Ağırlığımızla gıcırdayan, tahta bir köprüden geçtik, suyun sesini duydum, derin, boğuk bir çağıltıyla akıyordu, Mavi Nehir olmalıydı ama göremiyordum, çünkü ağaçlar ve kar kümeleri gizlemişti; yol boyu ses izledi bizi, nehir bizimle beraber akıyordu: zaman zaman ürkütücü bir şekilde sessiz, sonra ansızın çağlayanların, şelalelerin kırılmış müziğiyle çağıl çağıl.</p>

  <p>Yol genişledi. Ağaçlara serpiştirilmiş ampuller karanlığı deliyor. Çok güzel bir erkek çocuk, çıplak bir ata binmiş, sarı saçları dalgalanan bir oğlan, bize el salladı. Bir dizi lambayla aydınlatılmış, televizyondan yükselen şamatanın sarstığı kulübenin önünden geçtik; işçilerin evleri. Önümüzde, çevresindekilerden belirgin bir biçimde ayrılan asıl ev, Bay Quinn’in evi duruyordu. Geniş, büyük, iki katlı ahşap yapının önünde boydan boya uzanan bir verandası vardı; tüm pencereler karanlık olduğundan, terk edilmişe benziyordu.</p>

  <p>Jake korna çaldı. Aynı anda, merasim kıtasının trampetleri gibi, bir ışık demeti verandaya yayıldı; lambalar üst kattaki pencereleri ışığa boğdu. Ön kapı açıldı; bir erkek dışarı çıktı, bizi selamlamak için bekledi.</p>

  <p>BQ çiftliğinin sahibiyle ilk karşılaşmam, Jake’in Addie’yi adamı tarif etmekten niçin alıkoyduğunu açıklamıyordu. Fark edilmeden yanından geçilip gidilecek biri değildi, ama görünüşü aman aman olağandışı da sayılmazdı; yine de şaşırmıştım: <span style="font-style:italic;">Bay Quinn’i tanıyordum.</span> Emindim. Bir şekilde, kuşkusuz çok eskiden, Robert Hawley Quinn’le karşılaştığıma yemin edebilirdim; sanki birlikte korkutucu bir deneyimi paylaşmıştık ve bu öyle rahatsız edici bir maceraydı ki, hafızamız şefkatle örtüvermişti üstünü.</p>

  <p>Ayağında yüksek topuklu, pahalı çizmeler vardı, ama onlarsız bile boyu bir seksenin üzerindeydi, kamburunu çıkarıp omuzlarını düşüreceğine dik dursaydı, boylu poslu, oldukça hoş bir endam sunabilirdi. Uzun, maymunsu kolları vardı; elleri dizlerine değiyordu, parmaklarıysa uzun, becerikli, garip biçimde soyluydu. Bir Rachmaninoff konserini anımsadım; Rachmaninoff’un elleri de tıpkı Quinn’inkiler gibiydi. Quinn’in yüzü geniş ama etsizdi, yanakları çökük, doğadan sertleşmiş, bir ortaçağ köylüsünün, dünyanın olanca derdini sırtlamış, sabanın gerisindeki adamın yüzüydü bu. Ama Quinn budala, ağır sorumlulukların altında ezilmiş bir köylü değildi. İnce tel çerçeveli gözlük takmıştı, bu profesyonel gözlüğün kalın camlarının gerisindeki gri gözler ele veriyordu onu: uyanık, kuşkucu, zeki, kötülükle pırıl pırıl, kendini beğenmiş, üstünlük taslayan gözler. Gülüşü de, sesi de konuksever, sahte bir güleryüzlülükle doluydu. Ama bir sahtekâr değildi. Bir idealist, bir misyonerdi; kendine vazifeler saptıyordu ve bunlar onun putu, dini, kimliğiydi; evet, sahtekâr değildi, bir fanatikti; aynı anda, hâlâ verandada dururken, belleğimin derinliklerinden su yüzüne çıkıverdi: Bay Quinn’le daha önce nerede ve nasıl karşılaştığımı anımsadım.</p>

  <p>O uzun ellerinden birini Jake’e uzattı; diğer elini, sert, kırçıl, yele gibi uzun saçlarından geçirdi; çiftçi dostları arasında pek yaygın olmayan bir uzunluktaydı saçları; her cumartesi berbere gidip kısacık kestiren ve şampuanla yıkatırmış gibi görünenlerden farklıydı. Burun deliklerinden ve kulaklarından kırçıl kıllar fışkırıyordu. Kemeri dikkatimi çekti; tokasını, altın ve kırmızı mineyle işlemiş iki balta süslüyordu.</p>

  <p><br /></p>

  <p><br /></p>

  <p class="ilk">QUINN: Hey, Jake. Juanita’ya dedim ki, bak tatlım, o korkak bugün görünmeyecektir. Karı bahane edecek.</p>

  <p class="ilk">JAKE: Sen buna <span style="font-style:italic;">kar mı</span> diyorsun?</p>

  <p class="ilk">QUINN: Yalnızca takılıyorum, Jake. (Bana) Buradaki karı bir görmelisiniz! 1952’de tam bir hafta, evden çıkabilmek için tavan arasındaki pencereyi kullanmak zorunda kaldım. Yedi yüz baş sığır kaybettik, hepsi de benim Santa Gertrudis’ler: Ha ha! Ne kıştı ama! Evet efendim, satranç oynar mısınız?</p>

  <p class="ilk">TC: Tıpkı Fransızcam gibi. <span style="font-style:italic;">En peu</span>.<sup><a href="../Text/dipnot.xhtml#a10" id="k10">10</a></sup></p>

  <p class="ilk">QUINN (gıdaklar gibi gülerek, sahte bir neşeyle baldırlarına vurarak): Evet, biliyorum. Bizim gibi taşralı çocukların derisini yüzmeye gelen şehirli bir düzenbazsın. Hem Jake’le, hem de benimle aynı anda oynayıp ikimizi de gözü kapalı yeneceğine bahse girerim.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Geniş, yüksek bir holde onu izleyerek büyük bir odaya girdik; ağır, devasa İspanyol mobilyalar, kanepeler ve koltuklar ve masalar ve geniş mekândaki eşyalarla orantılı barok aynalarla tıkış tıkış bir katedral. Zemin, tuğla kırmızısı Meksika çinisiyle kaplıydı, üzerine yer yer Navajo kilimleri atılmıştı. Duvarın biri tamamen düzensiz kesilmiş granit bloklarıyla örtülmüştü; bu mağaramsı granit duvarda, bir bütün öküzün kızartılabileceği büyüklükte bir şömine vardı; içinde yanan hafif ateşse, ormandaki incecik bir sürgün kadar cılız kalmıştı.</p>

    <p>Ama şöminenin yakınında oturan kişi, hiç de önemsiz biri değildi. Quinn tanıştırdı: “Karım, Juanita.” Kadın bizi başıyla selamladıysa da, dikkatini tam karşısındaki televizyon ekranından ayırmadı: televizyon sessiz çalışmaktaydı; dilsiz görüntülerin tuhaf titreyişlerini, görsel gürültüler çıkaran bir yarışma programını izliyordu. Oturduğu koltuk bir zamanlar bir İber şatosunun taht salonunu süslemiş olabilirdi; koltuğu, titrek küçük bir Chihuahua köpek ve kucağındaki sarı gitarla paylaşıyordu.</p>

    <p>Jake’le ev sahibimiz abanoz-fildişi karışımı gözalıcı bir satranç takımının durduğu masaya yerleştiler. Oyunun başlamasını seyrettim, birbirlerine takılmalarını dinledim. Çok garipti: Addie haklıydı, gerçekten de iki dost, iki ahbap çavuş gibiydiler. Bir süre sonra kalkıp şöminenin yanına gittim; suskun Juanita’yı biraz daha keşfetmeye kararlıydım. Yakınına oturdum ve sohbeti başlatacak bir konu aradım. Gitar? Ya da kıskançlıkla bana doğru havlamaya başlayan titrek Chihuahua?)</p>
  </blockquote>

  <p class="ilk">JUANITA QUINN: Pepe! Seni aptal sivrisinek!</p>

  <p class="ilk">TC: Rahatsız olmayın. Köpekleri severim.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Bana baktı. Ortadan ayrık ve gerçek olamayacak kadar siyah saçları, kafasına yapışıktı. Yüzü yumruk gibiydi: hatları ince, birbirine yakın. Kafası vücuduna göre fazla büyüktü, şişman değilse de kilosu olması gerekenden fazlaydı, fazlalığın çoğu da göğsüyle karnı arasına dağılmıştı. Ancak ince, düzgün bacakları vardı, ayaklarında bir çift son derece güzel boncuklu Kızılderili çarığı. Sivrisinek kesik kesik havladı, ama bu kez kadın aldırmadı. Dikkatini yeniden televizyona yöneltti.)</p>
  </blockquote>

  <p class="ilk">Merak ettim: Neden sesini kapattınız?</p>

  <blockquote style="margin: 0 0 0 40px; border: none; padding: 0px;">
    <p class="ilk">(Can sıkıntısıyla dolu akik gözleri bana çevrildi. Soruyu yineledim.)</p>
  </blockquote>

  <p class="ilk">JUANITA QUINN: Tekila içer misiniz?</p>

  <p class="ilk">TC: Evet, Palm Springs’de nefis Margarita yapan küçük bir mezbele var.</p>

  <p class="ilk">JUANITA QUINN: Bir erkek tekilayı sek içer. Limonsuz. Tuzsuz. Sek. Biraz ister miydiniz?</p>

  <p class="ilk">TC: Elbette.</p>

  <p class="ilk">JUANITA QUINN: Ben de. Ama ne yazık ki, hiç yok. Evde bulunduramıyoruz. Bulundursak, hepsini içerdim; karaciğerim kururdu.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Hastalığı ifade etmek için parmaklarını şaklattı. Sonra sarı gitara dokundu, tellerini tıngırdattı, bir ezgi çaldı, ustalık isteyen, tanımadık melodiye bir dakika kadar mutlu mutlu mırıldanarak eşlik etti. Durunca yüzü yeniden düğümlendi.)</p>
  </blockquote>

  <p class="ilk">Eskiden her gece içerdim. Her gece bir şişe tekila içer sonra yatar ve bir bebek gibi uyurdum. Tek bir gün bile hastalanmadım; iyi görünüyor, kendimi iyi hissediyor, iyi uyuyordum. Artık değil. Şimdi gribin biri bitiyor biri başlıyor, başağrıları, romatizma; üstelik gözümü bile kırpmıyorum. Tek nedeni doktorun tekila içmemi engellemesi. Ama hemen yargıya varmayın. Ayyaş biri değilim ben. Dünyadaki bütün şarap ve viskiyi alıp Grand Canyon'a dökebilirsiniz. Benim tek sevdiğim içki, tekiladır. Şu koyu sarı olanından. En çok onu severim. (Televizyonu gösterdi) Sesini niçin kapattığımı sordunuz. Bir tek hava raporunu dinlemek istediğim zamanlar açarım sesini. Bunun dışında yalnızca izler ve söylenenleri hayal ederim. Gerçekten dinlersem hemen uykum geliyor. Oysa tahayyül etmek beni uyanık tutuyor. Ve uyanık kalmam gerek -en azından gece yarısına kadar. Aksi halde sabaha kadar uyuyamam. Nerede oturuyorsunuz?</p>

  <p class="ilk">TC: Daha çok, New York’da.</p>

  <p class="ilk">JUANITA QUINN: Her yıl ya da iki yılda bir New York’a giderdik. Rainbow Salonu: işte manzara dediğiniz orada. Ama eski tadı kalmadı artık. Hiçbir şeyin kalmadı. Kocam, Jake Pepper’ın eski bir dostu olduğunuzu söyledi.</p>

  <p class="ilk">TC: On yıldır tanırım kendisini.</p>

  <p class="ilk">JUANITA QUINN: Neden kocamın bu işle ilgisi olduğunu sanıyor?</p>

  <p class="ilk">TC: İş?</p>

  <p class="ilk">JUANITA QUINN (şaşırmış): Mutlaka <span style="font-style:italic;">duymuş</span> olmalısınız. Evet, Jake Pepper neden kocamın karıştığına inanıyor?</p>

  <p class="ilk">TC: Jake, kocanızın karıştığına mı <span style="font-style:italic;">inanıyor?</span></p>

  <p class="ilk">JUANITA QUINN: Bazılarına göre, öyle. Kız kardeşim dedi ki..</p>

  <p class="ilk">TC: Peki ama siz ne düşünüyorsunuz?</p>

  <p class="ilk">JUANITA QUINN (Chihuahua’yı kaldırıp göğsüne bastırarak): Jake için üzülüyorum. Çok yalnız olmalı. Ve yanılıyor; burada hiçbir şey yok. Hepsi unutulmalı. O da evine dönmeli, (gözler kapalı; bıkkın bir sesle) Eh, kim bilir? <span style="font-style:italic;">Ya da</span> kim aldırır? Ben aldırmam. <span style="font-style:italic;">“Ben değil, dedi Örümcek, Sineğe. Ben değil."</span></p>

  <p>Az ötede, satranç masasında bir şamatadır gidiyordu. Zaferini kutlayan Quinn, bağıra çağıra kendini tebrik etmekteydi: “Aslansın be! Beni buraya kıstırdığını sanmıştın, değil mi? Ama vezirini hareket ettirdiğin an.. Büyük Pepper için yolun sonu!’’ Kaba bariton sesi, tonozlu odada bir opera yıldızının <span style="font-style:italic;">brio'su</span> gibi çınlıyordu. “Şimdi sen, genç adam,” diye seslendi bana. “Bir oyuna ihtiyacım var. Gerçek bir meydan okumaya! Bizim Moruk Pepper elime su dökemez benim.” Özür dilemeye giriştim; Quinn’le satranç oynama düşüncesi gözümü korkuttuğu gibi yorucuydu da; onu yenebileceğime, bu kibir kalesini zaferle fethedebileceğime inansaydım, belki farklı hissederdim. Bir keresinde okulda bir satranç şampiyonasını kazanmıştım, fakat bu yıllar önceydi; oyun bilgim, uzun zamandır aklımın tavan arasına kaldırılmıştı. Her neyse, Jake bir işaret çakıp doğrulunca ve iskemlesini bana uzatınca, razı oldum, Juanita Quinn’i televizyon ekranının sessiz çırpınışlarıyla baş başa bırakarak kocasının karşısına geçtim; Jake yüreklendirici varlığıyla arkamda duruyordu. Ama Quinn duraksamama, ilk hamlelerimin kararsızlığına bakarak kolay lokma olduğuma karar vermişti, Jake’le daha önce başlattıkları, fotoğraf makineleri ve fotoğrafçılık hakkındaki sohbeti sürdürüyordu.</p>

  <p class="ilk">QUINN: Kraut’lar iyidir. Hep Kraut kamera kullanırım. Leica. Rolliflex. Ancak Japonlar piyasanın canına okuyor. Japonların son numaralarından bir tane aldım, bir deste oyun kâğıdı kalınlığında bir makara filmle tam beş yüz resim çekebiliyor.</p>

  <p class="ilk">TC: O makineyi bilirim. Pek çok fotoğrafçıyla çalıştım, kimisi onu kullanıyordu. Richard Avedon'ın vardı bir tane. İşe yaramaz, derdi.</p>

  <p class="ilk">QUINN: Aslına bakarsan, benimkini henüz denemedim. Umarım dostun yanılıyordur. O oyuncağa ödediğim parayla, ödüllük bir boğa satın alabilirdim.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Ansızın Jake’in, parmaklarıyla omuzuma bastırdığını duyumsadım, bunu, konuyu sürdürmem için mesaj yolladığı şeklinde yorumladım.)</p>
  </blockquote>

  <p class="ilk">TC: Bu sizin hobiniz mi. Fotoğrafçılık, yani?</p>

  <p class="ilk">QUINN: Arada bir. Bir başlar bir bırakırım. Ödül kazanan sığırlarımın resmini çeken şu profesyonellere avuç dolusu para ödemekten bıkınca, fotoğraf çekmeye başladım. Çevredeki değişik üreticilere ve alıcılara göndermek için. En az onlar kadar iyi yapabileceğimi anlamıştım, böylece param cebimde kaldı.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Jake’in parmakları omuzumu bir kez daha dürtükledi.)</p>
  </blockquote>

  <p class="ilk">TC: Portre de çekiyor musunuz?</p>

  <p class="ilk">QUINN: Portre mi?</p>

  <p class="ilk">TC: İnsanların.</p>

  <p class="ilk">QUINN (alaylı): Bana kalırsa <span style="font-style:italic;">portre</span> denmez onlara. Enstantaneler belki. Sığırların dışında daha çok doğa resimleri çekiyorum. Manzaralar. Fırtınalar. Çiftlikteki mevsimler. Buğday henüz yeşilken ve sonra, sararınca. Nehrim... nehrimin taşkın halini gösteren birkaç mükemmel resmim var.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Nehir. Jake’in konuşmaya hazırlanır gibi genzini temizlediğini duyunca, sinirlerim gerildi; ama konuşmak yerine, parmaklarının baskısını artırdı. Vakit kazanmaya çalışarak, bir piyonla oynadım.)</p>
  </blockquote>

  <p class="ilk">TC: O zaman daha çok renkli çekiyorsunuzdur?</p>

  <p class="ilk">QUINN (başıyla onaylayarak): Bu yüzden de kendim basıyorum. Elindekini şu laboratuvarlara yollarsan, geriye neyin geleceğinden hiç emin olamazsın.</p>

  <p class="ilk">TC: Ah, demek bir karanlık odanız var?</p>

  <p class="ilk">QUINN: Adı buysa, evet var. Gösterişli bir şey değil.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Jake’in boğazı bir kez daha hırıldadı, bu sefer niyeti ciddiydi.)</p>
  </blockquote>

  <p class="ilk">JAKE: Bob? Sana sözünü ettiğim resimleri anımsıyor musun? Şu tabut resimlerini. Hızlı kamerayla çekilmişti.</p>

  <p class="ilk">QUINN: (sessizlik)</p>

  <p class="ilk">JAKE: Bir Leica’yla.</p>

  <p class="ilk">QUINN: İyi de benimkiyle değil. Benim eski Leica’yı Afrika’nın derinliklerinde bir yerde kaybettim. Zencinin biri yürüttü. (Satranç tahtasına bakarak, yüzünde şakacıktan yılmış, gözü korkmuş bir ifadeyle) Ne? Seni küçük namussuz! Sinsi! Şuraya bak, Jake. Dostun neredeyse mat ediyordu beni. <span style="font-style:italic;">Neredeyse...</span></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk">Doğruydu; bilinçaltı yeniden can bulan bir yetenekle abanoz ordumu hiç farkında olmadan, ancak dikkate değer bir beceriyle sürüyordum, gerçekten de Quinn’in şahını tehlikeli bir pozisyona sokmayı başarmıştım. Bir bakıma pişmandım bu başarıdan, çünkü Quinn bunu, Jake’in sorgusunun açısını saptırmak, ansızın hassaslaşan konuyu fotoğraftan yine satranca çevirmek için kullanıyordu; öte yandan gururlanmıştım: kusursuz oynayarak kazanabilirdim, an meselesiydi. Quinn çenesini kaşıdı, gri gözlerini şahına dikti; şu andaki misyonu onu kurtarmaktı. Benim için satranç takımı bulamamıştı ama, zihnim bir zaman palamarına bağlanmış olan, yaklaşık yarım yüzyıldır uyuyan anılarla uyuşmuştu.</p>

  <p>Yazdı ve ben beş yaşındaydım, akrabalarımın yanında, küçük bir Alabama kasabasında yaşıyordum. O kasabanın da bir nehri vardı; kıpırtısız, çamurlu ve su engerekleriyle, bıyıklı yayınbalıklarıyla dolu olduğu için nefret ettiğim bir nehir. Her ne kadar vahşi burunlarından nefret etsem de, yayınbalığı yemekten hoşlanırdım, hele kızartılmış ve ketçapa batırılmışsa; tıpkı aşçımızın sık sık yaptığı gibi. Adı Lucy Joy’du,<sup><a href="../Text/dipnot.xhtml#a11" id="k11">11</a></sup> ama ondan daha neşesiz birini göımedim desem, yeridir. Güçlü kuvvetli, siyah bir kadındı, içine kapalı, aşırı ciddi; yalnızca, çamdan yapılmış kiliselerin birindeki koroda şarkı söylediği pazar günleri yaşardı sanki. Ancak bir gün Lucy Joy dikkate değer bir değişime uğradı. Onunla mutfakta yalnızdık, durup dururken Rahip Bobby Joe Snow’dan bahsetmeye başladı, adamı öyle bir heyecanla tarif ediyordu ki, benim hayal gücümü de tutuşturdu: adam mucizeler yaratıyordu, ünlü bir gezgin vaizdi, yakında bu kasabaya gelecekti; Rahip Snow önümüzdeki hafta bekleniyordu, vaaz vermek, vaftiz etmek ve ruhları kurtarmak için! Beni götürmesi için Lucy’ye yalvardım, o da gülümsedi ve kabul etti. Aslında ona eşlik etmem şarttı. Rahip Snow beyazdı ve izleyicileri de beyazlardı. Lucy de aralarına karışmanın tek yolunun, vaftiz edilecek küçük, beyaz bir çocuğu yanında götürmek olduğunu hesaplamıştı. Doğal olarak, beni neyin beklediğini açıklamadı. Bir hafta sonra, Rahip’in kamp toplantısına katılmak üzere yola koyulduğumuzda tek tahayyül ettiğim, cennetten gönderilmiş kutsal bir adamın, körlerin gözlerini açacağı ya da kötürümleri yürüteceği türünden bir dramaydı.</p>

  <p>Fakat doğruca nehre yöneldiğimizi görünce, huzursuzlandım; oraya varıp da yüzlerce insanın kıyıda toplanmış olduğunu, bu beyaz, kaba saba çöp yığınının ayak vurup haykırdığını görünce, durakladım. Lucy’nin gözü dönmüştü; beni buram buram terleyen güruhun arasına çekti. Şıngırdayan ziller, sıçrayan gövdeler; diğerlerini bastıran bir sesi, tekdüze gürleyen bir baritonu duyabiliyordum. Lucy de şarkı söylüyor, inliyor, sallanıyordu. Mucizevi bir şekilde bir yabancı beni kaldırıp omuzlarına aldı, mütehakkim sesli adamı bir an için görebildim. Nehre girmişti, su beyaz giysisinin beline kadar geliyordu; sırılsıklam, karmakarışık saçları gri ve aktı, göğe doğru uzanmış uzun elleri, nemli öğle güneşine yakarıyordu. Yüzünü görmeye çalıştım, bunun Rahip Bobby Joe Snow olduğunu biliyordum; ama daha görmeme kalmadan, benim hayır sahibi beni yeniden yere, vecd halindeki ayakların, dalgalanan kolların, titreyen teflerin yarattığı o iğrenç karışıklığın ortasına bırakıverdi. Eve dönmek için yalvardım ama Lucy, zaferden sarhoş, beni tuttu. Güneş çalkalandı; boğazımda kusmuk tadı hissettim. Ama kusmadım; onun yerine haykırmaya, yumruk sallamaya ve çığlık atmaya başladım; Lucy beni nehre doğru çekiyor, kalabalık da bize yol açmak için ikiye ayrılıyordu. Nehir kıyısına ulaşana dek mücadele ettim, sonra durdum, gördüğüm sahne karşısında sustum. Nehrin içindeki beyaz giysili adam, sırtüstü uzanmış genç bir kızı tutuyordu; onu ansızın suya batırmadan önce İncil’den birkaç mukaddes cümle okudu, sonra yeniden kaldırdı; kız ağlayarak, çığlık çığlığa bağırarak kıyıya doğru sendeledi. Şimdi rahibin maymun kolları bana uzanmıştı. Lucy’nin elini ısırdım, pençesinden kurtulmak için debelendim. Fakat köylü çocuklardan biri beni yakaladı, suya fırlattı. Gözlerimi yumdum; İsa’nın saçlarının kokusunu duydum, rahibin beni aşağıya, boğan karanlığa bastıran, sonra, saatler sonra kaldıran kollarını hissettim. Gözlerim açıldı, onun gri, deli gözleriyle karşılaştı. Yüzü, geniş ama zayıf, yaklaştı ve beni dudaklarımdan öptü. Bir top ateşi gibi patlayan yüksek kahkahasını işittim: “Şah mat!”</p>

  <p class="ilk"><br /></p>

  <p class="ilk"><br /></p>

  <p class="ilk">QUINN: Şah mat!</p>

  <p class="ilk">JAKE: Allah kahretsin, Bob. Yalnızca nezaket gösterdi. Yenmene izin verdi.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Öpücük dağıldı; rahibin yüzü geriye çekildi, yerini hemen hemen aynısı bir yüz aldı. İşte, Bay Quinn’i ilk görüşüm, yaklaşık elli yıl önce, Alabama’da olmuştu. Daha doğrusu, kopyasını: Boby Joe Snow, gezici vaiz.)</p>
  </blockquote>

  <p class="ilk">QUINN: Ne dersin, Jake? Bir dolar daha kaybetmeye hazır mısın?</p>

  <p class="ilk">JAKE: Bu gece, olmaz. Sabah Denver’a gideceğiz. Bu dostumun uçağa yetişmesi gerekiyor.</p>

  <p class="ilk">QUINN (bana): Tüh! Bu seferki sayılmaz. Yakında yine gel. Yazın gel de seni balık avına götüreyim. Onun da eski tadı kalmadı ya. İlk oltada üç kiloluk alabalık garantiydi. Yani nehrimi mahvetmelerinden önce.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Juanita Quinn’e veda etmeden ayrıldık; horul horul uyuyordu. Quinn bizimle arabaya kadar geldi: “Dikkatli olun!” diye uyardı el sallarken; arka lambalarımız görünmez oluncaya kadar bekledi.)</p>
  </blockquote>

  <p class="ilk">JAKE: Eh, sayende bir şey öğrenebildim. O resimleri kendisinin bastığını artık <span style="font-style:italic;">biliyorum.</span></p>

  <p class="ilk">TC: Evet, neden Addie’nin onu tarif etmesini engelledin bakalım?</p>

  <p class="ilk">JAKE: İlk izlenimini etkileyebilirdi. Onu yansız bir gözle görmeni ve neler gördüğünü anlatmanı istedim.</p>

  <p class="ilk">TC: Daha önce gördüğüm birini gördüm.</p>

  <p class="ilk">JAKE: <span style="font-style:italic;">Quinn'i</span> mi?</p>

  <p class="ilk">TC: Hayır, Quinn’i değil. Ama ona çok benzeyen biri. İkiz kardeşi.</p>

  <p class="ilk">JAKE: Daha açık konuşsana.</p>

  <blockquote style="margin: 0 0 0 40px; border: none; padding: 0px;">
    <p class="ilk">(O yaz gününü, vaftizimi anlattım; Quinn ile Rahip Snow arasındaki benzerlikler, onları birleştiren lifler öyle açık seçikti ki; ama hissettiklerimi iletmek için fazla duygusal, metafizik konuştum ve Jake’in düş kırıklığına uğradığını gördüm: benden Quinn’in kişiliği, güdüleri hakkında düşündüklerini aydınlatacak bir dizi mantıklı yorum, bozulmamış, pragmatik gözlem bekliyordu.</p>

    <p>Jake’in umudunu boşa çıkarmış olmanın kederiyle, sustum. Yine de otoyola varıp kasabaya doğru yollandığımızda, anılarımın olanca karmaşıklığıyla, pek zavallıca dile getirdiğim şeyi kısmen yorumlamayı başarmıştı.)</p>
  </blockquote>

  <p class="ilk">Demek Bob Quinn kendini Tanrı <span style="font-style:italic;">sanıyor.</span></p>

  <p class="ilk">TC: Sanmıyor. Biliyor.</p>

  <p class="ilk">JAKE: Emin misin?</p>

  <p class="ilk">TC: Kesinlikle. Tabutları yontan adam, Quinn.</p>

  <p class="ilk">JAKE: Ve yakında bir gün kendininkini yontacak. Öyle olmazsa benim <span style="text-indent: 25px;">adım da Jake Pepper değil.</span></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk">Ondan sonraki birkaç ay Jake’i haftada en az bir kez, genellikle pazarları, Addie’nin evinden aradım, böylece ikisiyle de konuşma şansım oluyordu. Jake sohbeti genellikle şu sözlerle başlatıyordu: “Üzgünüm, ortak. Yeni bir haber yok.” Ama bir pazar, Jake Addie’yle düğün tarihini kararlaştırdıklarını bildirdi: 10 Ağustos. Addie de ekledi: “Umarım gelebilirsin.” Tarih, Avrupa’ya yapacağım üç haftalık geziyle çakışıyordu ama yine de söz verdim; tarihlerle oynayacaktım artık. Ancak düğün tarihini değiştirenler gelinle güvey oldu, balayı sırasında (‘Honolulu’ya gidiyoruz!’) Büro’da Jake’in yerini alacak olan ajan, sarılığa yakalanmış, düğün de eylülün birine ertelenmişti. “Ne şanssızlık,” dedim Addie’ye. “Ama o zamana kadar dönmüş olurum; orada olacağım.”</p>

  <p>Ağustos başlarında Swissair’le İsviçre’ye uçtum ve Alpler’deki bir köyde birkaç hafta, ebedi karlar arasında güneşlenerek tembellik ettim, uyudum, yedim, tüm Proust’u yeniden okudum ki, bu yer sarsıntısının oluşturduğu dev bir dalgaya, bilinmeyen bir hedefe dalmaktan farksızdı. Yine de aklım sık sık Bay Quinn’e takılıyordu; ara sıra, uyurken kapıya vuruyor ve rüyalarıma giriyordu, bazen kendisiydi, gri gözleri tel çerçeveli gözlüklerinin ardında parlıyordu; bazen de beyazlar içindeki Rahip Snow kisvesiyle boy gösteriyordu.</p>

  <p>Alpler’den kısa bir esinti insana hayat verir, ama dağlarda uzun süreli tatiller klostorofobik olabilir, açıklanamayan ruh çöküntüleri yaratabilir. Her neyse, bu karamsarlıklardan birine kapıldığım bir gün bir araba kiraladım ve Grand St. Bernard Geçidi üzerinden İtalya’ya, Venedik’e gittim. Venedik’te insan hep kostümlü ve maskelidir; bu da, bu kişi sen değilsin ve davranışlarından sorumlu değilsin, demektir. Öğleden sonra beşte Venedik’e ayak basan ve gece yarısından önce İstanbul’a giden bir trene binen, ben değildim. Her şey Harry’nin barında başladı, pek çok Venedik kaçamağı gibi. Tam bir martini ısmarlamıştım ki, döner kapıdan Gianni Paoli girdi: bu enerjik gazeteciyle, bir İtalyan gazetesinde muhabir olarak çalıştığı yıllarda, Moskova’da tanışmıştım; birlikte, votkanın da yardımıyla iç karartıcı bir Rus lokantasını epeyce canlandırmıştık. Gianni, İstanbul’a gitmek üzere Venedik’teydi; gece yarısı kalkan Orient Express’e yetişecekti. Altı martini sonra beni de onunla gitmeye razı etti. İki gün iki gece süren bir yolculuktu; tren Yugoslavya ve Bulgaristan’dan kıvrıla kıvrıla geçti, ama bu iki ülkeye ait izlenimlerimiz yataklı vagonun penceresinden yakalayabildiklerimizden ibaretti; yalnızca şarap ve votka stoğumuzu tazelemek için ayrılıyorduk kompartımandan.</p>

  <p>Oda döndü. Durdu. Döndü. Yatağımdan çıktım. Parçalanmış camdan oluşan beynim, kafamın içinde acı vererek çınlıyordu. Neyse ki ayakta durabiliyor, yürüyebiliyor, nerede olduğumu bile anımsayabiliyordum: İstanbul’daki Hilton’da. Ağır ağır, Boğaziçi’ne bakan balkonuma çıktım. Gianni Paoli güneşleniyor, kahvaltı ediyor ve Paris baskısı <span style="font-style:italic;">Herald Tribune</span> okuyordu. Gözlerimi kırpıştırarak gazetenin tarihine baktım. Eylülün biriydi. Peki ama bu, neden böylesine şiddetli duygulara yol açmıştı ki? Mide bulantısı; suçluluk; vicdan azabı. Allah kahretsin, düğünü kaçırmıştım! Gianni neden bu kadar üzüldüğümü anlayamıyordu (İtalyanlar her zaman üzgündür ama başkalarının neden üzgün olduğunu bir türlü anlayamazlar); portakal suyuna votka karıştırdı, bana uzattı ve iç, sarhoş ol, dedi. “Ama önce bir telgraf çek.” Sözünü dinledim; ne dediyse... Telgraf şöyleydi: <span style="font-style:italic;">Elimde olmayarak geciktim ama bu harika günde mutluluklar dilerim.</span> Daha sonra biraz dinlenme ve perhizle ellerim düzeldiğinde, kısa bir mektup yazdım; yalan söylemedim, yalnızca neden ‘elimde olmayarak’ geciktiğimi açıklamadım; birkaç gün içinde New York’ta olacağımı ve onları balaylarından döner dönmez arayacağımı yazdım. Mektup Bay ve Bayan Jake Pepper adınaydı, postalanmak üzere otele teslim edince sırtımdan bir yük kalkmışcasına rahatladım; Addie’yi saçına bir çiçek takmış vaziyette hayal ettim, Addie ve Jake alacakaranlıkta Waikiki plajında yürüyorlar, deniz yanlarında, yıldızlar tepelerinde; acaba Addie çocuk doğurma yaşını geçmiş miydi?</p>

  <p>Ama hemen dönemedim; başka şeyler çıktı. İstanbul’da eski bir arkadaşıma rastladım, Türkiye’nin güneyinde Anadolu kıyılarında ‘kazı’ yapan bir arkeolog; ona katılmam için tutturdu, çok hoşlanacağımı söyledi; haklıydı, hoşlandım. Her gün yüzüyordum, Türk folk danslarını öğrendim, rakı içtim ve yerel tavernada her gece açık havada dans ettim; iki hafta kaldım. Sonra gemiyle Atina’ya, oradan da uçakla Londra’ya geçtim, bir takım elbise diktirdim. Anahtarı New York’taki dairemin kapısına soktuğumda, aylardan ekimdi, neredeyse güz.</p>

  <p>Çiçekleri sulamak için arada bir evime uğrayan dostum, gelen mektupları çalışma odasındaki masanın üzerine tarih sırasına göre yerleştirmişti. Birkaç telgraf vardı, daha paltomu çıkarmadan şöyle bir karıştırdım. Birini açtım; bir Halloween partisine çağrıydı. Bir diğerini açtım; Jake’tendi: <span style="font-style:italic;">Beni hemen ara.</span> 29 Ağustos tarihliydi, altı hafta önce. Aceleyle, kendimi aklımdan geçenlere inanmaktan alıkoyup, Addie’nin telefon numarasını buldum ve çevirdim, açılmadı. Sonra Prairie Motel’i ihbarlı aradım: Hayır, Bay Pepper şu anda orada kalmıyordu; evet, santral kendisiyle Eyalet Soruşturma Bürosu’ndan temas kurulabileceğini tahmin ediyordu. Aradım; bir adam aşağılık bir piç, Dedektif Pepper’ın izinde olduğunu bildirdi, hayır, nerede olduğunu söyleyemezdi (‘Bu, kurallara aykırı’); adımı verip New York’tan aradığımı söyleyince, ya öyle mi, dedi; ben, dinleyin, lütfen, bu çok önemli, der demez de, orospu çocuğu telefonu kapadı.</p>

  <p>Çişim gelmişti, ama Kennedy havalimanından buraya kadar peşimi bırakmayan ihtiyaç, gözlerim masanın üzerindeki mektuplara takılır takılmaz, yok oldu. Sanki içime doğmuştu. Bir posta ayırıcısının profesyonel süratiyle desteleri karıştırdım, Jake’in elyazısını arıyordum. Buldum. Zarfın damgası 10 Eylül tarihliydi; Soruşturma Bürosu’nun resmi zarfıydı ve eyalet merkezinden postalanmıştı. Kısaydı, yazının katı, erkeksi üslûbu, yazanın kederini ele vermiyordu:</p>

  <p>İstanbul’dan yazdığın mektup bugün geldi. Okurken ayıktım. Şimdi o kadar ayık değilim. Geçen ağustos, Addie’nin öldüğü gün, beni aramanı rica eden bir telgraf gönderdim sana. Her neyse, sanırım yurtdışındaydın. Sana söylemem gereken de bu zaten: Addie öldü. Hâlâ inanamıyorum, asla da inanmayacağım, ta ki gerçekte neler olduğunu öğrenene dek. Düğünümüzden iki gün önce Marylee ile birlikte Mavi Nehir’de yüzüyorlarmış. Addie boğulmuş; ama Marylee onu boğulurken görmemiş. Yazamıyorum. Kaçıp gitmeliyim buralardan. Kendime güvenim yok. Nereye gidersem gideyim, Marylee Connor bana nasıl ulaşacağını bilecek. Sevgiler...</p>

  <p class="ilk">MARYLEE CONNOR: Oo, merhaba! Evet, elbette, sesinizi hemen tanıdım.</p>

  <p class="ilk">TC: Bütün öğleden sonra, her yarım saatte bir aradım sizi.</p>

  <p class="ilk">MARYLEE: Neredesiniz?</p>

  <p class="ilk">TC: New York’ta.</p>

  <p class="ilk">MARYLEE: Hava nasıl?</p>

  <p class="ilk">TC: Yağmur yağıyor.</p>

  <p class="ilk">MARYLEE: Burada da öyle. Ama işimize yarıyor. Öyle kurak bir yaz geçirdik ki. Saçlarımdaki tozu çıkaramadım. Beni daha önce de aradığınızı mı söylemiştiniz?</p>

  <p class="ilk">TC: Bütün öğleden sonra.</p>

  <p class="ilk">MARYLEE: Evdeydim. Ama korkarım kulağım pek iyi duymuyor. Üstelik bir bodruma bir tavan arasına koşturup durdum. Toplanıyorum da. Artık yalnız kaldığıma göre, bu ev benim için fazla. Bir kuzinimiz var, o da duldur Florida’da bir yer almış, bir apartman dairesi, ben de yanına taşınacağım. Peki siz nasılsınız? Son günlerde Jake’le konuştunuz mu?</p>

  <blockquote style="margin: 0 0 0 40px; border: none; padding: 0px;">
    <p class="ilk">(Avrupa’dan yeni döndüğümü ve henüz Jake’le temas kuramadığımı açıkladım; Jake’in Oregon’da, oğullarından birinin yanında kaldığını söyledi, telefon numarasını verdi.)</p>
  </blockquote>

  <p class="ilk">Zavallı Jake. Çok sarsıldı. Nedense kendisini suçluyor. Ah... Ah, yoksa <span style="font-style:italic;">bilmiyor muydunuz?</span></p>

  <p class="ilk">TC: Jake yazmış bana, ama mektubu ancak bugün okuyabildim. Ne kadar üzüldüğümü tahmin ede...</p>

  <p class="ilk">MARYLEE (sesi bir an için kısılarak): Addie’den haberiniz yok muydu?</p>

  <p class="ilk">TC: Bugüne kadar yoktu...</p>

  <p class="ilk">MARYLEE (kuşkulu): Jake ne dedi?</p>

  <p class="ilk">TC: Boğulduğunu söyledi.</p>

  <p class="ilk">MARYLEE (savunurcasına, sanki tartışıyormuşuz gibi): Evet, boğuldu. Ve Jake’in ne düşündüğü umurumda değil. Bob Quinn görünürlerde yoktu. Bu işe bulaşması <span style="font-style:italic;">mümkün değildi.</span></p>

  <blockquote style="margin: 0 0 0 40px; border: none; padding: 0px;">
    <p class="ilk">(Derin bir soluk aldığını duydum. Bunu uzun bir sessizlik izledi, sanki yatışmak için ona kadar sayıyordu.)</p>
  </blockquote>

  <p class="ilk">Suçlanacak biri varsa, benim. Yüzmek için Sandy Cove’a gitme fikri benden çıkmıştı. Sandy Cove, Quinn’e ait değildir. Miller çiftliğindedir. Addie’yle hep giderdik oraya; gölgeliktir, güneşten korunabilirsiniz. Mavi Nehir’in en güvenli yeridir; doğal bir havuzu vardır, küçücük çocukken yüzmeyi orada öğrenmiştik. O gün Sandy Cove tümüyle bizimdi; birlikte suya girdik ve Addie, önümüzdeki hafta bugün Pasifik Okyanusu’nda yüzüyor olacağını söyledi. Addie güçlü bir yüzücüdür, bense çabuk yorulurum. Biraz serinledikten sonra, bir ağacın altına havlumu yaydım, yanımızda getirdiğimiz dergilere bakmaya başladım. Addie suda kaldı, sesini duyuyordum: “Koyu yüzerek döneceğim ve çağlayanda oturacağım.” Nehir, Sandy Cove’dan çıkar ve bir koyun çevresinde akar; koyun ilerisinde kayalık bir bayır, nehiri izleyerek küçük bir çağlayan oluşturur -kısa bir düşüş, iki metreden az. Çocukken o bayırda oturmak ve bacaklarımızın arasından akıp giden suyu hissetmek, çok eğlenceliydi.</p>

  <p>Okuyordum, bir titreme gelene kadar zamanı fark etmedim, baktım güneş dağlara doğru alçalmış; kaygılanmamıştım, Addie’nin hâlâ çağlayanın tadını çıkardığını düşündüm. Ama bir süre sonra nehir kıyısına yürüdüm ve Addie! Addie! diye seslendim. Belki benimle şakalaşıyordur, diye geçirdim aklımdan. Seti tırmandım, Sandy Cove’un tepesine kadar; oradan çağlayanı ve kuzeye akan nehrin tamamını görebiliyordum. Kimseler yoktu, Addie de. Sonra, hemen şelalenin altında, suyun üzerinde yüzen beyaz bir nilüfer gördüm, dalıp çıkan. Aynı anda bunun nilüfer olmadığını ayrımsadım; pırlanta yüzüklü bir eldi bu. Addie’nin nişan yüzüğü, Jake’in verdiği küçük pırlanta. Setten aşağı kaydım, nehre girdim ve çağlayanın bulunduğu bayıra doğru kulaç attım. Su gayet berraktı, fazla derin de değildi: Addie’nin suyun hemen altındaki yüzünü ve batmış bir ağaç dalının sürgünlerine takılan saçlarını görebiliyordum. İş işten geçmişti; elini yakaladım ve bütün gücümle çektim ama yerinden kımıldatamadım. Nasıl olduğunu asla öğrenemeyeceğimiz bir şekilde, bayırdan düşmüş ve ağaç onu saçlarından yakalamış, dipte tutmuştu. <span style="font-style:italic;">Boğularak ölüm</span>, <span style="font-style:italic;">kaza.</span> Adli tabibin kararı böyle. Alo?</p>

  <p class="ilk">TC: Evet, buradayım.</p>

  <p class="ilk">MARYLEE: Büyükannem Mason, ‘ölüm’ sözcüğünü asla kullanmazdı. Birisi, özellikle sevdiği birisi ölünce, hep ‘geri çağrıldı’ derdi. Gömülmediklerini, ebediyen kaybedilmediklerini, daha ziyade o kişinin mutlu bir çocukluğa, yaşayan şeylerin dünyasına ‘geri çağrıldığını’ kastediyordu. İşte şimdi kardeşim için aynı şeyi hissediyorum. Addie, sevdiği şeylerin arasında yaşamak üzere geri çağrıldı. Çocukların. Çocuklar ve çiçekler. Kuşlar. Dağlarda bulduğu yabani bitkiler.</p>

  <p class="ilk">TC: Bayan Connor, öyle üzgünüm ki. Ben...</p>

  <p class="ilk">MARYLEE: Tamam, canım.</p>

  <p class="ilk">TC: Keşke yapabileceğim bir şey...</p>

  <p class="ilk">MARYLEE: Sesinizi duymak çok güzeldi. Jake’le konuşursanız, sevgilerimi iletmeyi unutmayın.</p>

  <p><br /></p>

  <p><br /></p>

  <p><br /></p>

  <p class="ilk">Duş yaptım, yatağımın yanına bir şişe konyak koydum, yorganın altına girdim, telefonu başucumdaki sehpadan alıp, karnımın üzerine yerleştirdim ve Marylee’nin verdiği Oregon numarasını çevirdim. Jake’in oğlu açtı; babasının dışarıda olduğunu, ne zaman döneceğini bilmediğini söyledi. Eve geldiğinde, saat kaç olursa olsun, beni aramasını rica ettim. Ağzıma alabildiği kadar konyak doldurdum, gargara yapar gibi çalkaladım: dişlerimin birbirine vurmasını önleyecek bir ilaç. Sonra da yuttum. Uyku, mırıldanan bir ırmağın kıvrımları gibi kafamın içinde akıyordu; her şey gelip nehire dayanıyordu; her şey ona dönüyordu. Çıngıraklı yılanları, yangını, nikotini, çelik teli Quinn sağlamış olabilirdi, ama ilham kaynağı nehirdi, şimdi de Addie’yi istemişti. Addie: suyun dibindeki bitkilerin kavradığı saçları, rüyamda, sallanan boğulmuş yüzünü bir gelin duvağı gibi sarıyordu.</p>

  <p>Bir deprem başladı; deprem, dalıp gidince unuttuğum yerde, hâlâ karnımın üstünde duran telefonun sarsıntısıydı. Jake olduğunu biliyordum. Kadehime kendime gelmemi sağlayacak, bolca içki dolduruncaya kadar, bıraktım çalsın.</p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk">TC: Jake?</p>

  <p class="ilk">JAKE: Demek sonunda memlekete dönebildin?</p>

  <p class="ilk">TC: Bu sabah.</p>

  <p class="ilk">JAKE: Eh, düğünü kaçırmadın işte.</p>

  <p class="ilk">TC: Mektubunu aldım. Jake...</p>

  <p class="ilk">JAKE: Hayır. Nutuk atman gerekmez.</p>

  <p class="ilk">TC: Bayan Connor’ı aradım. Marylee’yi. Uzun uzun konuştuk...</p>

  <p class="ilk">JAKE (işkillenmiş): Sahi mi?</p>

  <p class="ilk">TC: Olanı biteni anlattı.</p>

  <p class="ilk">JAKE: Ah, yapamaz! Yaptıysa Allah kahretsin onu!</p>

  <p class="ilk">TC (yanıtın kabalığından sarsılmış): Ama Jake, dedi ki...</p>

  <p class="ilk">JAKE: <span style="font-style:italic;">Evet. Ne dedi?</span></p>

  <p class="ilk">TC: Kaza olduğunu söyledi.</p>

  <p class="ilk">JAKE: Sen de inandın?</p>

  <blockquote style="margin: 0 0 0 40px; border: none; padding: 0px;">
    <p class="ilk">(Sesinin tonu, acımasızca alay edişi, Jake’in yüzündeki anlam hakkında bir fikir veriyordu: gözleri buz gibi, ince, hareketli dudakları gerilmiş.)</p>
  </blockquote>

  <p class="ilk">TC: Bana anlattıklarına bakılırsa, tek açıklaması bu.</p>

  <p class="ilk">JAKE: Neler olduğunu bilmiyor o. <span style="font-style:italic;">Orada</span> değildi. Yan gelip yatmış, dergi okuyordu.</p>

  <p class="ilk">TC: Evet ama eğer Quinn’se...</p>

  <p class="ilk">JAKE: Evet, dinliyorum.</p>

  <p class="ilk">TC: O zaman bir sihirbaz, bu adam.</p>

  <p class="ilk">JAKE: Şart değil ki. Neyse, şu an tartışamam. Yakında, belki. İşi hızlandıracak küçük bir şey oldu. Noel Baba bu yıl erken geldi.</p>

  <p class="ilk">TC: Jaeger’dan mı söz ediyoruz?</p>

  <p class="ilk">JAKE: Tastamam. Posta müdürü, paketini aldı.</p>

  <p class="ilk">TC: Ne zaman?</p>

  <p class="ilk">JAKE: Dün. (güldü, neşeyle değil, gerginlikten, enerji boşalımı) Jaeger için kötü ama benim için iyi haber. Şükran Yortusu’nu geçirene kadar burada kalmayı planlamıştım. Ama inan, keçileri kaçırmak üzereydim. Tek duyduğum, çarpan kapıların sesiydi. Tek düşünebildiğimse: Peki ya Jaeger’in peşine düşmezse? Ya bana bu son şansı tanımazsa? Her neyse, yarın gece beni Prairie Motel’den arayabilirsin. Orada olacağım.</p>

  <p class="ilk">TC: Jake, bekle bir dakika. Mutlaka kazadır. Addie, yani...</p>

  <p class="ilk">JAKE (aşırı tatlı dilli bir sabırla, geri zekâlı birini eğitircesine): Şimdi, uykunu getirecek bir şey söyleyeceğim sana.</p>

  <p>Şu ‘kaza’nın olduğu yer, Sandy Cove, A.J. Miller adında birine ait. Oraya gitmenin iki yolu var. Kısa olanı, Quinn’in arazisini çapraz kesen arka yollardan biri ve doğruca Miller’ın çiftliğine ulaşıyor. Bizim hanımlar bu yolu kullanmış.</p>

  <p>Adios, amigo.</p>

  <p><br /></p>

  <p><br /></p>

  <p><br /></p>

  <p class="ilk">Uykumu getirmek için söyledikleri, doğal olarak uykumu kaçırdı, hem de güneş doğana dek. Şekiller oluşuyor, kayboluyordu; sanki zihnen bir filmin montajını yapıyordum.</p>

  <p>Addie’yle kız kardeşi arabalarıyla otoyolda ilerliyorlar. Otoyoldan ayrılıp BQ çiftliğinin bir parçası olan, tozlu yola sapıyorlar. Quinn evinin önündeki verandada duruyor; ya da belki pencerelerin birinden bakıyor: bir ara nasılsa geçmekte olan aracı görüyor, içindekileri tanıyor ve Sandy Cove’a yüzmeye gittiklerini anlıyor. Onları izlemeye karar veriyor. Arabayla? At sırtında? Yürüyerek? Her neyse, dolambaçlı bir patikadan kadınların yüzdüğü yere geliyor. Sandy Cove’un sırtlarındaki ağaçların altına gizleniyor. Marylee bir havlunun üzerine uzanmış, dergilere bakmakta. Addie suda. Addie’nin kardeşine seslendiğini duyuyor: “Koyu yüzerek döneceğim ve çağlayanda oturacağım!” Harika; Addie şimdi korunmasız, yalnız, kız kardeşinin görüş alanının dışında. Quinn, kadın kendini çağlayanın keyfine iyice kaptırıncaya kadar bekler, sonra setten aşağıya kayar (Marylee’nin daha sonra kardeşini ararken kullandığı set). Addie onu duymaz; şelâlenin gürültüsü, adamın hareket ederken çıkardığı sesleri bastırmaktadır. Peki ama kadının gözlerinden nasıl kaçabildi? Adamı gördüğü an tehlikeyi sezecekti. Karşı çıkacak, bağıracaktı. Yo, bir silahla susturabilirdi kadını. Addie bir şey duyuyor, başını kaldırıyor, Quinn’in hızla bayırı indiğini görüyor; silahını doğrultmuş, kadını zorla çağlayana sokuyor, ardından kendi de suya giriyor, kadını aşağıya çekiyor, dipte tutuyor: son vaftiz.</p>

  <p>Mümkündü.</p>

  <p>Ama güneşin doğuşu ve New York trafiğinin başladığını haber veren sesler, ateşli fantezilerimle beslenen coşkumu azalttı, beni o cesaret kinci uçurumun, gerçekliğin derinliğine sertçe fırlatıverdi. Jake’in seçeneği yoktu: Quinn gibi o da ateşli bir hedef saptamıştı kendine; onun misyonu, insanlık görevi, Quinn’in on çirkin ölümden, özellikle evlenmek istediği o sıcak, dost kadının ölümünden sorumlu olduğunu kanıtlamaktı. Ancak Jake, benim düş gücümün becerebildiğinden daha inandırıcı bir teori geliştiremediği takdirde, her şeyi unutacaktım; adli tabibin sağduyulu kararını düşünerek yatıp uyuyacaktım: <span style="font-style:italic;">Boğulma sonucu ölüm, kaza.</span></p>

  <p>Bir saat sonra tamamen uyanıktım: uzun uçak yolculuğunun bir kurbanı. Uyanık ama güçsüz, huysuz ve açlıktan ölmek üzere. Uzun süren yokluğum nedeniyle, buzdolabında ağza atılacak tek bir şey kalmamıştı tabii. Ekşimiş süt, küflenmiş ekmek, kararmış muzlar, kokmuş yumurta, buruşmuş portakallar, kurumuş elmalar, çürümüş domatesler, küflenmiş çikolatalı bir kek. Beni güçlendireceğini umarak, bir fincan kahve yaptım, içine biraz konyak kattım ve birikmiş mektupları gözden geçirdim. Doğum günüm 30 Eylül’dü; birkaç kişi iyi dileklerini bildiren kartlar yollamıştı. Bir tanesi, emekli dedektif ve beni Jake Pepper’la tanıştıran ortak dost, Fred Wilson’dandı. Jake’in davasından haberdar olduğunu, Jake’in sık sık ona danıştığını biliyordum, ama nedense onunla bu konuyu hiç tartışmamıştık, şimdi onu arayacak ve bu ihmalkârlığı telafi edecektim.</p>

  <p class="ilk"><br /></p>

  <p class="ilk"><br /></p>

  <p class="ilk">TC: Alo? Bay Wilson’la görüşebilir miyim, lütfen?</p>

  <p class="ilk">FRED WILSON: Buyrun.</p>

  <p class="ilk">TC: Fred? Sesin, korkunç bir grip geçiriyormuşsun gibi.</p>

  <p class="ilk">FRED: Hem de nasıl. Gerçekten fena yakalandım.</p>

  <p class="ilk">TC: Doğum günü kartın için teşekkürler.</p>

  <p class="ilk">FRED: Ah, evet. Sırf bu yüzden paranı harcamana değmezdi.</p>

  <p class="ilk">TC: Seninle Jake Pepper hakkında konuşmak istedim.</p>

  <p class="ilk">FRED: Hey, şu telepati dedikleri doğru olmalı. Telefon çaldığında Jake’i düşünüyordum. Biliyorsun, Büro onu izne çıkardı. Davayı bırakması için baskı yapıyorlar.</p>

  <p class="ilk">TC: Yine işin başında ama.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Bir gece önce Jake’le yaptığım görüşmeyi dinledikten sonra, çoğu Addie Mason'ın ölümüne ve Jake’in bu konudaki görüşüne ilişkin, bir sürü soru sordu.)</p>
  </blockquote>

  <p class="ilk">FRED: Büro’nun, geri dönmesine nasıl izin verdiğini anlayamadım. Jake tanıdığım en makul adamdır. Bizim meslekte Pepper’dan daha fazla saygı duyduğum kimse yok. Ancak muhakeme yeteneğini tümüyle yitirdi. Kafasını aynı duvara öyle uzun zamandır vurup duruyor ki, içindeki bütün sağduyu akıp gitti. Kız arkadaşının başına gelen elbette korkunç. Ama o bir kazaydı. Kadın boğuldu. Jake bunu kabullenemiyor ama. Damlara çıkıp cinayet, diye bağırıyor. Şu Quinn denen adamı suçluyor.</p>

  <p class="ilk">TC (gücenmiş): Jake haklı olabilir. Mümkündür.</p>

  <p class="ilk">FRED: Adamın yüzde yüz masum olması da mümkün. Aslında, ortak kanı da böyle. Jake’in bürosundakilerle konuştum; ellerindeki delillerle bir sineği bile ezemezmişsin. Baştan aşağı utanç verici bir durum olduğunu söylediler. Jake’in kendi şefiyse, bildiği kadarıyla Quinn’in hiç kimseyi öldürmediğini söyledi.</p>

  <p class="ilk">TC: İki sığır hırsızını öldürmüş.</p>

  <p class="ilk">FRED (kıkırdadı, hemen arkasından öksürdü): Evet ama onlara cinayet diyemeyiz. Yani bu taraflarda.</p>

  <p class="ilk">TC: İyi de onlar hırsız değildi. Denver’dan gelen bu iki kumarbaza Quinn’in borcu varmış. Velhasıl, Addie’nin ölümü kaza değildi bana kalırsa.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Savunurcasına, sersemletici bir otoriteyle, canlandırdığım ‘cinayeti’ betimledim; şafakta kafamdan silip attığım varsayımlar şimdi yalnız makul değil, kesinlikle inandırıcı da geliyordu: Quinn iki kardeşi Sandy Cove’a kadar <span style="font-style:italic;">izlemiş,</span> ağaçların arkasına gizlenmiş, setten aşağı kaymış, Addie’yi bir silahla tehdit etmiş, tuzağa düşürüp boğmuştu.)</p>
  </blockquote>

  <p class="ilk">FRED: Bu, Jake’in öyküsü.</p>

  <p class="ilk">TC: Hayır.</p>

  <p class="ilk">FRED: Yani bunlar senin tahminlerin mi?</p>

  <p class="ilk">TC: Az ya da çok.</p>

  <p class="ilk">FRED: Fark etmez, <span style="font-style:italic;">bu</span> Jake’in öyküsü. Bir dakika bekle, burnumu sileceğim.</p>

  <p class="ilk">TC: Bu Jake’in öyküsü, demekle ne kastediyorsun?</p>

  <p class="ilk">FRED: Dediğim gibi şu telepati işi gerçek galiba. Birkaç ayrıntıyı değiştir ve tamam, al sana Jake’in öyküsü. Bir rapor hazırlamış, bir kopyasını da bana gönderdi. Raporda olanı biteni aynen böyle açıklamış: Quinn arabayı gördü, onları izledi...</p>

  <blockquote style="margin: 0 0 0 40px; border: none; padding: 0px;">
    <p class="ilk">(Fred konuşmayı sürdürdü. Vücudumu sıcak bir utanç dalgası kaplamıştı; sınavda kopya çekerken yakalanan öğrenci gibi hissediyordum kendimi. Mantıksız biçimde Jake’i suçluyordum; daha önce sağlam bir çözüm bulamadığı için kızmıştım, varsayımları benimkilerden daha iyi değildi, hevesim kırılmıştı. Jake’e bir profesyonel olarak güvenmiştim ve bu güvenin sürekli sarsılması perişan etmişti beni. Ama bu ne rastlantısal bir uyumdu: Quinn, Addie ve çağlayan. Fred Wilson’ın yıkıcı yorumları ne olursa olsun, Jake’e duyduğum o temel güven boşa çıkmamıştı işte.)</p>
  </blockquote>

  <p class="ilk">Büro güç bir noktada. Jake’i bu davadan almak zorundalar. O kendi kendini eledi. Yo, onlarla savaşacaktır! Ama bunu sırf kendi şanı için yapacak. Bir de güvenliği için. Kız arkadaşını kaybetmesinden sonraydı, bir gece beni aradı, sabahın dördünde. Bir mısır tarlasında dans eden yüz Kızılderiliden daha sarhoştu. Uzun lafın kısası, Quinn’i düelloya davet edeceğini söyledi. Ertesi gün bir yoklayayım dedim. Piç, beni aradığını bile anımsamıyordu.</p>

  <p><br /></p>

  <p><br /></p>

  <p><br /></p>

  <p class="ilk">Korku, herhangi pahalı bir psikiyatristin söyleyeceği gibi, depresyondan kaynaklanır, ama depresyon, aynı psikiyatristin bir vizite ücreti daha ödeyerek yaptığınız ikinci ziyarette size söyleyeceği gibi, korkudan kaynaklanır. Bütün öğleden sonra bu can sıkıcı dairenin içinde dönüp durdum. Akşam olduğunda iki iblis birleşmiş, korkuyla depresyon kaynaşmıştı, gözümü dikmiş Bay Bell’in tartışılabilir icadına bakıyordum; <span style="text-indent: 25px;">Prairie Motel’in numarasını çevirip, Jake’in davadan alındığını onaylayan sesini duyacağım andan korkarak. İyi bir yemeğin yararı olurdu elbet; fakat açlığımı bastırmak için küflenmiş çikolatalı keki çoktan mideye indirmiştim. Ya da bir sinemaya gidebilir, biraz esrar çekebilirdim. Öte yandan insanın başı böylesine dertteyken, en iyisi teslim olmaktır; korkuyu kabullen, depresyona gir, rahatla ve bırak akıntı seni nereye isterse oraya sürüklesin.</span></p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk">SANTRAL: İyi akşamlar, Prairie Motel. Bay Pepper mı? Hey, Ralph, Jake Pepper’ı gördün mü? Barda mı? Alo? Aradığınız kişi barda, efendim. Bağlıyorum.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Prairie barı anımsadım; motelden farklı olarak, belli bir karikatür bandı çekiciliğine sahipti. Kovboy müşteriler, neşeli posterler ve Meksika sombrerolarıyla bezenmiş, ham deriden duvarlar, kapısında BOĞALAR ve DİLBERLER yazan tuvaletleri ve folk müziğine adanmış bir müzik dolabı. Ansızın patlayan müzik sesi, barmenin telefonu açtığını bildirdi.)</p>
  </blockquote>

  <p class="ilk">BARMEN: Jake Pepper! Seni arıyorlar. Alo, bayım. Kimin aradığını öğrenmek istiyor.</p>

  <p class="ilk">TC: New York’tan bir dostu.</p>

  <p class="ilk">JAKE’İN SESİ (uzaktan, almaca yaklaştıkça yükselerek): Tabii ki New York’ta dostlarım var. Tokyo’da. Bombay’da. Alo, New York’lu dostum?</p>

  <p class="ilk">TC: Sesin pek şen geliyor.</p>

  <p class="ilk">JAKE: Bir dilencinin maymunu kadar şenim.</p>

  <p class="ilk">TC: Konuşabilir misin? Yoksa daha sonra mı arayayım?</p>

  <p class="ilk">JAKE: Yo, zarar yok. Öyle gürültü var ki, kimse beni duyamaz.</p>

  <p class="ilk">TC (yaraları deşmekten korkarak, yoklarcasına): Evet, ne var ne yok?</p>

  <p class="ilk">JAKE: Pek iyi sayılmaz.</p>

  <p class="ilk">TC: Büro mu?</p>

  <p class="ilk">JAKE (şaşırmış): Büro mu?</p>

  <p class="ilk">TC: Herhalde canını sıkıyorlardır.</p>

  <p class="ilk">JAKE: Yo, <span style="font-style:italic;">hiç</span> sıkmıyorlar. Ama ben onlarınkini epey sıkıyorum. Bir sürü budala. Hayır, sorun bizim odun kafalı Jaeger. Sevgili posta müdürümuz. Korkağın teki. Polisi atlatmak istiyor. Ve ben onu nasıl engelleyeceğimi bilemiyorum. Oysa mecburum.</p>

  <p class="ilk">TC: Neden?</p>

  <p class="ilk">JAKE: Köpekbalığına yem gerek.</p>

  <p class="ilk">TC: Jaeger’la konuştun mu?</p>

  <p class="ilk">JAKE: Saatlerce. Şu an yanımda. Karşı köşede, deliğe atlamaya hazır küçük, beyaz bir tavşan gibi oturmakta.</p>

  <p class="ilk">TC: Eh, onu gayet iyi anlıyorum.</p>

  <p class="ilk">JAKE: Bense anlayamam. Bu yaşlı hanım evlâdını tutmak zorundayım. Ama nasıl? Altmış dört yaşında; yakında iyi bir ikramiyeyle emekli olacak. Bekârdır; hayattaki tek yakın akrabası Bob Quinn! Tanrı aşkına. Üstelik hâlâ Quinn’in yaptığına inanmıyor. Evet, diyor, belki biri bana zarar vermek niyetinde, ama bu Bob Quinn olamaz; onunla aynı kandanız.</p>

  <p>Onu duraksatan tek bir şey var.</p>

  <p class="ilk">TC: Paketle ilgili bir şey mi?</p>

  <p class="ilk">JAKE: Iıh..ııh..</p>

  <p class="ilk">TC: Elyazısı? Yo, o olamaz. Resim olmalı.</p>

  <p class="ilk">JAKE: İyi atış. Bu resim farklı. Diğerleri gibi değil. Bir kere, yirmi yıllık. Eyalet Fuarı’nda çekilmiş: Jaeger bir Kiwanis töreninde yürürken. Başında bir Kiwanis şapkası. <span style="font-style:italic;">Resmi Quinn çekmiş.</span> Jaeger onun çektiğini görmüş, hatırlamasının nedeniyse, Quinn’den bir tane de kendisi için basmasını istemiş, ama o yapmamış.</p>

  <p class="ilk">TC: O halde posta müdürü oturup bir kez daha düşünmeli. Bunun jüriyi etkileyeceğini pek sanmam.</p>

  <p class="ilk">JAKE: Aslına bakarsan, posta müdürünü de fazla etkilemiyor.</p>

  <p class="ilk">TC: Ama kasabadan ayrılacak kadar ürkmüş durumda, öyle değil mi?</p>

  <p class="ilk">JAKE: Korkmuş, kesinlikle. Gerçi korkmasa bile onu burada tutacak hiçbir şey yok. Hep hayatının son yıllarını yolculuk ederek geçirmek istermiş. Benim vazi<span style="text-decoration:underline;">f</span>emse bu yolculuğu ertelemek. Süresiz olarak. Dinle, benim küçük tavşanı fazla yalnız bırakmasam iyi olur. Bana şans dile. Ve irtibatı kesme.</p>

  <p>Ona şans diledim, ama şanssızdı; bir hafta içinde hem posta müdürü hem de dedektif kendi yollarına gittiler: birincisi bütün dünyayı kapsayan bir geziye, İkincisi de Büro onu bu davadan aldığı için.</p>

  <p class="ilk">Aşağıdaki notlar, kendim için tuttuğum günceden alınmıştır: 1975’den 1979’a kadar.</p>

  <p><span style="font-style:italic;">20 Ekim 1975:</span> Jake’le konuştum. Çok sinirli: dört bir yana zehir kusuyor. “İki kuruşa ve bir Konfederasyon dolarına” işi bırakmaya hazır olduğunu, istifayı basıp Oregon’a gideceğini ve oğlunun çiftliğinde çalışacağını söyledi. “Ama Büro’da olduğum sürece şaklatacak bir kamçım var demektir.” Üstelik şu sıra bırakırsa, emekli ikramiyesinden olabilir; göze alamayacağı bir <span style="font-style:italic;">beau geste</span><sup><a href="../Text/dipnot.xhtml#a12" id="k12">12</a></sup><span style="font-style:italic;">.</span></p>

  <p>6 <span style="font-style:italic;">Kasım 1975:</span> Jake’le konuştum. Eyaletin kuzeydoğu kesiminde bir sığır hırsızlığı salgını başlamış. Sığırları gece çalıyor, kamyonlara yükleyip Dakotas’a götürüyorlarmış. Jake’le birkaç ajan geceyi açık çiftlikte, sığır sürülerinin arasına gizlenerek ve hiç görünmeyen hırsızları bekleyerek geçirmişler. “İnan, öyle soğuk ki oralar! Bu tür kabadayılıklar için fazla yaşlıyım.” Marylee Connor’ın Sarasota’ya taşındığını bildirdi.</p>

  <p><span style="font-style:italic;">25 Kasım 1975:</span> Şükran Günü. Sabah uyanır uyanmaz Jake’i düşündüm ve tam bir yıl önce o ‘büyük fırsat’ını yakaladığını anımsadım: Addie’ye yemeğe gidişini, Quinn’den ve Mavi Nehir’den söz edişlerini. Onu aramamaya karar verdim; bu özel yıldönümüne ait acı dolu anıları canlandırmaktan başka işe yaramayacak. Fred Wilson’la karısı Alice’i aradım, <span style="font-style:italic;">bon appétit</span><sup><a href="../Text/dipnot.xhtml#a13" id="k13">13</a></sup> demek için. Fred, Jake’i sordu; son haber aldığımda sığır hırsızlarını kovalıyordu, dedim. Fred: “Doğru, canını çıkarıyorlar. Aklını öbür işten, Büro’daki çocukların ‘Çıngıraklı Yılan Bebeği’ dediği işten uzak tutmak için. Davanın başına Nelson adında genç birini getirmişler, ama sırf görünüşü kurtarmak için. Yasal olarak dava sürüyor olsa da, Büro üstüne bir çizgi çekti bile.”</p>

  <p><span style="font-style:italic;">5 Aralık 1975:</span> Jake’le konuştum. İlk sözleri:”Posta müdürünün sağ salim ve Honolulu’da olduğunu öğrenmek, hoşuna gider sanırım. Önüne gelene kart atıyor. Bir tane de Quinn’e yolladığından eminim. Eh, kalkıp Honolulu’ya gitmiş, oysa ben gidemedim. Ya işte böyle, hayat garip.” Hâlâ sığır hırsızlığı işindeymiş. Ve artık iyice bıkmış. “Hırsızlara katılmalıyım. Benden yüz misli fazlasını kazanıyorlar.”</p>

  <p><span style="font-style:italic;">20 Aralık 1975:</span> Marylee Connor’dan bir kart geldi: “Sarasota hârika! Bu, ılıman bir iklimde geçirdiğim ilk kış ve doğruyu söylemek gerekirse, bizim oraları hiç özlemiyorum. Sarasota’nın, Ringling Bros sirkinin kışlık merkezi olmasıyla tanındığını biliyor muydunuz? Kuzinimle birlikte sık sık gidip sanatçıların çalışmasını izliyoruz. Öyle eğlenceli ki! Akrobatları eğiten bir Rus kadınla ahbap olduk. Tanrı yeni yılda sizinle olsun. İlişikteki küçük armağanı lütfen kabul edin.” Armağan, aile albümü için çekilmiş bir fotoğraftı: Addie genç bir kız, belki on altısında, bir çiçek bahçesinde duruyor, üzerinde beyaz bir yazlık giysi, saçında da ona uygun bir bant. Kollarında, kırılmasından korkarmış gibi beyaz bir kedi yavrusu tutuyor; kedi esniyor. Marylee resmin arkasına şöyle yazmış: <span style="font-style:italic;">Adelaide Minerva Mason. Doğumu, 14 Haziran 1939. Geri çağrılması, 29 Ağustos 1975).</span></p>

  <p><span style="font-style:italic;">1 Ocak 1976:</span> Jake aradı: “İyi seneler!” Kendi mezarını kazan bir mezarcı gibiydi sesi. Yılbaşı gecesini <span style="font-style:italic;">David Copperfield’</span>ı okuyarak geçirmiş. “Büro, büyük bir parti verdi ama ben gitmedim. Gitseydim sarhoş olup birkaç kişinin kafasını tokuştururdum, biliyorum. Belki de epeyce kişinin. Sarhoş ya da ayık, şefi yumruklamamanın tek yolu bu çünkü.” Noel’de Marylee’den kart aldığımı ve ekindeki fotoğrafı anlattım, evet, dedi, Marylee ona da benzer bir resim göndermiş. “Peki ama ne demek bu? Yazdığı yani, ‘Geri çağırıldı?” Deyimi, dilim döndüğünce anlatmaya çalışırken, hırıldayarak susturdu beni; ona göre fazla süslüydü. Sonra ekledi: “Marylee’yi severim. Hep tatlı bir kadın olduğunu söylemişimdir. Ama basit. Birazcık basit.”</p>

  <p><span style="font-style:italic;">5 Şubat 1976:</span> Geçen hafta Addie’nin fotoğrafı için bir çerçeve aldım. Yatak odamdaki sehpanın üzerine koydum. Dün çekmeceye kaldırdım. Çok üzücüydü. Öyle hayat dolu ki, özellikle kedinin esnemesi.</p>

  <p><span style="font-style:italic;">14 Şubat 1976:</span> Üç Valentine<sup><a href="../Text/dipnot.xhtml#a14" id="k14">14</a></sup> kartı: eski okul öğretmenimden Miss Wood’dan; mali müşavirimden; üçüncü de Sevgiler, Bob Quinn, imzalı. Bir şaka elbette. Jake’in kara mizah anlayışı mı?</p>

  <p><span style="font-style:italic;">15 Şubat 1976:</span> Jake’i aradım, kartı gönderdiğini itiraf etti. Herhalde sarhoştun, dedim. “Öyleydim,” dedi.</p>

  <p><span style="font-style:italic;">20 Nisan 1976:</span> Jake’den, Prairie Motel’in kâğıdına yazılmış, kısa bir mektup: “İki gündür burada dedikodu topluyorum, daha çok Okay Cafe’de. Posta müdürü hâlâ Honolulu’da. Juanita Quinn şiddetli bir kriz geçirmiş. Juanita’yı severim, üzüldüm. Ama kocası taş gibi sağlam. Benim de istediğim bu zaten. Ben son darbeyi indirene dek Quinn’e bir şey olmasını istemem. Büro bu konuyu unutmuş olabilir, ancak ben unutmadım. Asla vazgeçmeyeceğim. Sevgiler...”</p>

  <p><span style="font-style:italic;">10 Temmuz 1976:</span> Dün gece Jake’i aradım, iki aydır haber alamamıştım. Konuştuğum kişi, yepyeni bir Jake Pepper’dı, ya da daha doğrusu eski Pepper; dinç, iyimser.. Derin bir sarhoşluk uykusundan nihayet sıyrılmıştı sanki, dinlenmiş kasları harekete hazırdı. Onu neyin canlandırdığını hemen öğrendim: “Bir şeytanı kuyruğundan yakaladım. Beklenmedik bir olay.” Bu beklenmedik olayın, bence son derece sıradan bir cinayet olduğu anlaşıldı. Yirmi iki yaşında bir delikanlı, yaşlı büyükbabasıyla mütevazı bir çiftlikte yaşıyormuş. Bahar gelince torun, malına konmak için dedeyi öldürmüş ve çaldığı parayı bir döşeğin altına gizlemiş. Komşular dedenin yok olduğunu, genç adamın da gıcır gıcır bir arabayla gezip tozduğunu fark etmişler. Polise haber verilmiş, onlar da kısa sürede, akrabasının ani ve sürekli yokluğunu bir türlü izah edemeyen genç adamın yeni arabayı nakit parayla aldığını öğrenmişler. Sanık, büyükbabasını öldürdüğünü ne kabul ne de reddediyormuş, oysa yetkililer onun yaptığına eminmiş. Sorun şuymuş: ceset. Ceset olmadan tutuklama olmuyormuş. Ancak tüm aramalara karşın kurban bulunamıyormuş. Yerel polis, Eyalet Soruşturma Bürosu’ndan yardım istemiş, Jake de davanın başına getirilmiş. “Çok etkileyici. Oğlan cin gibi zeki. O yaşlı adama yaptığı her neyse, çok şeytanca. Ve eğer cesedi bulamazsak, elini kolunu sallayarak çekip gidecek. Ama o çiftlikte bir yerde olduğundan eminim. İçgüdülerim, Dede’yi ufak parçalara doğradığını ve her parçayı başka yere gömdüğünü söylüyor. Tek gereksindiğim, baş. Araziyi karış karış kazmam gerekse bile, başı bulacağım. Her santimini.” Kapattıktan sonra içim öfkeyle doldu, bir de kıskançlıkla: sanki sevgilimin ihanetini öğrenmiştim. İşin aslı, Jake’in beni ilgilendiren davanın dışında hiçbir şeyle ilgilenmesini istemiyorum.</p>

  <p><span style="font-style:italic;">20 Temmuz 1976:</span> Jake’ten telgraf: <span style="font-style:italic;">Başı Bir Eli İki Ayağı Buldum. Balığa Çıkıyorum. Jake.</span> Neden telefon etmek yerine telgraf çekti? Bu başarıya içerlediğimi tahmin mi etti? Onun adına sevindim, çünkü kırılan onurunun kısmen onarıldığını biliyorum. Yalnızca, balığa çıktığı yerin Mavi Nehir yakınlarında bir yer olduğunu umarım.</p>

  <p>22 <span style="font-style:italic;">Temmuz 1976:</span> Jake’e bir kutlama mektubu yazdım ve üç aylığına yurtdışına gideceğimi bildirdim.</p>

  <p><span style="font-style:italic;">20 Aralık 1976:</span> Sarasota’dan bir Noel kartı: “Yolunuz bu taraflara düşerse, lütfen uğrayın. Tanrı sizi korusun. Marylee Connor.”</p>

  <p>22 <span style="font-style:italic;">Şubat 1977:</span> Marylee’den bir not: “Eski kasabadaki gazeteye hâlâ aboneyim. Ekteki kupürün ilginizi çekeceğini tahmin ediyorum. Kocasına yazdım. Addie’nin başına gelen kazadan sonra, o bana çok tatlı bir mektup göndermişti.” Gazete kesiği, Juanita Quinn’in ölüm ilanıydı; uykusunda ölmüştü. Ne gömülme ne de tören olacağını okuyunca şaşırdım. Merhum yakılmayı ve küllerinin Mavi Nehir’e serpilmesini vasiyet etmişti.</p>

  <p><span style="font-style:italic;">23 Şubat 1977:</span> Jake’i aradım. Dalgın dalgın, “Selam, ortak! ” dedi. “Yabancı olup çıktın.” Aslında ona İsviçre’den yazmış, yanıt alamamıştım. Noel tatili sırasında da iki kez aramış, bulamamıştım. “Ah, evet. Oregon’daydım.” Sonra sadede geldim: Juanita Quinn’in ölüm ilanı. Kehanette bulunur gibi, “Kuşkulanıyorum,” dedi. Nedenini sorunca, “Yakılmalar beni hep şüphelendirir,” dedi. On beş dakika daha konuştuk ama zorlama bir sohbetti, dostum kendini zorluyordu. Belki de ona, ruhsal dayanıklılığı açısından artık unutmak istediği şeyleri hatırlatıyordum.</p>

  <p><span style="font-style:italic;">10 Temmuz 1977:</span> Jake aradı, sevinçliydi. Hiçbir girişe gerek duymadan açıkladı: “Dediğim gibi, yakılmalar beni hep kuşkulandırır. Bob Quinn evlendi! Şövalye Quinn'den dört çocuğu olan kadını, adamın ikinci ailesini herkes biliyordu. Onları yaklaşık yüz altmış kilometre güneybatıdaki Appleton’da gizlediğini de. Geçen hafta o hanımla evlendi! Gelini ve civcivleri alıp, bir horoz kadar gururlu, çiftliğe getirdi. Juanita mezarında sıçrardı. Tabii eğer mezarı <span style="font-style:italic;">olsaydı."</span> Jake’in öyküsünün hızıyla sersemlemiş, “Çocuklar kaç yaşında?” diye sordum. “En küçüğü on, en büyüğü on yedi. Hepsi de kız. İnan, kasaba birbirine girdi. Evet ölümlerle baş edebilirler; birkaç cinayet onları telaşlandırmaz ama parlak silahşörlerinin, savaş kahramanlarının bu utanmaz sürtüğü ve dört küçük piçini gözler önüne sermesi, onların Presbiteryen gözlerinin kaldıramayacağı kadar fazla.” Ben: “Çocuklar için üzülüyorum. Kadın için de.” Jake: “Ben Juanita için üzülmeyi yeğlerim. Eğer ortada, mezardan çıkarılabilecek bir ceset olsaydı, adli tabip içinde yeterli miktarda nikotin bulurdu, emin ol.” Ben: “Sanmam. Juanita’ya zarar vermezdi. Alkolikti kadın. Adam onun hâmisiydi. Kadını seviyordu.” Jake, tane tane: “Anladığıma göre, Addie’nin <span style="font-style:italic;">kazasıyla</span> da ilgisi olmadığını düşünüyorsun.” Ben: “Onu öldürmek istedi. Fırsat bulsa, öldürürdü de. Ama Addie boğuldu.” Jake: “Ve herifi zahmetten kurtardı! Peki, Clem Anderson’ı, Baxter’ları izah et.” Ben: “Evet, onlar Quinn’in işiydi. O yaptı. O, misyonu olan bir mesih.” Jake: “Peki, posta müdürünün parmaklarının arasından kayıp gitmesine neden izin verdi?” Ben: “Öyle mi, dersin? Bence yaşlı Bay Jaeger’ın Samarra’da bir randevusu var. Quinn er geç yoluna çıkacaktır. Bu gerçekleşene kadar huzura kavuşamaz. Aklı başında değil, biliyorsun.” Jake kapattı, ama önce hırçın bir sesle sormadan edemedi: “Peki ya senin?”</p>

  <p><span style="font-style:italic;">15 Aralık 1977:</span> Bir rehincinin vitrininde siyah timsah derisinden bir cüzdan gördüm. İyi durumdaydı ve üzerinde J.P. harfleri vardı, aldım. Jake’le son konuşmamız öfkeyle sona ermişti (kızgın olan oydu, ben değil). Hem bir Noel armağanı hem de bir barış önerisi olarak Jake’e gönderdim.</p>

  <p><span style="font-style:italic;">22 Aralık 1977:</span> Vefalı Bayan Connor’dan bir Noel kartı: “Sirkte çalışıyorum! Yo, akrobat değilim. Sekreterim. Öyle denk düştü ki! Yeni yıl için en iyi dileklerimle.”</p>

  <p><span style="font-style:italic;">17 Ocak 1978:</span> Jake’ten, cüzdana teşekkür eden dört satırlık bir karalama..kısa, yetersiz. İmaları çabuk kavrarım. Bir daha ne yazacak, ne de arayacağım.</p>

  <p><span style="font-style:italic;">12 Eylül 1978:</span> Geçen hafta Fred Wilson’la karısı Avrupa’ya gitmek üzere New York’a geldiler (ilk seyahatleri). Balayındaki bir çift kadar mutlular. Onları yemeğe çıkardım, bütün gece onları bekleyen yolculuktan söz ettik, sonra, tam tatlıları seçerken Fred, “Bakıyorum Jake’ten hiç bahsetmiyorsun,” dedi. Şaşırmış gibi yaptım ve bir yıldır haberleşemediğimizi söyledim, önemsemez bir tavırla. Fred kurnazca: “Ne o, ikiniz kavga mı etiniz yoksa?” Omuzlarımı silktim. “O kadar vahim bir şey yok. Her zaman aynı fikirde değildik, zaten.” Fred: “Jake’in sağlığı son zamanlarda pek iyi değil. Anfizem. Bu ayın sonunda emekliye ayrılıyor. Bak, üstüme vazife değil ama onu araman hoş bir jest olurdu. Tam da desteğe ihtiyacı olduğu bir sırada.”</p>

  <p><span style="font-style:italic;">14 Eylül 1979:</span> Fred WiIson’a her zaman minnettar kalacağım; tükürdüğümü yalayıp Jake’i aramamı kolaylaştırdı. Bu sabah konuştuk; sanki daha dün ve önceki gün görüşmüş gibiydik. Dostluğumuzun kesintiye uğradığına kimse inanmazdı. Emeklilik haberini doğruladı: “Yalnızca on altı gün kaldı!” Oregon’daki oğlunun yanına taşınmayı tasarlıyormuş. “Ama ondan önce bir-iki gün Prairie Motel’de kalacağım. O kasabada henüz bitmemiş birkaç tatsız işim var. Kendi dosyalarım için adliyeden bazı bilgiler yürüteceğim. Hey, dinle! Neden beraber gitmiyoruz? Tam bir kavuşma olur. Seni Denver’dan alırım, birlikte arabayla gideriz.” Fazla ısrar etmesine gerek yoktu, o önermeseydi bile ben önerecektim: o melankolik köye dönmeyi, uyur ya da uyanıkken, sık sık düşlemiştim, çünkü Quinn’i tekrar görmek istiyordum: onunla buluşmak ve konuşmak; yalnızca ikimiz, baş başa.</p>

  <p class="ilk">Ekimin ikinci günüydü.</p>

  <p>Birlikte gitme teklifimi geri çeviren Jake, arabasını bana vermişti, öğle yemeğinden sonra BQ çiftliğindeki randevuma gitmek üzere Prairie Motel’den ayrıldım. Bu araziden son geçişimi anımsıyordum: dolunay, karla kaplı tarlalar, dondurucu soğuk, birbirine sokulmuş, kümeler halinde toplaşmış, ılık nefesleri kutup soğuğunda tüten sığırlar. Şimdi, ekimde, manzara muhteşem biçimde farklıydı: şose altın bir kıtayı ikiye bölen, incecik, siyah bir ırmak; her iki yanda güneşin ağarttığı, alev alev, biçilmiş ekin sapları, bulutsuz bir gökyüzü altında sarı benekli siyah gölgeler... Boğalar otlaklarda caka satıyor; inekler, aralarında yeni buzağılarıyla anneler otluyor, uyukluyor...</p>

  <p>Çiftliğin girişinde genç bir kız, çapraz baltaların resmedildiği tabelaya yaslanmıştı. Güldü, durmam için elini salladı.</p>

  <p><br /></p>

  <p><br /></p>

  <p><br /></p>

  <p><br /></p>

  <p class="ilk">GENÇ KIZ: Tünaydın! Ben, Nancy Quinn. Babam sizi karşılamam için gönderdi.</p>

  <p class="ilk">TC: Teşekkür ederim.</p>

  <p class="ilk">NANCY QUINN (arabanın kapısını açıp içeri girerek): Balık avlıyor. Sizi yanına götüreceğim.</p>

  <blockquote style="margin: 0 0 0 40px; border: none; padding: 0px;">
    <blockquote style="margin: 0 0 0 40px; border: none; padding: 0px;">
      <p class="ilk">(On iki yaşlarında, neşeli, dişlek, oğlan çocuklarına benzeyen bir kızdı. Koyu kumral saçları kısacık kesilmişti; cildi tepeden tırnağa çillerle kaplıydı. Üstünde yalnızca eski bir mayo vardı. Dizlerinden biri pis bir sargı beziyle sarılmıştı.)</p>
    </blockquote>
  </blockquote>

  <p class="ilk">TC (sargı bezini kastederek): Yaralandın mı?</p>

  <p class="ilk">NANCY QUINN: Yoo. Eh, atıldım.</p>

  <p class="ilk">TC: Atıldın mı?</p>

  <p class="ilk">NANCY QUINN: Kötü Çocuk attı beni. Çok gaddar bir at. Onun için Kötü Çocuk diyorlar. Çiftlikteki bütün çocukları atar. Oğlanları da. Ona bineceğime bahse girerim, dedim. Bindim de. Hemen hemen iki saniye kadar. Buraya daha önce geldin mi?</p>

  <p class="ilk">TC: Bir kez; yıllar önce. Ama geceydi. Tahta bir köprü anımsıyorum..</p>

  <p class="ilk">NANCY QUINN: İşte az ötedeki!</p>

  <blockquote style="margin: 0 0 0 40px; border: none; padding: 0px;">
    <p class="ilk">(Köprüden geçtik; nihayet Mavi Nehir’i gördüm, ama bir sinekkuşunun uçuşu kadar ani bir görüntüydü, son gördüğümde çıplak olan ağaçlar şimdi koyu renk sonbahar yapraklarıyla, nehiri gizliyorlardı.)</p>
  </blockquote>

  <p class="ilk">Hiç Appleton’a gittin mi?</p>

  <p class="ilk">TC: Hayır.</p>

  <p class="ilk">NANCY QUINN : <span style="font-style:italic;">Hiç mi?</span> Çok komik. Hiç Appleton’a gitmemiş biriyle tanışmamıştım.</p>

  <p class="ilk">TC: Bir şey kaçırdım mı dersin?</p>

  <p class="ilk">NANCY QUINN: Yo, pek sayılmaz. Biz orada otururduk. Ama burayı daha çok seviyorum. Tek başına etrafta dolaşmak ve hoşlandığım şeyleri yapmak daha kolay burada. Balık. Çakal avlamak. Babam vurduğum her çakal için bir dolar vereceğini söyledi; ama iki yüz dolardan fazla verince, bir çeyreğe indirdi. Eh, paraya ihtiyacım yok. Ben kardeşlerim gibi değilim. Hep aynanın karşısındalar.</p>

  <p>Üç kız kardeşim var, burada mutlu değiller. Atları sevmiyorlar; neredeyse her şeyden nefret ediyorlar. Oğlanlar. Akıllarındaki tek şey bu. Appleton’dayken babamı fazla görmezdik. Belki haftada bir. Onlar da parfüm ve ruj sürer, bir dolu oğlanla arkadaşlık ederdi. Annem kızmazdı. O onlar gibidir, bazı bakımlardan yani. Süslenmekten, güzel görünmekten hoşlanır. Ama babam gerçekten sıkıdır. Kız kardeşlerimin oğlanlarla arkadaşlık etmesine izin vermez. Ya da ruj sürmelerine. Bir keresinde eski sevgilileri Appleton’dan buraya geldiler, babam onları elinde tüfekle kapıda karşıladı ve eğer bir daha onları toprağında görürse kafalarını uçuracağını söyledi. Vaay, diye kaçıştılar. Kızlar hasta düşünceye kadar ağladılar. Ama olanlar beni çok güldürdü.</p>

  <p>Yoldaki şu çatalı görüyor musun? Orada dur.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Arabayı durdurdum; ikimiz de indik. Ağaçların arasındaki bir açıklığı gösterdi; karanlık, bol yapraklı, aşağı doğru eğimli bir patikaydı.)</p>
  </blockquote>

  <p class="ilk">Onu izle.</p>

  <p class="ilk">TC (ansızın yalnız kalmaktan korkarak): Sen benimle gelmiyor musun?</p>

  <p class="ilk">NANCY QUINN: Babam iş konuşurken etrafta kimseyi istemez.</p>

  <p class="ilk">TC: Peki, tekrar teşekkürler.</p>

  <p class="ilk">NANCY QUINN: Ben teşekkür ederim.</p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk">Islık çalarak uzaklaştı.</p>

  <p>Patikadaki bitki örtüsü yer yer öyle sıktı ki, dalları eğmem, yüzümü sürtünen yapraklardan korumam gerekti. Fundalar, garip dikenler pantolonumu yakalıyor, ağaçların tepesinde kargalar gaklıyor, çığlık atıyordu. Bir baykuş gördüm; gündüz gözü baykuş görmek tuhaftı, göz kırptı ama kaçmadı. Bir keresinde, az kaldı bir arı kovanına basıyordum -eski bir ağaç kovuğuna vahşi kara arılar oğul yapmıştı. Nehrin sesini hep duyuyordum; yavaş, yumuşak bir çağıltı; sonra patikadaki bir kıvrımda, hem suyu gördüm hem de Quinn’i.</p>

  <p>Kauçuk bir giysi vardı sırtında; yukarıya doğru, bir orkestra şefinin değneğiymiş gibi kaldırdığı, esnek bir kamış tutuyordu. Beline kadar suyun içindeydi, şapkasız başını yandan görüyordum; saçları artık yer yer kır değildi, kalçasının etrafında dönen köpükler kadar beyazdı. Dönüp kaçmak istedim, sahne öbür güne, Quinn’in benzeri Rahip Billy Joe Snow’un beni suda beklediği o geçmiş güne o kadar benziyordu ki. Ansızın adımı işittim; Quinn sesleniyor, kıyıya doğru güç belâ ilerlerken bana işaret ediyordu.</p>

  <p>Altın otlaklarda çalım satan genç boğaları düşündüm; kauçuk giysisi içinde pırıl pırıl parlayan Quinn onları anımsatmıştı: yaşam dolu, güçlü, tehlikeli; ak saçları sayılmazsa, hiç yaşlanmamıştı; aslında çok daha genç görünüyordu: elli yaşında, sağlığı mükemmel bir erkek.</p>

  <p>Gülümseyerek bir kayaya çömeldi, kendisine katılmam için bana el etti. Yakaladığı bir alabalığı gösterdi. “Biraz çelimsiz. Ama tadı harikadır.”</p>

  <p>Nancy’den söz ettim. Sırıttı, “Nancy. Oo, evet,” dedi. “İyi bir çocuktur.” Konuyu kesti. Karısının ölümüne ve yeniden evlenmesine değinmedi: Yakın mazisinden haberim olduğunu tahmin etmişti.</p>

  <p>“Beni aradığında, şaşırdım,” dedi.</p>

  <p>“Ya?”</p>

  <p>“Bilmem. Şaşırdım işte. Nerede kalıyorsun?”</p>

  <p>“Prairie Motel’de. Başka nerede olabilir?”</p>

  <p>Bir süre sustuktan sonra, neredeyse mahcup, sordu: “Jake Pepper seninle mi?” Başımla doğruladım.</p>

  <p>“Biri Büro’dan ayrılacağını söyledi.”</p>

  <p>“Evet. Oregon’a yerleşecek.”</p>

  <p>“Demek ki yaşlı piçi bir daha görmeyeceğim. Çok kötü. Gerçek dost olabilirdik. Tabii o kuşkulara kapılmamış olsaydı. Tanrı cezasını versin, zavallı Addie Mason’ı boğduğumu bile düşündü!” Güldü; sonra kaşlarını çattı. “Benim bakış açıma göre, bu Tanrı’nın işiydi.” Elini kaldırdı, arkada görünen nehir, koyu bir kurdele gibi dolanıyordu parmaklarının arasında. “Tanrı’nın işi. Onun iradesi.”</p>
</body>
</html>
