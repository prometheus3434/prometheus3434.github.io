<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2 style="text-align: center;"><a id="bookmark0"></a>Gizli Bahçeler</h2>

  <p><br /></p>

  <p><br /></p>

  <p><br /></p>

  <p class="ilk"><span style="font-style:italic;">Yer:</span> Adını Andrew Jackson’dan alan, Jackson Meydanı. New Orleans’da eski kentin tam ortasına rahatça yerleşmiş üç yüz yıllık bir vaha olan, orta büyüklükteki park, St. Louis Katedrali’nin gri kuleleri ve&nbsp;Amerika’nın en eski, bir bakıma en kasvetli zariflikteki apartmanlarıyla, Pontalba Binaları’yla çevrili.</p>

  <p class="ilk"><span style="font-style:italic;">Tarih:</span> 26 Mart 1979, coşku dolu bir bahar günü. Begonyalar açmış, açalyalar patlamak üzere, seyyar satıcıların bağırtıları (yerfıstığı, gül,&nbsp;faytonla gezinti, kâğıt külahlarda kızarmış karides), yakındaki Mississippi’den geçen gemilerin düdükleri ve kıkırdaşarak hoplayıp zıplayan&nbsp;çocukların ellerinden kaçan, gümüşî mavi gökyüzüne yükselen mutlu&nbsp;balonlar.</p>

  <p><br /></p>

  <p><br /></p>

  <p><br /></p>

  <p class="ilk">“Evet, bir erkeğin durmadan gezip dolaştığını alenen beyan ederim,” derdi Bud Amcam yakınırcasına; kendini verandadaki salıncaktan ve&nbsp;cin fizlerden alabildiğinde, durmaksızın yolculuk eden bu gezgin satıcı.&nbsp;Evet, gerçekten de bir erkek dolaşır durur; şu son birkaç ay içinde Denver’a, Cheyenne’e, Butte’a, Salt Lake City’ye, Vancouver’a, Seattle,&nbsp;Portland, Los Angeles, Boston, Toronto, Washington, Miami’ye gittim.&nbsp;Ama soran olsa, herhalde şöyle derdim: Niye, nereye gittim ki? Bütün&nbsp;kışı New York’ta geçirdim.</p>

  <p>Yine de bir erkek gezer. İşte şimdi yine New Orleans’dayım, doğum yerim, eski memleketim. Jackson Meydanı’ndaki parkta bir banka oturmuş güneşleniyorum, okul günlerimden beri ayaklarımı uzattığım ve&nbsp;çevreyi seyredip dinlediğim, esneyip kaşındığım ve hayal kurduğum ve&nbsp;kendimle konuştuğum yerde. Belki de siz kendisiyle hiç konuşmayan&nbsp;insanlardansınızdır. Yani yüksek sesle. Belki de bunu salt delilerin yaptığına inanıyorsunuz. Şahsen, sağlıklı bir şey olduğunu düşünüyorum.&nbsp;Böylece kendi kendinle dostluk da edebilirsin: karşı çıkacak kimse olmadan atıp tutmakta ve sisteminden bir sürü şeyi çıkarıp atmakta serbestsin.</p>

  <p>Örneğin, şu karşıdaki Pontalba Binaları’nı alın. Güzel, demir parmaklıkları ve koyu renk panjurlu pencereleriyle pek süslüler. ABD’de yapılan ilk apartmanlar; o yüksek tavanlı, havadar, aristokrat odaların&nbsp;ilk sahiplerinin akrabaları hâlâ burada oturuyor. Uzun süre diş biledim&nbsp;Pontalba’ya. İşte nedeni: eskiden, on dokuz yaşında filanken, Royal&nbsp;Caddesi’nde, birkaç blok ötedeki bir apartmanda oturuyordum: küçük,&nbsp;önemsiz, yıpranmış, hamam böceklerinin cenneti, dar sokaktan her&nbsp;tramvay geçişinde zangır zangır titreyen bir bina. Isıtma yoktu; kışın&nbsp;yataktan çıkmaya korkardık, nemli yaz günlerindeyse içi ılık etsuyu dolu bir kâsede yüzer gibiydik. Hep, eşi bulunmaz bir gün, bu delikten çıkacağımı ve Pontalba’nın kutsal topraklarına ayak basacağımı düşlerdim. Oysa param yetseydi bile yapamazdım bunu. Orada bir yer edinmenin tek yolu, kiracılardan birinin ölmesi ve daireyi size miras bırakmasıydı; bazen de boşalan bir yeri, bir New Orleans geleneği olarak,&nbsp;seçkin bir vatandaşa çok cüzi bir bedel karşılığında teklif ederlerdi.</p>

  <p>Bir sürü tatlı kaçık dolaşmıştır bu meydanda. Korsanlar. Lafitte, ta kendisi. Bonnie Parker ve Clyde Barrow. Huey Long. Ya da kızıl bir&nbsp;şemsiyenin gölgesinde yürüyüşe çıkan Kontes Willie Piazza; kırmızı&nbsp;fenerli komşu mahalledeki en havalı <span style="font-style:italic;">maison de plaisir</span>’lerden<sup><a href="../Text/dipnot.xhtml#a16" id="k16">16</a></sup> birinin&nbsp;sahibesi: evin şöhreti, sunduğu egzotik tatlıdan kaynaklanıyordu: kremayla haşlanmış, absinthe’le tatlandırılmış olup, sırtüstü yatan bir melez güzelinin vajinasında sunulan taze çilek. Ya da bir başka hanım,&nbsp;Kontes Willie’den büsbütün farklı biri: Annie Christmas, iki metre boyunda bir mavna kaptanı, pek çok kez iki kolunun altında ellişer kiloluk iki un çuvalı taşırken görülmüştür. Ve Jim Bowie. Ve seksen belki&nbsp;de doksan yaşındaki şık beyefendi Bay Neddie Flanders; son yıllara kadar her akşam meydanda boy göstermiş ve bir armonika eşliğinde gece&nbsp;yarısından şafağa, son derece zarif hareketlerle, oynak bir kukla gibi&nbsp;‘step’ dansı yapmıştır. Ah o <span style="font-style:italic;">karakterler.</span> Yüzlercesini sayabilirim.</p>

  <p>Hey. Yolun karşısından gelen ses de ne? Belâ. Evet, bir itiş kakış. Bir erkekle bir kadın, ikisi de siyah: adam iriyarı, boğa enseli, saçı&nbsp;özenle taranmış, ama tavırları alttan alır gibi, mecalsiz; kadın zayıf, teni limon sarısı, şirret ama neredeyse güzel.</p>

  <p><br /></p>

  <p class="ilk">KADIN: Orospu çocuğu. Ne demek yani, yürütmek? Hiçbir şey gizlemedim ben. Orospu çocuğu!</p>

  <p class="ilk">ADAM: Şişşt, kadın. Seni gördüm. Saydım. Üç erkek. Altmış papel eder. Bana sadece otuz verdin.</p>

  <p class="ilk">KADIN: Tanrı cezanı versin, pis zenci! Kulağım jiletle kesmeli. Ciğerini doğrayıp kedilere atmalı. Gözlerini neftyağında kızartmalı senin. Dinle, pis zenci. Hele bana bir daha yalancı de bakalım.</p>

  <p class="ilk">ADAM (yatıştırmaya çalışarak): Tatlım...</p>

  <p class="ilk">KADIN: Tatlımmış. Seni tatlı niyetine pişireceğim.</p>

  <p class="ilk">ADAM: Bayan Myrtle, bak, ben gördüğüme inanırım.</p>

  <p class="ilk">KADIN (ağır ağır: bir yılanın kayışı): Piç. Zenci piç. Aslında senin annen hiç olmadı. Sen bir köpeğin kıçından doğdun.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Adama bir tokat atıyor. Sertçe. Dönüp yürüyor, başı havada. Adam peşinden gitmiyor, eliyle yanağını ovalayarak öylece duruyor.)</p>
  </blockquote>

  <p class="ilk">Bir süre bahar sevinciyle hoplayıp zıplayan balonlu çocukları seyrettim ve Tatlı Ağız denen bir karışım satan satıcının arabasının çevresine açgözlülükle toplandıklarını gördüm: gökkuşağı renklerindeki şuruplarla&nbsp;tatlandırılmış dondurma toplarıydı. Birden acıktığımı fark ettim, susamıştım da. Fransız Pazarı’na gidip kızarmış çörekle New Orleans’a özgü o nefis hindiba kokulu acı kahveden içip içmemeyi düşündüm. Bu,&nbsp;St. Antoine’ın mönüsündeki her şeyden daha iyiydi; St. Antoine zaten&nbsp;berbat bir lokantadır. Kentteki ünlü lokantaların çoğu gibi. Gallatoire&nbsp;fena sayılmaz ama her zaman kalabalıktır; yer ayırmayı kabul etmezler,&nbsp;uzun süre kuyrukta beklemek zorunda kalırsınız, üstelik buna değmez&nbsp;de. Tam Pazar’a gitmeye karar vermiştim ki, araya bir şey girdi.</p>

  <p>Şimdi, hayatta en nefret ettiğim şey, birinin gizlice yanıma sokulması ve arkamdan-</p>

  <p class="ilk">SES (hızlı hızlı; boğuk, erkeksi ama işveli): İki tahmin hakkı. (Sessizlik) Hadi, Jockey. Benim olduğumu biliyorsun. (Sessizlik; sonra gözlerimi kapatan ellerini çekerek, nedense sinirli) Jockey, <span style="font-style:italic;">ben</span> olduğumu tahmin edemedin mi, yani? Junebug?</p>

  <p class="ilk">TC: Büyük Junebug Johnson! <span style="font-style:italic;">Comme ça-va?</span><sup><a href="../Text/dipnot.xhtml#a17" id="k17">17</a></sup></p>

  <p class="ilk">B.J.J.BÜYÜK JUNEBUG JOHNSON (neşeyle kıkırdayarak): Oh, <span style="font-style:italic;">başlatma</span> şimdi. Kalk ayağa, oğlum. Yaşlı Junebug’a bir sarıl bakalım. Hey, amma sıskasın. Seni ilk gördüğüm kilodasın yine. Kaç kilosun, Jockey?</p>

  <p class="ilk">TC: Altmış iki. Altmış üç.</p>

  <blockquote style="margin: 0 0 0 40px; border: none; padding: 0px;">
    <p class="ilk">(Kollarımla onu sarmam güçtü, benim iki katımdı çünkü; belki de daha fazla. Onu kırk yıldır tanırdım, Royal Caddesi’ndeki o iç karartıcı apartmanda oturduğum günlerden beri. Deniz kıyısındaki barına&nbsp;sık sık giderdim, bar hâlâ onun. Gözleri pembe olsaydı kolayca albino sayılabilirdi. Teni bir nilüfer kadar beyazdı; tıpkı kıvırcık, seyrek saçları gibi. Bir keresinde bana saçlarının bir gecede apak kesildiğini söylemişti; daha on altısına bile basmadan. Bir gecede mi, diye sorduğumda, şöyle demişti: “Lunaparktaki tren yolculuğu bir de&nbsp;Ed Jenkins’ın organı. Peşpeşe gelen iki olay. Bir gece, gölün ordaki&nbsp;lunaparkta o hızlı eğlence trenlerinden birine binmiştik, en son vagondaydık. Birden bağlantısı koptu, vagon allak bullak oldu, az kaldı raydan kopup düşüyorduk, ertesi sabah bir baktım saçlarımda kır&nbsp;teller. Bir hafta kadar sonra, başımdan Ed Jenkins’la ilgili o olay&nbsp;geçti. Tanıdığım bir oğlandı. Kız arkadaşlarımdan biri abisinden, Ed&nbsp;Jenkins’ın bugüne kadar görülmüş en büyük alete sahip olduğunu&nbsp;duymuş. Yakışıklı ama çelimsiz biriydi, sen boyda filan, ben de tabii inanmadım, ve bir gün şaka yollu, ‘Ed Jenkins, müthiş bir aletin&nbsp;olduğunu duydum,’ dedim. O da, ‘Doğru. Bak göstereyim,’ dedi ve&nbsp;gösterdi, ben bir çığlık attım; o, ‘Şimdi de onu senin içine koyacağım,’ dedi, ben, ‘Oh, hayır, yapmayacaksın!’ diye bağırdım; elma&nbsp;tutan bir bebek kolu kadardı. Hey Tanrım! Ama dediğini yaptı. İçime koydu. Müthiş bir itiş kakıştan sonra. Üstelik bakireydim. Hemen hemen yani. Onun gibi bir şey işte. Yani tahmin edebilirsin. Kısa bir süre sonra saçlarım bir cadınınki gibi apak oldu.”</p>

    <p>B.J.J. doklarda çalışanlar gibi giyinir: tulum, kolları dirseğe kadar sıvanmış mavi erkek gömleği, bileğe kadar bağcıklı işçi botları; benzinin solukluğuna renk katacak tek damla bile makyaj yapmaz. Ama&nbsp;kadınsıdır, alabildiğine doğal görünümüne karşın, vakur bir tiptir.&nbsp;Pahalı parfümler sürer. Kanal Caddesi’ndeki Maison Blanc’dan&nbsp;alınma Paris kokuları. Ayrıca, altın dişlerini gösteren muhteşem bir&nbsp;tebessümü vardır; soğuk bir yağmurun ardından insanın içini ısıtan bir güneş gibi. Herhalde hoşlanırdınız ondan; çoğu hoşlanır. Hoşlanmayanlarsa daha çok rıhtımdaki rakip barların sahipleridir, çünkü Junebug’ınki rıhtımın ötesinde oturanlarca fazla bilinmese de çok popüler bir uğrak yeridir. Üç odalıdır: çinko tezgâhlı devasa bir barın bulunduğu büyük salon, hep meşgul üç bilardo masasının durduğu ikinci bir oda ve müzik dolabının çalıştığı, dans edilen bir bölüm.&nbsp;Yirmi dört saat açıktır ve şafak vakti de gün batınımdaki kadar doludur. Oraya denizcilerle dok işçileri gider tabii, ayrıca ürünlerini&nbsp;Fransız Pazarı’na getiren çiftçiler, polisler ve itfaiyeciler ve çatık&nbsp;kaşlı kumarbazlar ve daha da çatık kaşlı fahişeler; güneşin doğuşuna yakın, Bourbon Caddesi’ndeki turist tuzaklarında çalışanlar akın&nbsp;eder. Üstsüz dansözler, striptizciler, eşcinseller, barmenler, köylüleri batakhanelere çekmek için tiz bir sesle bağırıp duran, kaba sesli&nbsp;kapıcı çığırtkanlar.</p>

    <p>Şu ‘Jockey’ meselesine gelince, bu Ginger Brennan’a borçlu olduğum bir lakap. Kırkbilmemkaç yıl önce Ginger, Pazar’daki o eski, sabaha kadar açık, özgün çörek ve kahve barında garsondu; o bar artık yok, Ginger ise Pontchartain Gölü’ndeki bir iskelede balık avlarken yıldırım çarpması sonucu öldü. Her neyse, bir gece bir müşteri Ginger’a köşedeki ‘küçük serserinin’ kim olduğunu sordu, iflah&nbsp;olmaz bir yalancı olan Ginger da, benim profesyonel bir jokey olduğumu söyledi: “Yarış pistinde gerçek bir fırtına kesilir.” Oldukça&nbsp;akla yakındı bu, çünkü kısa boylu ve tüy sıklettim ve kolayca bir jokey gibi poz verebilirdim, zaten sık sık başvurduğum bir fanteziydi&nbsp;bu: insanların beni yarışlara katılan uyanık bir tip sanmaları hoşuma&nbsp;gidiyordu. Yarış Şekli dergisini okumaya başlamış, mesleğin argosunu öğrenmiştim. Laf yayıldı, ö açıp kapayıncaya kadar herkes beni Jockey diye çağırmaya ve atlar hakkında ipucu vermem için yalvarmaya başladı.)</p>
  </blockquote>

  <p class="ilk">BÜYÜK JUNEBUG JOHNSON: Ben de kilo verdim. Yirmi kilo kadar. Evlendim evleneli zayıflıyorum. Çoğu kadın yüzüğü takar takmaz şişmeye başlar. Ama ben Jim’i oltaya takınca öyle mutlu oldum ki, buzdolabımı silip süpürmekten vazgeçtim. Üzüntü, işte insanı asıl şişmanlatan bu.</p>

  <p class="ilk">TC: Büyük Junebug Johnson evlendi ha? Kimse yazmadı bana. Bekâr ölmeye yeminli olduğunu sanıyordum.</p>

  <p class="ilk">BJ.J.: İnsan fikrini değiştiremez mi? Ed Jenkins olayından kurtulduktan, o manzarayı kafamdan silip attıktan sonra, erkeklere ilgi duyan bir hanım oldum. Tabii bu yıllar aldı.</p>

  <p class="ilk">TC: Jim? Adı Jim mi?</p>

  <p class="ilk">BJ.J.: Jim O’Reilly. Ama İrlandalı değil. Plaquemine’dan gelme, ailesinin çoğu da Cajun.<sup><a href="../Text/dipnot.xhtml#a18" id="k18">18</a></sup> Bunun gerçek adı olup olmadığını bile bilmiyorum. Onun hakkında fazla şey bilmiyorum. Çok sessizdir.</p>

  <p class="ilk">TC: Ama iyi bir âşık olmalı. Seni tavlayabildiğine göre.</p>

  <p class="ilk">BJ.J. (gözleri fıldır fıldır): Oh, tatlım, <span style="font-style:italic;">başlatma</span> şimdi.</p>

  <p class="ilk">TC (gülerek): Seninle ilgili en net hatırladığım şey, bu. Kim bir şey dese, ne hakkında olursa olsun, her zaman: “Oh, tatlım, <span style="font-style:italic;">başlatma</span> şimdi,” derdin.</p>

  <p class="ilk">BJ.J.: Evet. Bu her şeyi kapsıyor, öyle değil mi?</p>

  <blockquote style="margin: 0 0 0 40px; border: none; padding: 0px;">
    <p class="ilk">(Değinmeyi unuttum: Brooklyn aksanıyla konuşur. Bu garip gelebilir, oysa değildir. New Orleans’takilerin yarısı hiç de Güneyli gibi konuşmaz; gözlerinizi kapayın, kendinizi Bensonhurt’teki bir taksi&nbsp;şoförünü dinliyor sanırsınız, bu durum, şehrin İrlanda Kanalı denilen kesimindeki özel bir konuşma biçiminden kaynaklanır. İrlanda&nbsp;Kanalı, Emerald Adası’ndan gelen göçmenlerin oturduğu semttir.)&nbsp;</p>
  </blockquote>

  <p class="ilk">TC: Peki ne zamandır Bayan O ‘Reilly’sin?</p>

  <p class="ilk">BJ.J.: Önümüzdeki temmuz üç yıl olacak. İşin doğrusu, fazla seçeneğim yoktu. Aklım iyice karışmıştı. Benden çok daha genç, neredeyse yirmi&nbsp;yaş. Üstelik yakışıklı da. Hem de nasıl. Kadınların bayıldığı türden.&nbsp;Ama benim için deli oluyordu, peşimden hiç ayrılmıyor, her dakika evet&nbsp;demem için yalvarıyor, demezsem rıhtımdan atlayacağını söylüyordu.&nbsp;Bir de armağanlar... her gün. Bir seferinde bir çift inci küpe. Hakiki inciler: ısırdım da kırılmadı. Ve bir sepet kedi yavrusu. Kediye alerjim olduğunu, aksırttığını, gözlerimin şiştiğini bilmiyordu. Herkes paramın&nbsp;peşinde olduğunu söylüyordu. Onun gibi tatlı biri benim gibi bir moruğun peşinden başka ne için koşardı ki? Oysa bu bizim durumumuza pek&nbsp;uygun değildi, çünkü Streckfus Gemi Acentesi’nde çok iyi, gerçek bir&nbsp;işi vardı. Ama iflas ettiğini, başının Red Tibeaux, Ambrose Butterfield&nbsp;ve bir sürü kumarbazla belâda olduğunu söylüyorlardı. Sordum ona, yalan, dedi, ancak doğru olabilirdi, onun hakkında hiçbir şey bilmiyordum, hâlâ da bilmiyorum. Tek bildiğim, benden tek kuruş istememiş olması. Aklım karmakarışıktı. Ben de kalkıp Augustine Genet’ye gittim.&nbsp;Madam Genet’yi hatırlıyor musun? Hani ruhları okuyan. Ölüm döşeğinde olduğunu duydum ve hemen oraya koştum, gerçekten de kötü durumdaydı. Yüz yaşındaydı sanki, bir köstebek kadar da kör; güçlükle fısıldayabiliyordu, ama bana dedi ki: Evlen o adamla, iyi bir insan ve seni mutlu edecek; evlen onunla, söz ver bana. Ben de verdim. İşte seçeneğim yoktu derken bunu kastediyorum. Ölüm döşeğindeki bir bayana&nbsp;verdiğim sözden dönemem. Ve sözümü tuttuğuma öööyle memnunum&nbsp;ki. <span style="font-style:italic;">Mutluyum.</span> Ben mutlu bir kadınım. Her ne kadar o kediler beni hapşırtıyorsa da. Ya sen, Jockey. Sen kendinden memnun musun?</p>

  <p class="ilk">TC: Şöyle böyle.</p>

  <p class="ilk">BJ.J.: Mardi Gras’ya en son ne zaman katıldın?</p>

  <p class="ilk">TC (isteksiz, Mardi Gras anılarını canlandırmaktan hoşnutsuz: benim için pek eğlenceli değildi, sokakların sarhoş, yaygaracı, kefenlere bürünmüş, ürkütücü maskeler takmış kimselerle girdap gibi dönüp durması; çocukken Mardi Gras patırtısına her karışmamın ardından karabasan&nbsp;görürdüm): Çocukluğumdan beri katılmadım. Her sefer kalabalıkta&nbsp;kaybolurdum. Son kayboluşumda beni alıp karakola götürdüler. Annem&nbsp;beni bulana kadar bütün gece ağlamıştım.</p>

  <p class="ilk">BJ.J.: Kahrolası polis! Bu yıl, polis greve gittiği için Mardi Gras yapamadık, biliyorsun. Tam da böyle bir zamanda greve gitmek, aklın alıyor mu? Bu şehre milyonlara maloldu. Tam bir şantaj. Bazı iyi polis dostlarım var, iyi müşteriler. Ama tamamı, hepsi de sahtekâr. Buralarda hiçbir zaman kanuna saygı duymamışımdır, üstüne üstlük Bay&nbsp;Shaw’a nasıl davrandıklarını gördükten sonra, benim için tamamıyla&nbsp;bittiler. Şu Eyalet Savcısı denen adam, <span style="font-style:italic;">Jim</span> Garrison. Ne biçim bir herif! Dilerim şeytan onu şişe geçirip, ağır ağır çevirir. Zaten öyle de olacak. Ne yazık ki Bay Shaw göremeyecek ama. Yukarıdan, <span style="font-style:italic;">cennetten</span> -çünkü eminim oradadır- Bay Shaw yaşlı Garrison’ın cehennemde yandığını göremeyecek.</p>

  <blockquote style="margin: 0 0 0 40px; border: none; padding: 0px;">
    <p class="ilk">(B.J.J., New Orleans’taki kaliteli, tarihi restorasyonların çoğundan sorumlu, kibar, kültürlü mimar Clay Shaw’dan söz ediyordu. Bir keresinde şehrin yıkıcı, açıkça düzen bozucu Eyalet Savcısı James&nbsp;Garrison tarafından, Başkan Kennedy’nin suikastının planlanmasında kilit adam olmakla suçlanmıştı. Shaw bu düzmece itham yüzünden iki kez yargılandı, her ikisinde de tamamen aklandığı halde, aşağı yukarı iflasın eşiğine geldi. Sağlığı bozuldu, birkaç yıl önce de&nbsp;ölüp gitti.)</p>
  </blockquote>

  <p class="ilk">TC: Son duruşmadan sonra, Clay bana bir mektup yazdı: “Her zaman biraz paranoyak olduğuma inanmışımdır, ama bunu atlattıktan sonra,&nbsp;artık olmadığımı biliyorum ve bir daha da asla olmayacağım.”</p>

  <p class="ilk">BJ.J.: Paranoyak ne demek?</p>

  <p class="ilk">TC: Şey. Eh, bir şey demek değil. Paranoya önemsizdir. Sen ciddiye almadığın sürece.</p>

  <p class="ilk">BJ.J.: Bay Shaw’u çok özlüyorum. Başı dertteyken, bu şehirde kimin beyefendi olduğunu, kimin olmadığını anlamak kolaylaşmıştı. Bir beyefendi, Bay Shaw’un yanından geçerken şapkasını çıkarandı; piçlerse&nbsp;gözlerini kaçırıyorlardı. (Kıkır kıkır gülerek) Bay Shaw çok şakacıydı.&nbsp;Benim bara her gelişinde güldürürdü beni. Hiç onun Jesse James öyküsünü duydun mu? Bir gün Jesse James Batı’da bir treni soyuyormuş. O&nbsp;ve çetesi bir vagona dalıp silahlarını çekmişler, Jesse James bağırmış:&nbsp;“Eller yukarı! Kadınları soyacak, erkeklerin de ırzına geçeceğiz! ”&nbsp;Adamlardan biri şöyle demiş: “Yanlış söylemediniz mi, efendim? Yani&nbsp;erkekleri soyacak, kadınların da ırzına geçeceksiniz, öyle değil mi?&nbsp;Ama trende küçük tatlı bir ibnecik varmış, atılmış: “Sen kendi işine&nbsp;baksana! Bay James bir trenin nasıl soyulacağını iyi bilir! ”</p>

  <blockquote style="margin: 0 0 0 40px; border: none; padding: 0px;">
    <p class="ilk">(İki ve üç ve dört: St. Louis Katedrali’nin saatleri bildiren çanı çalıyor: ...beş...altı.... Çan ağır, vakur, parlak bir bariton gibi, çok eski parçaları ezberden, yankılı bir sesle okuyor, ses parkı yaklaşmakta&nbsp;olan akşam karanlığı gibi ağır ağır sarıyor: kahkahayla karışık gevezelikler, gidenlerin iyimser vedaları, ağızları şekerli, balonlu çocuklar, gemilerin uzaktan uzağa duyulan düdüklerinin yapayalnız, acıklı iniltileri ve şuruplu dondurma satıcısının el arabasından yükselen,&nbsp;uyumsuz bahar zillerinin oluşturduğu müzik. Büyük Junebug Johnson fazladan, kocaman çirkin Rolex kol saatine bakıyor.)</p>
  </blockquote>

  <p class="ilk">B.J.J.: Tanrı bizi korusun. Çoktan evin yolunu tutmalıydım. Jim yemeğini tam yedide ister, benim dışımda kimsenin hazırlamasına izin vermez. Nedenini sorma. Benim yemekler beş para etmez. Gerçekten becerebildiğim tek şey, bira çekmek. Ve... Aman Tanrım, şimdi hatırladım: Bu gece bar nöbeti bende. Artık yalnız gündüzleri çalışıyorum, diğer zamanlarda da Irma duruyor. Ama Irma’nın oğlanlardan biri hastalanmış, o da evde, yanında kalmak istedi. Bak, sana bir ortağım olduğunu söylemeyi unuttum, eğlenmesini bilen ama sıkı çalışan, genç bir dul. Irma bir tavuk yetiştiricisiyle evliymiş, adam ölmüş; kızı beş çocukla&nbsp;bırakarak- iki tanesi de ikiz, üstelik kız daha otuzunda bile yok. O da dişiyle tırnağıyla çiftliği idare etmeye başlamış: tavuk yetiştirmek, boyunlarını koparmak ve kamyonla buradaki pazara getirmek. Bir başına.&nbsp;Hem de minicik bir şey, vücudu şahane gerçi, saçları da kendinden çilek rengi, benimki gibi kıvırcık. Atlantic City’ye gidip güzellik yarışmasına katılabilirdi; eğer şaşı olmasaydı: Irma öyle şaşıdır ki, neye, kime baktığını anlayamazsın. Diğer kadın şoförlerle birlikte bara gelmeye başladı. Önce onu da öteki kadın kamyoncular gibi sevici sandım,&nbsp;ama yanılmıştım. Erkeklerden hoşlanıyor, onlar da şaşı olmasına rağmen, bayılıyorlar ona. Aslına bakarsan, benimkinin de içi gidiyor; ona&nbsp;takılıyorum, bu da onu ööööyle kızdırıyor ki. Ama bilmek istersin belki, Jim etraftayken, Irma kıpır kıpır. İşte o <span style="font-style:italic;">zamanlar</span> nereye baktığını&nbsp;anlayabiliyorsun. Eh, ebediyen yaşayacak değilim, eğer ben gittikten&nbsp;sonra birlikte olmak isterlerse, benim için sakıncası yok. Ben yeterince&nbsp;mutlu oldum. Hem Irma’nın Jim’e çok iyi bakacağına eminim. Harika&nbsp;bir kız. İşte bu yüzden benimle çalışmasını önerdim. Hey, seni yeniden&nbsp;görmek çok iyiydi, Jockey. Daha sonra yine uğra. Konuşacaklarımız&nbsp;daha bitmedi. Ama artık yaşlı kemiklerimi harekete geçirmenin vakti&nbsp;geldi.</p>

  <p><br /></p>

  <p><br /></p>

  <p><br /></p>

  <p class="ilk">Altı... altı... altı... Saati bildiren çanların sesi, gitgide yeşile dönüşen havada asılı kalıyor, sonra titreyerek tarih uykusuna dalıyor.</p>

  <p>Bazı kentler, tıpkı Noel ağacının altındaki ambalajlı paketler gibi beklenmedik armağanlar, esrarlı zevkler gizler. Bazı kentler hep ambalajlı paketler olarak kalacaktır: asla çözülemeyecek bilmeceler, tatile&nbsp;gelmiş ziyaretçilere, hatta en meraklı, en inatçı gezginlere bile içini göstermeyen kutular. Bu tür kentleri tanımak, onları açmak için, orada doğmuş olmak gerekir. Venedik böyledir. Ekim bitip de Adriyatik rüzgârı&nbsp;son Amerikalı’yı hatta son Alman’ı da süpürdükten, bagajlarıyla birlikte önüne katıp götürdükten sonra, ortaya bambaşka bir Venedik çıkar;&nbsp;Venedikli <span style="font-style:italic;">élégant</span>'ların<sup><a href="../Text/dipnot.xhtml#a19" id="k19">19</a></sup>, nakışlı yelekleriyle narin Düklerin, solgun,&nbsp;uzun boylu yeğenlerinin kollarına dayanarak yürüyen leylek bacaklı&nbsp;Konteslerin diyarı: bu James’vari yaratıklar, bu D’Annunzio romantikleri, yaz boyunca güvercinleri besleyen, Piazza San Marco’nun kemerleri altında gezinen, Danieli’nin lobisinde (Gritti bahara kadar kapalıdır) çay içmek için yarışan, en eğlencelisi de, Alplerin ve denizlerin ötesinden gelmiş, gürültücü güruhların son gözdesi Harry’nin Amerikan&nbsp;Barı’nda martini içip kızarmış peynirli kanepe yemeye koşan yabancılar buradayken, palazzo’larının mor gölgelerinden çıkmayı akıllarına&nbsp;bile getirmezler.</p>

  <p>Anlaşılması güç, ikili bir yaşam süren bir diğer şehir de Fez’dir. Boston da hâlâ öyle, Louisburg Alanı’nın bakımlı meydanlarının, mor&nbsp;renkli, kemerli pencerelerin gerisinde gizemli kabile ayinlerinin sürüp&nbsp;gittiğini anlıyor ama birkaç okumuş, seçkin Bostonlu’nun dışında bu&nbsp;şifreli ritüellerin neler olduğunu bilmiyoruz, asla da öğrenemeyeceğiz.&nbsp;Yine de, sır dolu bütün kentler arasında bana göre en gizemlisi, en benzersizi, dışarlıklı birinin görmesine tek izin verileni, New Orleans’dır.&nbsp;Nemli duvarlar, görüş mesafesini daraltan iri bitkiler, yüksek, kalın, kilitli demir kapılar, panjurlu pencereler ve mimoza ve kamelyaların zıt&nbsp;renkleriyle doldurduğu, uyuşuk kertenkelelerin çatal dillerini titrettiği,&nbsp;hurma yapraklarının arasına kaçıştığı bahçelere uzanan loş tüneller;&nbsp;bunlar tesadüfen oraya buraya yerleştirilmiş dekorlar değildir; özenle&nbsp;seçilmiş, bir araya getirilmiş bir mimaridir ve bir Mardi Gras balosundaki kostümler, maskeler gibi, bu koruyucu binalarda yaşayanların yaşamlarını gizlemek, örtmek içindir: iki kuzen, aralarında şehrin karışmış, iç içe geçmiş ailelerine dağılmış yüz kuzen daha bulunan bu iki kişi, gizli bahçelerini serinleten, yumuşak fıskiyeli havuzun yanındaki incir ağacının altında oturmuş, fısıldaşıyorlar.</p>

  <p>Biri piyano çalıyor. Sesin nereden geldiğini çıkartamıyorum: tuşların üzerinde gezinen, hızla kayan güçlü parmaklar: “İstiyorum, istiyorum...” Siyah bir erkeğin sesi bu; iyi söylüyor,: “Kocaman şişman bir anne istiyorum, etleri tirtir titreyen kocaman şişman bir anne istiyorum.&nbsp;Yeah! ”</p>

  <p>Ayak sesleri. Yüksek topuklu kadın ayağından çıkan sesler yaklaşıyor ve tam önümde duruyor. Öğleden sonra, “menajeri’yle tartışmasına kulak misafiri olduğum o çok zayıf, neredeyse güzel, cırtlak sesli kadın&nbsp;bu. Gülümsüyor, sonra göz kırpıyor, önce bir gözünü, sonra da diğerini; sesi artık öfkeli değil. Muzun tadı nasılsa, onun da ses tonu öyle.</p>

  <p class="ilk"><br /></p>

  <p class="ilk"><br /></p>

  <p class="ilk"><br /></p>

  <p class="ilk">KADIN: Ne var ne yok?</p>

  <p class="ilk">TC: Hiçbir şey.</p>

  <p class="ilk">KADIN: Vakitten ne haber?</p>

  <p class="ilk">TC: Bir bakayım. Galiba altı, biraz geçiyor.</p>

  <p class="ilk">KADIN (güler): Yani, <span style="font-style:italic;">vaktin</span> var mı, diye sordum. Odam, hemen şu köşeyi dönünce.</p>

  <p class="ilk">TC: Sanmıyorum. Bugün olmaz.</p>

  <p class="ilk">KADIN: Çok tatlısın.</p>

  <p class="ilk">TC: Herkes istediğini düşünmekte serbesttir.</p>

  <p class="ilk">KADIN: Seninle dalga geçmiyorum. Ciddiyim. Çok tatlısın.</p>

  <p class="ilk">TC: Eh, teşekkürler.</p>

  <p class="ilk">KADIN: Ama pek eğlenilmiş gibi bir halin yok. Hadi gel. Sana nasıl iyi vakit geçirileceğini göstereyim. Çok eğleneceğiz.</p>

  <p class="ilk">TC: Sanmıyorum.</p>

  <p class="ilk">KADIN: Neyin var senin? Benden hoşlanmadın mı?</p>

  <p class="ilk">TC: Yo, hoşlandım.</p>

  <p class="ilk">KADIN: Ne var o halde? Bana bir neden göster.</p>

  <p class="ilk">TC: Pek çok nedeni var.</p>

  <p class="ilk">KADIN: Pekâlâ. Birini söyle, yalnız bir tanesini.</p>

  <p class="ilk">TC: Oh, tatlım, <span style="font-style:italic;">başlatma</span> şimdi.</p>
</body>
</html>
