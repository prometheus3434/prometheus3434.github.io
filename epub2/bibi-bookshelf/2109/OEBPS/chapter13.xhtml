<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Akıl Çağı</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:2760bda4-a9d0-9308-1688-1ad431659f20"/>
	</head>
	<body xmlns:epub="http://www.idpf.org/2007/ops" class="chapter" epub:type="chapter"><div style="display:none;"><a id="GBS.0265.01"/></div>
    <section>
      <h1 class="baslik">XIII</h1>
			<p>“Haksızlık ediyor,” dedi Boris.</p>
			<p>İviç, “Evet,” dedi, “Lola’ya yardım ettiğini sanıyor.”</p>
			<p>Sonra kuru bir sesle güldü; Boris sustu, memnundu: İviç’ten başka kimse onu anlayamazdı. Zemin kata inen merdivenden yana bakarak sertlikle, “Bu sefer işin tadını kaçırdı,” diye düşündü. “Kimsenin, onun az önce benimle konuştuğu şekilde konuşmaya hakkı yoktur. Ben Hourtiguère değilim.”<a id="GBS.0265.02"/> Hâlâ merdivene bakıyor, yukarı çıktığı zaman Mathieu’nün onlara bakıp gülümseyeceğini umuyordu. Mathieu göründü, onlara bakmadan çıktı gitti. Boris’in içinde bir yer burkulmuştu.</p>
			<p>“Pek kurumluydu,” dedi.</p>
			<p>“Kim?”</p>
			<p>“Mathieu. Şimdi çıktı.”</p>
			<p>İviç yanıt vermedi. Yüzü anlamsızdı, sarılı eline bakıyordu.</p>
			<p>“Bana kızdı,” dedi Boris. “Benim vicdansız olduğuma karar verdi.”</p>
			<p>“Evet ama unutur.”<a id="GBS.0265.03"/> Sonra omuzlarını silkerek devam etti: “Bu kadar ahlaklı göründüğü zaman ondan hoşlanmıyorum.”</p>
			<p>Boris, “Ben seviyorum,” dedi. Biraz düşündü, devam etti: “Ama ben, ondan daha ahlaklıyım aslında.”</p>
			<p>“Pöff,” dedi İviç. Taburenin üzerinde hafif hafif sallanıyordu, yüzünde ahmak bir ifadeyle yanaklarını şişirerek düşünüyordu. Sesinde edepsizce bir şeylerle, “Ahlakın da Allah belasını versin,” dedi,<a id="GBS.0265.04"/> “vız geliyor bana ahlak!”</p>
			<p>Boris, kendini birden yalnız hissetti. İviç’e sokulmak isterdi ama Mathieu aralarındaydı.</p>
			<p>“Haksızlık ediyor,” dedi Boris. “Bana derdimi anlatacak vakit bırakmadı.”</p>
			<p>İviç bilmiş bir tavırla, “Bazı şeyler var ki ona anlatamazsın,” dedi.</p>
			<p>Boris sustu, her zamanki gibi karşı koymadı ama içinden Mathieu’ye her şeyin anlatılabileceğini düşünüyordu. Yalnızca onun<a id="GBS.0265.05"/> kıvamında, iyi bir gününde olması gerekti. Boris, İviç’le konuşurken, daima onun zihnindeki Mathieu hayalinin kendi bildiği Mathieu’ye benzemediğini sezinliyordu. İviç’inki daha yavan, daha sığ bir Mathieu’ydü.</p>
			<p>İviç isteksizce güler gibi yaptı.</p>
			<p>“Sen yok musun,” dedi. “Katır gibi inatçısın vallahi.”</p>
			<p>Boris yanıt vermedi. Fırsat bulursa Mathieu’ye neler söyleyebileceğini tasarlıyordu.<a id="GBS.0266.01"/> Ona bencil bir küçük budala olmadığını söyleyecekti; ona, Lola’yı öldü sandığı için müthiş sarsıntı geçirdiğini anlatacaktı; çok sarsılmıştı, hatta bir ara acı çekmekten korkmuştu; bu, onu dehşete düşürmüştü, çünkü Boris ıstırabı çok aşağılayıcı, çok ilkel bir şey sayıyordu; kendinde duymaya gerçekten katlanamazdı. Bu yüzden bütün gücüyle kendini zorlamıştı. Salt bu ahlak kaygısıyla. Ve o zaman içinde<a id="GBS.0266.02"/> bir şeyler kopmuş, donup kalmıştı, işlemez olmuştu, şimdi yeniden canlanması, yeniden harekete geçmesi için zaman gerekti.</p>
			<p>“Amma boktan iş,” dedi Boris, “şimdi Lola’yı düşününce o bana ihtiyar bir kadınmış gibi geliyor.”</p>
			<p>İviç kötü kötü güldü. Boris rahatsız oldu. Haksızlık etmiş olmak korkusuyla acele ekledi:</p>
			<p>“Ama o şu anda hiç de eğlenmiyordur...”</p>
			<p>“Herhalde.”</p>
			<p>“Onun acı çekmesini<a id="GBS.0266.03"/> istemem.”</p>
			<p>İviç, şarkı söyler gibi, “Ondan kolay ne var,” dedi. “Atla bir taksiye, git gör onu.”</p>
			<p>Boris, İviç’in kendisine bir tuzak hazırladığını fark ederek aceleyle, “Gitmeyeceğim,” dedi. “Bir kere o... onu hep, o ölmüş, kaskatı kesilmiş haliyle görüyorum. Sonra Mathieu’nün benimle, kedinin fareyle oynadığı gibi oynayabileceğini sanmasını istemiyorum.”</p>
			<p>Bu noktada direnecekti, o Hourtiguère<a id="GBS.0266.04"/> değildi. İviç tatlı bir sesle, “Seninle, kedinin fareyle oynadığı gibi oynadığı biraz da doğru ama...” dedi.</p>
			<p>Bu domuzuna bir laftı, Boris bunu hissetti ama öfkelenmemişti. İviç iyi niyetliydi, onun Lola’yla arasını açmak istiyordu, bunu Boris’in iyiliği için yapıyordu. Her zaman, herkes Boris’in iyiliğini isterdi; ama bu “iyi”, insandan insana değişiyordu.</p>
			<p>Kendine güvenen bir insan tavrıyla,<a id="GBS.0266.05"/> “Ona bu zannı veriyorum,” dedi, “mahsus yapıyorum. Benim, ona karşı kullandığım taktik bu.”</p>
			<p>Fakat o söz, ta içinde bir yere dokunmuştu, Mathieu’ ye kızıyordu şimdi. Oturduğu yerde sinirli hareketlerle kımıldamaya başladı; İviç, ona kaygıyla bakıyordu.</p>
			<p>“Çok fazla, çok uzun düşünüyorsun küçüğüm,” dedi. “Onun gerçekten ölmüş olduğuna kendini inandır, bitti gitti.”</p>
			<p>“Evet, gerçekten,” dedi<a id="GBS.0267.01"/> Boris. “En kolayı o. Ama yapamıyorum.”</p>
			<p>İviç eğlenmiş görünüyordu.</p>
			<p>“Ne tuhaf,” dedi, “halbuki ben yapabiliyorum. Ben insanları gözlerimle görmedim mi, onlar benim için yoktur artık, yaşamıyorlarmış gibi olur.”</p>
			<p>Boris hayranlıkla kardeşine baktı ve sustu; kendisinin böylesine bir irade göstermesine imkân yoktu. Sonra birden, “Acaba parayı almış mıydı?” diye sordu. “Eğer aldıysa, yandık.”</p><div style="display:none;"><a id="GBS.0267.02"/></div>
			<p>“Hangi para?”</p>
			<p>“Lola’dan. Beş bin frank istiyordu.”</p>
			<p>“Bak sen...”</p>
			<p>İviç’in tedirgin ve huzursuz bir hali vardı. Boris, acaba dilimi tutsaydım daha mı iyi olurdu, diye bir an düşündü. Evet, iki kardeş birbirlerine her şeyi söylerlerdi; ama ara sıra insanın söylemeyeceği bir şey de olurdu.</p>
			<p>“Sanki Mathieu’ye diş biliyorsun,” dedi.</p>
			<p>İviç dudaklarını sımsıkı kapatarak, “Sinirime<a id="GBS.0267.03"/> dokunuyor,” dedi. “Bu sabah bana erkeklik numarası yapmaya kalkıştı.”</p>
			<p>“Evet,” dedi Boris.</p>
			<p>Kendi kendine, İviç’in ne demek istediğini sordu ama ona belli etmedi: Onlar bir sözle, bir bakışla anlaşmalıydılar, yoksa işin sihri bozulurdu. Bir sessizlik oldu, sonra birden İviç, “Kalk gidelim buradan,” dedi. “Dôme’u hiç sevmiyorum.”</p>
			<p>“Ben de,” dedi Boris.</p>
			<p>Kalktılar ve kahvehaneden çıktılar.<a id="GBS.0267.04"/> İviç, Boris’in koluna girdi. Boris içinde belirsiz ama yapışkan bir kusma ihtiyacı duyuyordu.</p>
			<p>“Günlerce böyle surat asar mı dersin?” diye sordu.</p>
			<p>İviç sabırsız, “Yok be,” dedi, “geçer...”</p>
			<p>Boris kötü niyetli bir kurnazlıkla güldü.</p>
			<p>“Sana da kızıyor.”</p>
			<p>İviç güldü.</p>
			<p>“Eh, zannederim ama bunun için sonra ağlarım. Şimdi düşünecek başka şeylerim var.”</p>
			<p>Boris utanmıştı.</p>
			<p>“Gerçekten,”<a id="GBS.0267.05"/> dedi, “canın sıkkın değil mi?”</p>
			<p>“Berbat haldeyim.”</p>
			<p>“Sınavlar yüzünden... Ha?”</p>
			<p>İviç omuz silkti, yanıt vermedi. Sessizce yürüdüler. Boris, İviç’i böylesine üzen şeyin gerçekten sınavlar olup olmadığını düşünüyordu; öyle olmasını yeğlerdi zaten, öylesi daha ahlaka uygun oluyordu.</p>
			<p>Başını kaldırdı, baktı ve Montparnasse Bulvarı’nın bu gümüş rengi ışık altında çok güzel olduğunu fark<a id="GBS.0268.01"/> etti. İnsan kendini sonbaharda sanırdı. Boris sonbaharı çok severdi. “Geçen sonbahar Lola’yı tanımıyordum,” diye düşündü. Ve o anda, içinde bir kurtuluş hissetti: “Yaşıyor!” İlk kez, donmuş bedenini karanlık odada bırakıp kaçtığından beri ilk kez onun yaşadığını hissediyordu; bu bir “ölümden sonra diriliş”ti sanki. “Mathieu, beni uzun zaman suçlayamayacak,” diye düşündü, “madem Lola ölmedi.” O ana<a id="GBS.0268.02"/> kadar Boris, Lola’nın ıstırap çektiğini, kuşkularla kıvranarak kendisini beklediğini biliyordu; ama bu ıstırabın, bu acı dolu bekleyişin, bütün umutlarını yitirmiş olarak ölen insanlarınki gibi çaresiz ve umutsuz olduğunu sanıyordu. Ama yanlıştı, zarlar yanlış atılmıştı: Lola yaşıyordu, yaşıyor ve yatağında, gözleri iri iri açılmış bekliyordu; içinde capcanlı bir öfke vardı, o her zaman, Boris randevularına<a id="GBS.0268.03"/> geç geldiği günler duyduğu küçücük öfke... Başka herhangi bir öfkeden ne daha az ne daha çok saygıdeğer bir öfke, yalnızca belki biraz daha güçlü. Ona, ölülerin yaşayandan beklediği o kararsız, belirsiz ve korkutucu zorunluklarla bağlı değildi, fakat ciddi ve gerçek görevleri vardı ona karşı, tıpkı aile bağlarının gerektirdiği borçlar gibi. Boris birden Lola’nın yüzünü tiksinmeden hatırlayabildi.<a id="GBS.0268.04"/> Hatırladığı bir ölünün donmuş yüzü değildi, dün gece, kendisine çılgın bir umutsuzlukla, “Yalan söylüyorsun! Picard’ı görmedin sen!” diye bağırdığı an gördüğü o hâlâ genç ve öfkeli güzel yüzdü. Ve aynı anda, bunca rezalete sebep olmuş o yapmacık ölüye içinde taş gibi bir hınç duydu.</p>
			<p>“Bizim otele gitmeyeceğim,” dedi, “beni aramaya gelebilir.”</p>
			<p>“Claude’da kalırsın.”</p>
			<p>“Evet.”</p>
			<p>İviç’in<a id="GBS.0268.05"/> aklına bir şey gelmişti.</p>
			<p>“Ona mektup yazarsın,” dedi. “Daha kolay olur.”</p>
			<p>“Lola’ya mı? Olmaz öyle şey!”</p>
			<p>“Neden, pekâlâ olur.”</p>
			<p>“Ne yazacağımı bilemem.”</p>
			<p>“Ben yazarım sana, kaz kafalı...”</p>
			<p>“Peki ama ne diye yazayım, ne söyleyeyim ona?”</p>
			<p>İviç şaştı.</p>
			<p>“İşi kökünden halletmek istemiyor muydun?”</p>
			<p>“Bilmiyorum.”</p>
			<p>İviç şaşırmış ve öfkelenmişti ama üstelemedi. Hiçbir zaman<a id="GBS.0269.01"/> ısrar etmezdi; bu onun oyunuydu. Kesin olan bir şey vardı: Boris, Mathieu’yle İviç arasında yere çok sıkı basmak ve adımlarını çok dikkatle atmak zorundaydı. Şimdilik Lola’yı tekrar görmeyi istemediği gibi, onu yitirmeyi de göze alamıyordu.</p>
			<p>“Bakalım,” dedi, “şimdiden oturup düşünmenin yararı yok.”</p>
			<p>Bu geniş caddede kendini mutlu hissediyordu, insanların güzel, keyifli yüzleri vardı. Boris<a id="GBS.0269.02"/> hemen hepsini yarım yamalak tanıyordu; sonra “Leylak Çiftliği” mağazasının geniş camlarını okşayan incecik, güler yüzlü güneş ışınları vardı.</p>
			<p>“Acıktım,” dedi İviç, “bir şeyler yiyeceğim.”</p>
			<p>Üzerinde kocaman harflerle “Demaria” yazılı bir dükkâna girdi. Boris dışarıda bekliyordu. Kendini, yeni yataktan kalkmış bir hasta gibi güçsüz ve yumuşamış hissediyordu ve belleği, ona küçücük bir zevk<a id="GBS.0269.03"/> verebilecek minik bir anı bulmaya çabalıyordu. Birden düşüncesi “tarihî ve etimolojik argo kılavuzu” üzerinde durdu. Ve içi ısınıverdi. Kitap şimdi yatağının başucundaki masanın üzerinde duruyordu. Odada ondan başka bir şey görünmüyordu artık. “O değerli bir eşya, bir antika,” diye büyük bir sevinçle düşündü, “kral bir iş yaptım vallahi.” Sonra bir mutluluk hiçbir zaman yalnız başına gelmeyeceği<a id="GBS.0269.04"/> için, bu kez de bıçağı hatırladı, onu cebinden çıkardı ve baktı. “İşler gümüş gene,” diye keyifle mırıldandı. Şu bıçağı daha dün almıştı; ama onun şimdiden bir geçmişi, yaşanmış bir serüveni vardı, dünyada en çok sevdiği iki insanın etine batmış ve yarmıştı. “Ustura gibi kesiyor,” diye düşündü.</p>
			<p>Bir kadın geçti ve ona dikkatle, ısrarla baktı. Çok güzel giyinmişti. Boris kadını arkadan görmek<a id="GBS.0269.05"/> için döndü, kadın da dönmüştü, birbirlerine anlamlı gözlerle baktılar.</p>
			<p>“Geldim,” dedi İviç.</p>
			<p>Elinde kocaman iki Kanada elması vardı. Birini kalçasının üzerinde sürterek temizledi, adamakıllı parlayınca ısırdı, öbürünü Boris’e uzattı.</p>
			<p>“Yok, istemem,” dedi Boris. “Acıkmadım.” Sonra ekledi: “Beni şaşırtıyorsun.”</p>
			<p>“Neden?”</p>
			<p>“Elmaları popona sürtüyorsun, sonra da yiyorsun.”</p>
			<p>“Temizlensin<a id="GBS.0270.01"/> diye yapıyorum.”</p>
			<p>“Şu kadına bak,” dedi Boris. “Geçerken bir hallendi ki görme!”</p>
			<p>İviç elmayı babacan bir rahatlıkla ısırdı, ağzı dolu, “Gelen mi?” diye sordu.</p>
			<p>“O değil,” dedi Boris, “arkanda.”</p>
			<p>İviç dönüp baktı ve kaşlarını kaldırdı. Kısaca, “Çok güzel,” dedi.</p>
			<p>“Üstündekilere dikkat ettin mi? Şöyle bir karı ayarlayamadan ölürsem yuh olsun bana. Şöyle zengin, yüksek sosyeteden<a id="GBS.0270.02"/> bir kadın... Ne keyiftir kim bilir.”</p>
			<p>İviç uzaklaşan kadının ardından bakmaya devam ediyordu. İki avucunda birer elma vardı, sanki onları kadına uzatacakmış gibi.</p>
			<p>Boris cömert bir tavırla, “Ben bırakırsam sana aktarırım,” dedi.</p>
			<p>İviç elmayı dişledi.</p>
			<p>“Deme be!” dedi.</p>
			<p>Sonra Boris’i kolundan yakalayarak sürükledi. Montparnasse Bulvarı’nın karşı kaldırımında bir Japon mağazası vardı.<a id="GBS.0270.03"/> Karşıya geçtiler ve mağazanın önünde durdular.</p>
			<p>“Küçük kadehlere bak,” dedi İviç.</p>
			<p>“Sake içmek için o.”</p>
			<p>“Nedir o?”</p>
			<p>“Pirinç rakısı.”</p>
			<p>“Sonra gelip şunlardan alayım. Çay fincanı yaparım.”</p>
			<p>“Ama çok küçük.”</p>
			<p>“Bir tane içeceğime birkaç kere içerim.”</p>
			<p>“Ya da altısını birden doldurur, peş peşe içersin.”</p>
			<p>İviç, kendinden geçerek, “Evet, evet,” dedi. “Önüme altı bardak çay<a id="GBS.0270.04"/> koyarım, bir birinden içerim, bir öbüründen.”</p>
			<p>Birkaç adım geriledi ve dişleri kısılmış, ihtiraslı bir sesle, “Ahh,” dedi. “Bütün dükkânı almak isterdim.”</p>
			<p>Boris, kardeşinin biblolara karşı olan delice aşkına kızıyordu. Ama gene de içeri girmek istedi. İviç kolunu tuttu.</p>
			<p>“Yok bugün olmaz. Gel!”</p>
			<p>Denfert-Rochereau Sokağı’na saptılar. İviç, “Böyle bir alay ufak tefeğim olsun diye –ama<a id="GBS.0270.05"/> odalar dolusu, tıka basa– kendimi paralı bir moruğa satabilirim,” dedi.</p>
			<p>Boris, sertçe, “Beceremezsin,” dedi. “Bu da bir sanattır. Herkes yapamaz, öğrenmek ister.”</p>
			<p>Yavaş yavaş yürüyorlardı; bu bir mutluluk anıydı: İviç herhalde sınavları unutmuştu, yüzü aydınlıktı, keyifliydi. Böyle anlarda Boris, ikisinin iki ayrı insan değil, bir ve tek varlık olduklarını sanırdı. Gökte kocaman, masmavi<a id="GBS.0271.01"/> parçalarla beyaz kümeler kaynaşıyordu. Ağaçların üzerinde yapraklar yağmurla ağırlaşmıştı, havada çok hafif, odun yanığına benzer bir koku vardı, bir köyün sokaklarındaki gibi.</p>
			<p>İviç ikinci elmayı ağzına götürürken, “Böyle havaya bayılırım,” dedi. “Biraz rutubet var ama insana yapışmıyor. Hem insanın gözlerini de rahatsız etmiyor. Şimdi rahatça yirmi kilometre yürüyebilirim.”</p>
			<p>Boris kaçamak<a id="GBS.0271.02"/> gözlerle oralarda kahvehaneler olduğunu gördü. İviç’in yirmi kilometre yol yürümekten dem vururken, kahvehanenin birine çöküverdiği görülmemiş şey değildi.</p>
			<p>İviç, Belford aslanına bakarak heyecanla, “Şu aslan çok hoşuma gidiyor,” dedi. “İnsanı büyülüyor.”</p>
			<p>“Ya,” dedi Boris.</p>
			<p>Kardeşinin zevklerini paylaşmadığı zaman bile ona saygı gösterirdi. Zaten Mathieu de bu konuda çok nazik davranmıştı,<a id="GBS.0271.03"/> “Kardeşinizin acayip zevkleri var,” demişti, “ama bu en kusursuz zevklerden daha değerli bence, çünkü derin ve içten.” Bu şartlar altında tartışmaya gerek kalmıyordu. Fakat Boris, kendisi, klasik güzelliği tercih ediyordu.</p>
			<p>“Aragon Bulvarı’na mı sapıyoruz?” diye sordu.</p>
			<p>“Aragon Bulvarı hangisi?”</p>
			<p>“Bu.”</p>
			<p>“Ne güzel, oraya sapalım. Pırıl pırıl her taraf.”</p>
			<p>Konuşmadan yürüdüler. Boris,<a id="GBS.0271.04"/> kardeşinin yavaş yavaş kapandığını fark ediyordu. Hareketlerinde sinirli bir hava vardı, ayaklarını mahsus burka burka yürümeye başlamıştı. Boris korkuyla, “Gene can çekişmeye başlayacak,” diye düşündü. İviç, sınavların sonucunu öğreneceği zaman, her seferinde böyle can çekişirdi. Boris başını kaldırdı ve onlara doğru gelen işçileri gördü. Adamlar alaylı gözlerle bakıyor, gülüyorlardı. Boris bu<a id="GBS.0271.05"/> alaylara alışıktı, hatta gülerek karşılıyordu. İviç başını kaldırmamıştı, adamları fark etmemişti bile. Genç işçiler onların hizasına gelince ikiye ayrıldılar, ikisi Boris’in sağından, öbürleri İviç’in solundan geçti.</p>
			<p>Biri, “Bir sandviç yapalım mı?” diye laf attı.</p>
			<p>Boris nezaketle, “Pis serseri,” dedi.</p>
			<p>O anda İviç yerinden sıçradı ve bir çığlık attı, elini ağzına kapatarak hemen sustu.<a id="GBS.0272.01"/> Kıpkırmızı olmuştu. Utancından kekeleyerek, “Beni sokak karısı sandılar galiba,” dedi. İşçiler çoktan uzaklaşmışlardı.</p>
			<p>Boris şaşkın, “Ne var?” diye sordu.</p>
			<p>İviç tiksintiyle, “Çimdikledi beni,” dedi. “Hayvan herif!”</p>
			<p>Sonra sert bir sesle ilave etti. “Sokak ortasında bağırdım,” dedi. “Ne ayıp!”</p>
			<p>Boris öfkeyle, “Hangisi yaptı?” diye sordu.</p>
			<p>İviç kolunu tuttu.</p>
			<p>“Rica ederim, rahat<a id="GBS.0272.02"/> dur. Dört tane öküz gibi herif. Hem zaten yeteri kadar kepaze oldum...”</p>
			<p>Boris, “Seni çimdikledi diye değil,” dedi. “Ama ben yanındayken sana böyle şeyler yapabilmeleri beni deli ediyor. Yanında Mathieu varken sana kimse elini süremiyor. Beni ne sanıyorlar bunlar yani?”</p>
			<p>İviç, kederle, “Bu böyle işte, küçüğüm,” dedi, “ben de seni koruyamıyorum. Saydıramıyoruz kendimizi...”</p>
			<p>Birbirlerine<a id="GBS.0272.03"/> sokuldular, sımsıkı, kol kola girdiler. Kendilerini öksüz, kimsesiz, sahipsiz hissetmişlerdi. Birkaç dakika sonra İviç, “Burası da ne?” diye sordu.</p>
			<p>Kestane ağaçlarının yeşili arasında simsiyah görünen yüksek bir duvarı gösteriyordu.</p>
			<p>“Orası Santé,” dedi Boris, “hapishane.”</p>
			<p>“Korkunç,” dedi İviç. “Ömrümde bunun kadar korkunç bir şey görmedim. Kaçan oluyor mu acaba?”</p>
			<p>“Çok zor herhalde.<a id="GBS.0272.04"/> Bir mahkûmun duvardan atlayıp kaçmış olduğunu bir yerlerde okumuştum, çok eskiden, galiba ağaçlardan birine atmış kendini, oradan aşağı inmiş.”</p>
			<p>İviç düşündü, sonra kestane ağaçlarından birini göstererek, “Bu ağaçtı herhalde,” dedi. “Şuradaki sıralardan birine otursak mı? Yoruldum, beş dakika dinlenelim. Hem belki yeni bir mahkûmun atladığını görürüz burada.”</p>
			<p>Boris gönülsüz, “Belki,” dedi.<a id="GBS.0272.05"/> “Ama onlar bu işi gece yaparlar.”</p>
			<p>Karşıya geçtiler ve sıralardan birine oturdular. Tahta ıslaktı. İviç zevkle, “Oh,” dedi, “ne güzel, serin serin.”</p>
			<p>Ama oturur oturmaz, sinirli hareketlerle kıpırdanmaya, saçlarını çekiştirmeye başladı. Boris o saçlarını yolmasın diye eline vurmak zorunda kaldı.</p>
			<p>“Elime bak,” dedi İviç, “buz gibi.”</p>
			<p>Gerçekti. Ve İviç sapsarıydı, acı çekiyordu, sanki<a id="GBS.0273.01"/> tüm gövdesi için için hıçkırır gibi titriyordu. Boris, onun kederli, umutsuz yüzünü görünce, kendini, Lola’yı sevecenlikle düşünmeye zorladı.</p>
			<p>İviç birden başını kaldırdı, kararlı bir tavırla, “Zarların cebinde mi?” diye sordu.</p>
			<p>“Evet.”</p>
			<p>Mathieu, İviç’e küçük bir maroken torba içinde oyun zarları hediye etmiş, İviç de bunu Boris’e vermişti. Akıllarına estikçe oynuyorlardı.</p>
			<p>“Oynayalım,”<a id="GBS.0273.02"/> dedi İviç.</p>
			<p>Boris deri torbayı çıkardı. İviç ilave etti:</p>
			<p>“İki manş, bir bel. Hadi başla bakalım.”</p>
			<p>Birbirlerinden uzaklaştılar. Boris ata biner gibi oturdu. Zarları sıranın üzerine doğru attı.</p>
			<p>“Kare dam,” dedi.</p>
			<p>“Senden nefret ediyorum,” dedi İviç.</p>
			<p>Kaşlarını çattı ve zarları atmadan önce bir şeyler mırıldanarak parmaklarına üfledi. Bu, bir çeşit duaydı sanki. Boris, “İş ciddi,”<a id="GBS.0273.03"/> diye düşündü. “Sınavlar için zar atıyor.” İviç zarları attı ve kaybetti: Üç dam atmıştı.</p>
			<p>Boris’e ateş saçan gözlerle bakarak, “Bir dahaki manş’a,” dedi. Ve bu kez üç as attı.</p>
			<p>“Bu sek,” dedi. “Üç asım var.”</p>
			<p>Boris zarları attı ve bir kare as geleceğini anladı. Fakat zarlar henüz yere oturmadan, elini onları toplamak istermiş gibi uzattı ve hızla parmak uçlarıyla zarların ikisini hafifçe<a id="GBS.0273.04"/> itti. Bir asla bir pokerin yerine iki rua geldi. Üzgün bir sesle, “Dö per,” dedi.</p>
			<p>İviç, heyecanla, “Bir manş’ım var,” dedi. “Bel’i oynuyorum.”</p>
			<p>Boris kendi kendine, zarlarla oynadığını İviç’in görüp görmediğini soruyordu. Ama, bu o kadar önemli değildi, çünkü İviç nasılsa yalnızca sonuca bakıyordu. Bel’i ikiye karşı birle, Boris tek zar atamadan, kazandı.</p>
			<p>Kısaca, “İyi,” dedi.</p>
			<p>“Bir<a id="GBS.0273.05"/> daha oynamak ister misin?”</p>
			<p>“Hayır hayır,” dedi. “İstemez. Sınavları atlayıp atlayamadığımı anlamak için oynamıştım.”</p>
			<p>“Bilmiyordum,” dedi Boris. “Öyleyse iyi, atlamışsın.”</p>
			<p>İviç omuz silkti.</p>
			<p>“Hiç sanmıyorum,” dedi.</p>
			<p>Sustular ve yan yana, başları önlerinde oturdular. Boris, İviç’e bakmıyordu ama onun titrediğini duyuyordu.</p>
			<p>“Öff, terledim,” dedi İviç. “Ne iğrenç!.. Avuçlarımın<a id="GBS.0274.01"/> içi sırsıklam. Korkudan sırsıklamım.”</p>
			<p>Heyecandan, az önce buz kesen sağ eli şimdi ateş gibi yanıyordu. Sol eli, sarılmış, sarmalanmış, hareketsiz, dizlerinin üzerindeydi.</p>
			<p>“Şu sargı sinirime dokunuyor,” dedi İviç. “Savaşta sakatlanmış heriflere döndüm. Şeytan kaldır şu bezleri at,” diyor.</p>
			<p>Boris yanıt vermedi. Uzakta bir saat çaldı. İviç sıçradı. Şaşkın bir sesle, “Saat... yarım mı?”<a id="GBS.0274.02"/> diye sordu.</p>
			<p>Boris kol saatine bakarak, “Bir buçuk,” dedi.</p>
			<p>Birbirlerine baktılar ve Boris, “Eh,” dedi, “vakit geliyor. Ben bir gidip bakayım.”</p>
			<p>İviç, ona yapıştı ve kollarını sımsıkı omuzlarına sararak söylendi:</p>
			<p>“Gitme, Boris canım, gitmeni istemiyorum! Bir şey bilmek istemiyorum, bu gece trene atlayıp Laon’a döneceğim, sonra... Bir şey bilmek istemiyorum.”</p>
			<p>Boris sevgiyle, “Boşuna<a id="GBS.0274.03"/> telaşlanıyorsun,” dedi. “Öğrenmek zorundayız, çünkü annen baban sorduğu zaman onlara sonuçları söylemen gerekecek. Değil mi?”</p>
			<p>İviç kollarını indirdi.</p>
			<p>“Öyleyse git hadi,” dedi. “Ama hemen, hemen dön, seni burada bekliyorum.”</p>
			<p>Boris şaşırdı, “Burada mı?” dedi. “Oraya kadar birlikte gelmek istemez misin? Orada Quartier Latin’deki kahvehanelerden birinde oturur beklerdin.”</p>
			<p>“Hayır, hayır,”<a id="GBS.0274.04"/> dedi İviç. “Burada bekleyeceğim.”</p>
			<p>“Pekâlâ, nasıl istersen. Ama yağmur başlarsa.”</p>
			<p>“Boris, lütfen bana eziyet etme! Çabuk git, hadi. Burada oturacağım, yağmur yağsa, yer yerinden oynasa gene oturacağım; çünkü ayağa kalkacak gücüm yok, bacaklarım tutmuyor, parmağımın ucunu bile kımıldatacak mecalim yok.”</p>
			<p>Boris kalktı ve acele adımlarla uzaklaştı. Karşı kaldırıma geçince arkasını dönerek<a id="GBS.0274.05"/> baktı. İviç’i arkadan görüyordu: Sıranın üzerine yığılmış, başı omuzlarına gömülü, ihtiyar bir dilenciye benziyordu. “Hiç belli olmaz, belki de geçmiştir,” diye mırıldandı Boris. Birkaç adım attı ve birden Lola’nın yüzünü gördü. Gerçek yüzünü. “Acı çekiyor,” diye düşündü ve kalbi şiddetle çarpmaya başladı.</p>
			</section>
  <div style="display:none;"><a id="GBS.0274.06"/></div></body>
</html>