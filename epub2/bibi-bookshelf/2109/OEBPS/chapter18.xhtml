<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Akıl Çağı</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:2760bda4-a9d0-9308-1688-1ad431659f20"/>
	</head>
	<body xmlns:epub="http://www.idpf.org/2007/ops" class="chapter" epub:type="chapter"><div style="display:none;"><a id="GBS.0338.01"/></div>
    <section>
      <h1 class="baslik">XVIII</h1>
			<p>“Hayvanın biriyim ben,” diye düşündü ve bu düşünce, içinde derin bir şaşkınlık uyandırdı. Şu anda yalnızca şaşkın ve yorgundu. Üçüncü kat sahanlığında bir an durdu, nefes aldı. Dizleri titriyordu; üç günde altı saat ya uyumuş ya uyumamıştı. “Hemen yatacağım.” Üzerindekileri fırlatıp düşe kalka yatağa kadar ancak gidecek ve kendini serin çarşafın üzerine bırakacaktı. Ama bütün<a id="GBS.0338.02"/> gece uyuyamadan, karanlıkta gözleri faltaşı gibi açık, sabahı edeceğini de biliyordu. Çıktı; kapısı açıktı, İviç ardından paniğe kapılmış, kaçıp gitmiş olmalıydı, yazı masasındaki küçük lamba da yanıyordu.</p>
			<p>Girdi ve İviç’i gördü. Divanın üzerinde, dimdik oturuyordu.</p>
			<p>“Gitmedim,” dedi.</p>
			<p>Mathieu haşin bir sesle, “Evet,” dedi, “görüyorum.”</p>
			<p>Bir an konuşmadılar. Mathieu nefesinin düzenli<a id="GBS.0338.03"/> ve güçlü sesini duyuyordu. İviç başını çevirerek, “Terbiyesizlik ettim,” dedi.</p>
			<p>Mathieu yanıt vermedi. İviç’in saçlarına bakıyordu. “Bunu İviç için mi yaptım?” diye düşündü. Kız, başını öne eğmişti. Mathieu, onun çocuksu, hafif esmer boynuna, sahiplenen, benimseyen bir sevecenlikle baktı: Dünyada her şeyden çok ona bağlı olduğuna, onu sevdiğine inanmak istiyordu. Hareketi hiç değilse böylelikle<a id="GBS.0338.04"/> haklı, hatta belki suçsuz görünebilirdi. Ama içinde hedefsiz bir öfkeden başka şey yoktu ve yaptıkları şimdi ardında kalmıştı, çıplak, elle tutulamayacak kadar kaygan ve anlaşılmaz, ardında duruyordu; hiç için çalmış, hiç için Marcelle’i karnında çocukla yalnız bırakmıştı.</p>
			<p>İviç zorlama bir gülümsemeyle, “İşinize karışmamam gerekirdi,” dedi. “Fikrim sorulmuş gibi...”</p>
			<p>Mathieu omuz silkti,<a id="GBS.0338.05"/> “Marcelle’den ayrıldım,” dedi, “bitti artık.”</p>
			<p>İviç başını kaldırdı.</p>
			<p>Renksiz bir sesle, “Onu... on parasız mı bıraktınız?” diye sordu.</p>
			<p>Mathieu gülümsedi: “Tabii, öyle yapsaydım o zaman da bu yüzden suçlardı beni,” diye düşündü.</p>
			<p>“Hayır, işi hallettim.”</p>
			<p>“Para buldunuz mu?”</p>
			<p>“Evet.”</p>
			<p>“Nereden buldunuz?”</p>
			<p>Mathieu yanıt vermedi. İviç, ona ürkek gözlerle bakıyordu. </p>
			<p><a id="GBS.0339.01"/>“Ama herhalde...”</p>
			<p>“Evet. Çaldım. Eğer sormak istediğiniz buysa... Lola’dan! O yokken odasına girdim.”</p>
			<p>İviç gözlerini kırpıştırdı ve Mathieu ilave etti:</p>
			<p>“Ona hemen geri vereceğim zaten. Bu zorla alınmış bir borç, işte o kadar!”</p>
			<p>İviç’in yüzünde aptalca bir şaşkınlık ifadesi vardı, biraz önce Marcelle’in yaptığı gibi ağır ağır, tane tane, “Lola’dan aldınız...” diye mırıldandı.</p>
			<p><a id="GBS.0339.02"/>Kızın yadırgamış, hatta korkmuş hali Mathieu’yü ürküttü. Telaşla, “Evet,” dedi, “biliyor musunuz? Pek de heyecanlı bir serüven değildi, yalnızca çıkılacak bir merdiven ve açılacak bir kapı vardı.”</p>
			<p>“Niçin yaptınız bunu?”</p>
			<p>Mathieu isteksiz bir gülümsemeyle, “Bilir miyim?” dedi.</p>
			<p>İviç birden dikildi ve gözleri tıpkı sokakta güzel bir kadın ya da genç, güzel bir erkek gördüğü zamanlar olduğu<a id="GBS.0339.03"/> gibi haşin ve uzak bir anlamla durgunlaştı. Ama bu kez baktığı Mathieu’ydü. Mathieu kızardığını hissetti. Kaygıyla, “Onu bırakmak istemiyordum,” dedi. “Yalnızca, onunla evlenmek zorunda kalmamak için bu parayı vermek istiyordum ona.”</p>
			<p>“Evet, anlıyorum,” dedi İviç.</p>
			<p>Hiç de anlamış görünmüyordu, hâlâ ısrarla Mathieu’ye bakıyordu. Mathieu başını çevirerek tekrar etti:</p>
			<p>“Anlaşılmaz bir işti<a id="GBS.0339.04"/> bu, biliyor musunuz? Beni, o kovdu yanından. Çok fena karşıladı, ne istiyordu bilemiyorum.”</p>
			<p>İviç yanıt vermiyordu ve Mathieu birden sustu, içine korku düşmüştü: “Beni yargılamasını istemiyorum,” diye düşündü.</p>
			<p>“Güzelsiniz,” dedi İviç.</p>
			<p>Mathieu, huysuz aşkının içinde yeniden kımıldadığını bıkkınlıkla fark etti. Sanki Marcelle’i tekrar, ikinci kez terk ediyordu. Bir şey söylemedi, İviç’in<a id="GBS.0339.05"/> yanına oturdu, elini avuçlarına aldı.</p>
			<p>İviç, “Öylesine güzel bir yalnızlık ifadesi var ki sizde...” dedi.</p>
			<p>Mathieu utanç duyuyordu. Sonra, “Siz... ne sanıyorsunuz İviç,” dedi. “Bütün bunlar iğrenç şeyler, biliyor musunuz? Korkudan, şaşkınlıktan çaldım ve şimdi pişmanım.”</p>
			<p>İviç gülümsedi.</p>
			<p>“Pişman olduğunuzu görüyorum,” dedi. “Ben de sizin yerinizde olsam, aynı şeyi duyardım, öyledir,<a id="GBS.0340.01"/> ilk gün pişmanlık duyulur, elinde değil bu insanın...”</p>
			<p>Mathieu avucundaki sivri tırnaklı, küçük, kuru eli sımsıkı tutuyordu.</p>
			<p>“Yanılıyorsunuz,” dedi, “ben...”</p>
			<p>“Susun,” dedi İviç.</p>
			<p>Elini sert bir hareketle çekti, saçlarını yakalayarak hepsini ensesinde topladı, geniş yanaklarını, kulaklarını açıkta bıraktı. Bir iki küçük el hareketi yetmişti, sonra ellerini indirdi ve saçlar öylece,<a id="GBS.0340.02"/> geride, kımıldamadan kaldı, yüzü çırçıplaktı şimdi. </p>
			<p>“Böyle işte,” dedi.</p>
			<p>Mathieu, “Pişmanlıklarıma dek içimde ne varsa sıyırmak istiyor,” diye düşündü. Kolunu uzattı, İviç’i kendine çekti. İviç karşı koymamıştı. Mathieu içinde, anısına varıncaya kadar unuttuğu, yitirdiği bir küçücük, canlı ve mutlu şarkı duydu. Kızın başı omzunda, biraz geriye doğru kaymıştı; dudakları aralık, gülümsüyordu.<a id="GBS.0340.03"/> Mathieu de gülümsedi ve dudaklarını usulca öptü, sonra ona baktı ve birden içindeki küçücük, mutlu şarkı kesildi. “Ama bu bir çocuk,” diye düşündü. Kendini çaresiz bir yalnızlığa mahkûm hissediyordu.</p>
			<p>Usulca, “İviç,” dedi.</p>
			<p>İviç şaşkın gözlerle baktı.</p>
			<p>“İviç, ben... hata ettim!”</p>
			<p>İviç kaşlarını çatmıştı, başı belirsiz hareketlerle sarsılıyordu. Mathieu kollarını iki yana bıraktı, bıkkınlıkla,<a id="GBS.0340.04"/> “Sizden ne istediğimi bilemiyorum,” dedi.</p>
			<p>İviç irkildi ve hemen doğruldu. Gözlerinde alevler parlamıştı; ama çabuk saklandı, kederli ve yumuşak bir tavır takındı. Yalnızca elleri hâlâ öfkeliydi: Başının çevresinde, alnının üzerinde dolaşıyor, ensesinden saçlarını koparırcasına çekiyordu. Mathieu boğazının kuruduğunu duydu; ama bu öfkeyi rahat bir ilgisizlikle seyrediyordu. Bunu da, bunu da<a id="GBS.0340.05"/> berbat ettim, diye düşündü, hem de memnundu: Bu bir günahın bedeliydi sanki. İviç’in inatla kaçırdığı gözlerini arayarak:</p>
			<p>“Size elimi sürmem doğru değil,” dedi.</p>
			<p>İviç, öfkeyle kıpkırmızı, “Ee! Hiç önemi yok,” dedi.</p>
			<p>Sonra şarkı söyler gibi ilave etti:</p>
			<p>“Nihayet bir karara varmış olmaktan o kadar mutlu görünüyordunuz ki, bir ödül beklediğinizi sandım.”</p>
			<p>Mathieu, İviç’in yanına oturdu<a id="GBS.0341.01"/> ve usulca kolundan tuttu, İviç kımıldamadı.</p>
			<p>“Ben, ben sizi seviyorum İviç.”</p>
			<p>İviç birden dikildi.</p>
			<p>“Sanmayın ki ben...”</p>
			<p>“Neyi sanmayayım?”</p>
			<p>Ama anlamıştı. Kızın kolunu bıraktı.</p>
			<p>“Ben... ben sizi sevmiyorum,” dedi İviç.</p>
			<p>Mathieu yanıt vermedi. “Öç alıyor,” diye düşündü. “Haklı, kural böyle!” Hem belki de gerçekti söylediği, İviç’in onu sevmesi için neden yoktu ki. Mathieu<a id="GBS.0341.02"/> şu anda, onun yanında, konuşmadan, sessizce oturmaktan başka bir şey istemiyordu, sonra da İviç kalkıp gitmeliydi, tek kelime konuşmadan. Ama sormaktan kendini alamadı:</p>
			<p>“Önümüzdeki yıl gelecek misiniz?”</p>
			<p>“Geleceğim.”</p>
			<p>Mathieu’ye hemen de tatlı bir ifadeyle gülümsüyordu, onurunu kurtarmış olmaktan memnundu herhalde. Dün, lavabodaki kadın yaralı elini sararken de ona böyle bir yüzle bakmıştı.<a id="GBS.0341.03"/> Mathieu, kızı kararsız bir sıkıntıyla seyrediyordu, arzunun içinde yeniden canlandığını duydu. Aslında hiçbir şeyi özlemeyen, hüzünlü ve boyun eğmiş bir arzuydu bu. Kolunu tuttu ve parmaklarının ucunda onun canlı ve taze etini duydu.</p>
			<p>“Ben sizi...”</p>
			<p>Durdu. Kapıyı vuruyordu biri: Önce bir vuruş, sonra iki ve sonra, peş peşe bitmeyen darbeler. Mathieu donup kaldı: “Marcelle,” diye düşündü.<a id="GBS.0341.04"/> İviç sapsarıydı, mutlak o da aynı şeyi düşünmüştü. Bakıştılar.</p>
			<p>“Açın,” diye fısıldadı İviç. “Açmalısınız!”</p>
			<p>Kımıldamadı. Şimdi kapıya delice bir öfkeyle yumruklar iniyordu. İviç ürpererek, “Kapının ardında birinin bulunduğunu bilmek müthiş bir şey...” dedi.</p>
			<p>“Evet,” dedi Mathieu. “İsterseniz... isterseniz mutfağa geçin. Kapıyı kaparım, kimse sizi görmez.”</p>
			<p>İviç, ona yorgun, ama kararlı<a id="GBS.0341.05"/> bir ifadeyle baktı.</p>
			<p>“Hayır,” dedi. “Burada kalacağım.”</p>
			<p>Mathieu kapıyı açtı ve yarı karanlıkta karmakarışık, buruşmuş bir yüz gördü, bir maske gibi: Lola’ydı gelen. İçeri dalmak için Mathieu’yü şiddetle iterek, “Boris nerede?” diye sordu. “Sesini duydum.”</p>
			<p>Mathieu kapıyı kapamak için bile oyalanmadan hemen Lola’nın ardından odaya döndü. Lola, korkutucu bir tavırla İviç’in üzerine yürümüştü:</p><div style="display:none;"><a id="GBS.0342.01"/></div>
			<p>“Boris nerede, söyleyin!”</p>
			<p>İviç dehşet dolu gözlerle ona baktı. Halbuki Lola, ona sormuşa benzemiyordu. Hatta kimseye sormamıştı. Mathieu, kadının onları gördüğünden bile emin değildi. Lola’nın önüne geçerek, “Burada yok,” dedi.</p>
			<p>Lola altüst olmuş yüzünü ona çevirdi. Ağlamıştı.</p>
			<p>“Sesini duydum,” dedi.</p>
			<p>Mathieu, Lola’nın bakışlarını yakalamaya çalışarak, “Bakın,” dedi, “bu dairede<a id="GBS.0342.02"/> şu odadan başka bir mutfakla banyo var. İçiniz rahat etmiyorsa, her tarafı arayabilirsiniz.”</p>
			<p>“Peki öyleyse nereye gitti?”</p>
			<p>Sahnede giydiği siyah ipek giysiyi çıkarmamıştı, yüzünde makyajı olduğu gibi duruyordu. İri siyah gözleri donmuş, pıhtılaşmıştı sanki.</p>
			<p>“Saat üçe doğru İviç’ten ayrılmış,” dedi Mathieu. “Ondan sonra nereye gittiğini bilmiyoruz.”</p>
			<p>Lola bir kör gibi görmeden bakarak,<a id="GBS.0342.03"/> kahkahayla gülmeye başladı. Kıvrılmış, kaskatı kesilmiş parmakları, içinde yalnızca bir şey, sert ve ağır bir şey varmışa benzeyen küçük, siyah, kadife çantasını sımsıkı yakalamıştı. Mathieu çantayı gördü ve korktu, İviç’i hemen buradan uzaklaştırmak gerekti.</p>
			<p>“Öyleyse nereye gittiğini size ben söyleyeyim,” dedi Lola. “Saat yediye doğru, ben çıktıktan hemen sonra, odama gelmiş, sandığın kilidini<a id="GBS.0342.04"/> zorlamış ve benden beş bin frank çalmış.”</p>
			<p>Mathieu, İviç’e bakmaya cesaret edemedi, gözleri yerde, tatlı bir sesle ona, “İviç,” dedi, “gitseniz iyi olacak, Lola’yla konuşmam gerek. Sizi... sizi bu gece görebilir miyim tekrar?”</p>
			<p>İviç şaşkındı, ürkmüştü.</p>
			<p>“Yo, hayır,” dedi. “Yurda dönmek istiyorum. Valizlerimi toplayacağım, sonra da uyurum. Uyuyabilsem ne iyi olur.”</p>
			<p>Lola, “Gidiyor mu?”<a id="GBS.0342.05"/> diye sordu.</p>
			<p>“Evet,” dedi Mathieu, “yarın sabah.”</p>
			<p>“Boris de mi gidiyor?”</p>
			<p>“Hayır.”</p>
			<p>Mathieu, İviç’in elini eline aldı.</p>
			<p>“Gidin, uyuyun biraz İviç,” dedi. “Kötü bir gün geçirdiniz. Gara kadar sizinle gelmemi gene istemiyor musunuz?”</p>
			<p>“Hayır. Gelmeyin daha iyi.”</p>
			<p>“Öyleyse, gelecek yıl buluşmak üzere...”</p>
			<p>Gözlerinde bir sevgi ışığı görmek ümidiyle İviç’e bakıyordu ama bu<a id="GBS.0343.01"/> gözlerde korkudan başka bir şey yoktu. O da, “Gelecek yıl,” dedi.</p>
			<p>Kederli bir tavırla Mathieu mırıldandı:</p>
			<p>“Size mektup yazarım.”</p>
			<p>“Peki, peki.”</p>
			<p>İviç çıkmaya davranıyordu, Lola yolunu kesti.</p>
			<p>“Bir dakika. Bunun Boris’e gitmeyeceği ne malum?”</p>
			<p>“Ne demek yani,” dedi Mathieu. “Canı nereye isterse gider.”</p>
			<p>Lola sol eliyle İviç’i bileğinden yakalayarak, “Burada kalacaksınız,”<a id="GBS.0343.02"/> dedi.</p>
			<p>İviç can acısı ve öfkeyle, “Bırakın beni,” diye haykırdı, “dokunmayın bana, bana el sürülmesini istemiyorum.”</p>
			<p>Mathieu, Lola’yı itti, kadın söylenerek birkaç adım geriledi. Mathieu’nun gözleri Lola’nın çantasındaydı. İviç dişlerinin arasından, “Pis karı!” diye söylendi. Parmaklarıyla acıyan bileğini ovuşturuyordu.</p>
			<p>Mathieu, bakışlarını çantadan ayırmaksızın, “Lola,” dedi, “bırakın<a id="GBS.0343.03"/> gitsin, size söyleyecek çok şeyim var ama önce onu bırakın.”</p>
			<p>“Bana Boris’in nerede olduğunu söyleyecek misiniz?”</p>
			<p>“Hayır,” dedi Mathieu, “ama şu hırsızlık hikâyesinin içyüzünü anlatacağım.”</p>
			<p>Lola, İviç’e dönerek, “Pekâlâ gidin bakalım,” dedi, “ama Boris’i görürseniz polise haber verdiğimi ona söyleyin.”</p>
			<p>Mathieu bakışları hep çantada, alçak sesle, “Şikâyeti geri aldırırız,” dedi.<a id="GBS.0343.04"/> “Güle güle İviç, çabuk olun.”</p>
			<p>İviç yanıt vermedi; ama Mathieu, onun uzaklaşan ayak seslerini içi rahatlayarak dinledi. Gittiğini görmemişti ama ayak sesleri işitilmez olunca bir an kalbinin burkulduğunu duydu.</p>
			<p>Lola bir adım öne gelmiş, “Ona, yanlış kapı çaldığını söyleyin!” diye haykırıyordu. “Benimle oynayabilmek için daha çok genç olduğunu söyleyin ona!”</p>
			<p>Mathieu’ye dönmüştü, gözleri,<a id="GBS.0343.05"/> hâlâ görmeden bakar gibiydi. Dik bir sesle, “Neymiş?” diye sordu. “Anlatın bakalım şu hikâyenin içyüzünü.”</p>
			<p>Mathieu, “Bakın Lola,” dedi.</p>
			<p>Ama Lola gene gülmeye başlamıştı. Bir yandan da, “Bebek değilim,” diyordu. “Yok canım... Anası yerinde olduğumu da bana çok söylediler.”</p>
			<p>Mathieu, ona doğru gitti. “Lola!”</p>
			<p>“Ama o, ‘Nasıl olsa Lola elimde,’ dedi. ‘Şimdi biraz da parasını çalayım.<a id="GBS.0344.01"/> Gene dizlerime kapanacaktır,’ dedi. Beni bilmiyor. Beni tanımıyor!”</p>
			<p>Mathieu kollarından yakaladı ve bir yandan çılgınca gülerken bir yandan da, “Ama beni tanımıyor!” diye haykıran kadını var gücüyle sarstı:</p>
			<p>“Susacak mısınız!”</p>
			<p>Lola birden durdu, Mathieu’yü yeni görmüş gibiydi.</p>
			<p>“Anlatın,” dedi.</p>
			<p>“Lola, gerçekten onu polise şikâyet ettiniz mi?”</p>
			<p>“Evet. Anlatacağınız neyse, siz<a id="GBS.0344.02"/> bana onu söyleyin!”</p>
			<p>Mathieu, “Parayı ben çaldım,” dedi.</p>
			<p>Lola oralı olmamıştı. Mathieu tekrarlamak zorunda kaldı:</p>
			<p>“Beş bin frangı ben çaldım!”</p>
			<p>“Ya! Siz mi?”</p>
			<p>Ve omuz silkti.</p>
			<p>“Otelci kadın, onu görmüş.”</p>
			<p>“Nasıl görmüş olabilir, madem size ben çaldım diyorum.”</p>
			<p>Lola sinirli ve sabırsız, “Görmüş,” dedi. “Saat yediye doğru gizlice yukarı çıktığını görmüş. Ama görmezlikten<a id="GBS.0344.03"/> gelmiş, ben uyarmıştım. Bütün gün beklemiştim onu, ben çıktıktan on dakika sonra gelmiş. Demek ki sokağın köşesinde beni gözlüyordu, çıktığımı görünce harekete geçti.”</p>
			<p>Renksiz bir sesle, çabuk çabuk, sarsılmaz bir inancı belirtircesine söylüyordu. “Sanki buna inanmak istiyor,” diye Mathieu içinden geçirdi. Cesareti kırılmış gibiydi:</p>
			<p>“Bakın Lola,” dedi. “Otele saat kaçta döndünüz?”</p>
			<p><a id="GBS.0344.04"/>“İlkin mi? Saat sekizdi.”</p>
			<p>“İşte o zaman paralar henüz sandıktaydı.”</p>
			<p>“Size, Boris yedide gelmiş diyorum.”</p>
			<p>“Gelmiş olabilir, belki de sizi görmek içindi. Peki siz sandığa bakmadınız mı?”</p>
			<p>“Baktım.”</p>
			<p>“Yani saat sekizde?”</p>
			<p>“Evet.”</p>
			<p>“Lola, siz yalan söylüyorsunuz,” dedi Mathieu. “Bakmadığınızı ben biliyorum. Evet, biliyorum. Saat sekizde anahtar henüz bendeydi, yani siz isteseniz<a id="GBS.0344.05"/> de sandığı açamazdınız. Hem zaten paranın çalındığını sekizde fark etmiş olsaydınız, bana gelmek için gece yarısına kadar bekleyebilir miydiniz? Hayır, saat sekizde siz rahatça makyajınızı yaptınız, güzel siyah giysinizi giydiniz ve Sumatra’ya gittiniz. Doğru değil mi?”</p>
			<p>Lola, ona renk vermeden baktı.</p>
			<p>“Otelci kadın görmüş,” dedi.</p>
			<p>“Evet, evet ama siz de sandığa bakmamıştınız, saat sekizde<a id="GBS.0345.01"/> para henüz oradaydı. Saat onda odanıza ben çıktım ve parayı ben aldım. Aşağıda yaşlı bir kadın vardı, beni gördü, sorarsak söyleyebilir. Siz hırsızlığı gece yarısı fark ettiniz.”</p>
			<p>Lola direnmeyerek, “Evet gece yarısı,” dedi. “Ama ne fark eder? Sumatra’da kendimi iyi hissetmedim ve döndüm. Yatağa uzanırken sandığı da yanıma almıştım. İçinde... içinde tekrar okumak istediğim mektuplar vardı.”</p><div style="display:none;"><a id="GBS.0345.02"/></div>
			<p>Mathieu, “Sahi,” diye düşündü, “mektuplar da var. Peki mektupların çalındığını niye saklıyor?” İkisi de susuyorlardı; arada bir, ayakta uyuyanlar gibi Lola öne doğru sallanıyordu. Nihayet uyanmışçasına, “Demek beni siz soydunuz,” dedi.</p>
			<p>“Evet, ben.”</p>
			<p>Lola kesik bir gülüşle, “Onun yerine altı ay içeri tıkılmak hoşunuza gidecekse bu palavraları mahkemede anlatırsınız,” dedi.</p>
			<p>“İyi ya<a id="GBS.0345.03"/> Lola, Boris’in yerine hapse girmekte benim ne çıkarım olabilir?”</p>
			<p>Lola dudak büktü. “Eh, onunla ne halt karıştırdığınızı biliyor muyum?”</p>
			<p>“Yoo, saçmalıyorsunuz. Ben çaldım, diye bakın yemin ediyorum. Sandık, pencerenin önündeydi, üzerinde bir valiz vardı. Parayı aldıktan sonra anahtarı kilitte bıraktım.”</p>
			<p>Lola’nın dudakları titremeye başlamıştı, elindeki çantayı sinirli hareketlerle mıncıklıyordu.</p><div style="display:none;"><a id="GBS.0345.04"/></div>
			<p>“Söyleyeceğiniz bundan ibaret mi? Tamamsa, ben gideyim.”</p>
			<p>Geçmek istiyordu, Mathieu durdurdu:</p>
			<p>“Lola, doğruyu öğrenmek istemiyorsunuz.”</p>
			<p>Lola omzuyla onu itti.</p>
			<p>“Ne halde olduğumu görmüyor musunuz,” dedi. “Bu sandık hikâyenizi bana yutturabileceğinizi mi sandınız?” Mathieu’yü taklit ederek: “Pencerenin önündeymiş, üzerinde de bir valiz varmış... Boris’in buraya da geldiğini bilmiyor<a id="GBS.0345.05"/> muyum sanıyorsunuz? Moruğa anlatılacak hikâyeyi birlikte hazırladınız. Hadi bakalım, çekilin önümden!” Korkunç bir sesle tekrarladı: “Çekilin!”</p>
			<p>Mathieu, omuzlarından yakalamak istemiş ama geriye sıçrayan Lola çantasını açmaya davranmıştı; Mathieu çantayı aldı ve divanın üzerine fırlattı. Lola, “Hayvan!” dedi.</p>
			<p>Mathieu gülerek, “Kezzap mıydı, yoksa tabanca mı?” diye sordu.</p>
			<p>Lola bütün<a id="GBS.0346.01"/> bedeniyle titriyordu. Mathieu içinden, “Tamam, sinir krizi!” diye geçirdi. Aptalca ve uğursuz bir rüya görür gibiydi. Ama Lola’yı inandırmak lazımdı. Kadının titremesi kesilmişti. Pencerenin yanında büzülmüş, çaresiz bir kinle parlayan gözlerini ona dikmişti. Mathieu, başını çevirdi, kininden korkmuyordu; ama bu yüzde öylesine kederli bir boşluk vardı ki, dayanılmazdı.</p>
			<p>Rahat bir sesle, “Sabah<a id="GBS.0346.02"/> odanıza çıktım,” dedi. “Çantanızdan anahtarı aldım. Siz uyandığınız sıra ben sandığı açmak üzereydim. Anahtarı çantanıza koymaya vakit bulamadım; bana, akşam yeniden odanıza çıkmak fikrini sonradan bu anahtar verdi.”</p>
			<p>Lola haşin bir tavırla, “Boşuna,” dedi. “Sabah odama girdiğinizi gördüm ben. Size seslendiğim zaman yatağın ayakucunda bile değildiniz.”</p>
			<p>“Önce bir kere daha odanıza girmiş<a id="GBS.0346.03"/> ve çıkmıştım.”</p>
			<p>Lola alayla baktı ve Mathieu, istemeye istemeye ilave etti:</p>
			<p>“Mektuplar için.”</p>
			<p>Lola duymazlıktan geldi: Ona mektuplardan söz açmanın yararı yoktu, o şu anda yalnızca parayı düşünmek istiyordu; son bir çareymiş gibi bel bağladığı öfkesini alevlendirmek için bunu yapmak zorundaydı. Lola kısa bir gülüşle, “İşin fenası,” dedi, “o beş bin frangı bir gece evvel benden istemişti,<a id="GBS.0346.04"/> anladınız mı? Hatta o yüzden kavga ettiydik.”</p>
			<p>Mathieu birden çaresizliğini hissetti; apaçık, belliydi: Suçlu Boris’ten başkası olamazdı. Dermansız, “Bunu hesaplamam gerekti,” diye düşündü.</p>
			<p>Lola kötü kötü gülerek, “Boşuna yoruluyorsunuz,” dedi. “Elimden kurtulamaz artık. Siz mahkemeyi kandırmanın yolunu bulursanız, ben de ona başka bir oyun oynarım, anladınız mı?”</p>
			<p>Mathieu divanın üzerindeki<a id="GBS.0346.05"/> çantaya baktı. Lola da bakıyordu. Mathieu, “Parayı sizden benim için istemişti,” dedi.</p>
			<p>“Evet. Peki, akşamüstü kitapçıdan o kitabı da sizin için mi çalmıştı? Dans ederken bana göğsünü gere gere anlatıyordu.”</p>
			<p>Birden durdu, sonra korkutucu bir rahatlıkla, “Pekâlâ,” diye devam etti. “Parayı siz çaldınız, öyle mi?”</p>
			<p>“Evet.”</p>
			<p>“İyi öyleyse, hadi geri verin bakalım.”</p>
			<p>Mathieu anlayamamış<a id="GBS.0347.01"/> gibi bir an duraladı. Lola alaylı bir zafer ifadesiyle, “Parayı hemen verin bana,” dedi, “şikâyetimi geri alayım.”</p>
			<p>Mathieu yanıt vermedi. Lola, “Yeter,” dedi. “Anlaşıldı.”</p>
			<p>Uzandı, çantasını aldı, Mathieu engel olmaya çalışıyordu. Zorlukla konuşarak, “Paranın bende olması bir şey ifade etmez zaten,” dedi. “Boris almış ve bana vermiş olabilir.”</p>
			<p>“Ben bunu sormuyorum. Sizden, parayı bana<a id="GBS.0347.02"/> geri vermenizi istiyorum.”</p>
			<p>“Para bende değil.”</p>
			<p>“Yok canım, sahi mi? Saat onda çaldınız, şimdi saat on iki, para sizde yok, öyle mi? Tebrikler...”</p>
			<p>“Birisine verdim.”</p>
			<p>“Kime?”</p>
			<p>“Söyleyemem.”</p>
			<p>Sonra acele ekledi:</p>
			<p>“Ama Boris’e değil.”</p>
			<p>Lola yanıt vermeden gülümsedi, kapıya doğru yürüdü. Mathieu ona engel olmadı. “Karakol Martyrs Sokağı’nda,” diye düşündü; “gider derdimi<a id="GBS.0347.03"/> orada anlatırım.” Ama sonra kör felaket gibi ağır ağır yürüyen bu iri, karanlık biçimi arkasını dönmüş gider görünce içine korku düştü, son bir gayretle, “Sonunda size söyleyebilirim de,” dedi, “parayı bir arkadaş için aldım, Matmazel Duffet için...”</p>
			<p>Lola kapıyı açtı ve çıktı. Mathieu birden onun haykırdığını duydu ve yüreği ağzına geldi. Lola aynı anda kapıda göründü, delirmiş gibiydi.</p>
			<p><a id="GBS.0347.04"/>“Dışarıda biri var,” dedi.</p>
			<p>Mathieu, “Boris,” diye düşündü.</p>
			<p>Daniel’di. Soylu bir tavırla içeri girdi ve Lola’nın önünde eğildi:</p>
			<p>“Buyurun, beş bin frangınız Madam,” dedi. Bir zarf uzatıyordu: “Açın, bakın, sizden alınanlar mı?”</p>
			<p>Mathieu aynı anda: Onu Marcelle yolladı herhalde ve kapıdan bizi dinlemiş, diye düşündü. Daniel, içeri girişini kusursuz bir biçimde ayarlamak için çok kez<a id="GBS.0347.05"/> kapıları dinlerdi.</p>
			<p>Mathieu, “O nasıl...” diye sordu.</p>
			<p>Daniel eliyle bir hareket yaptı.</p>
			<p>“İyi, çok iyi.”</p>
			<p>Lola, bir köylünün güvensiz ve sinsi tavrıyla zarfa bakıyordu:</p>
			<p>“İçinde beş bin frank mı var?” diye sordu.</p>
			<p>“Evet.”</p>
			<p>“Bunların benden çalınan paralar olduğu ne malum?”</p>
			<p>Daniel, “Numaraları yok mu sizde?” diye sordu.</p>
			<p>“Daha neler!”</p>
			<p>Daniel, azarlayan bir tavırla,<a id="GBS.0348.01"/> “Ya, ya,” dedi. “Daima paralarınızın numaralarını almalısınız.”</p>
			<p>Birden Mathieu’nün aklına bir şey geldi: Sandıktan yayılan, o kapalı yerlere has ağır kokuyu hatırlamıştı.</p>
			<p>“Koklayın bakalım,” dedi.</p>
			<p>Lola bir an kararsız baktı, sonra haşin bir elle zarfı çekip aldı, yırttı ve paraları burnuna götürdü. Mathieu, Daniel’in birden bir kahkaha atmasından korktu. Ama Daniel bir piskopos kadar<a id="GBS.0348.02"/> ciddi, anlayışlı gözlerle Lola’ya bakıyordu.</p>
			<p>“Eee? Boris’i sonunda parayı geri vermeye zorladınız ha?” diye sordu.</p>
			<p>Daniel, “Boris adında kimseyi tanımıyorum,” dedi. “Bu parayı bana Mathieu’nün bir arkadaşı, bir kız arkadaşı, size getirmem için verdi. Koşa koşa geldim ve konuşmanızın sonunu duydum, özür dilerim Madam.”</p>
			<p>Lola, iki yanına sarkan kollarıyla hareketsiz, kalakalmıştı, sol<a id="GBS.0348.03"/> eliyle çantasını bedenine bastırıyordu, sağ elinin taş kesilmiş parmakları parayı sımsıkı kavramıştı, yüzünde kaygılı ve şaşkın bir ifade vardı. Birden, “Ama niye yaptınız bunu?” diye sordu. “Beş bin frank, sizin için nedir ki?”</p>
			<p>Mathieu isteksiz bir gülümsemeyle, “Eh,” dedi, “demek ki önemli bir şeymiş.”</p>
			<p>Sonra, usulca ekledi, “Hadi Lola,” dedi, “şikâyetinizi geri almanın zamanı geldi artık.<a id="GBS.0348.04"/> İsterseniz ifadenizi değiştirin ve beni ihbar edin.”</p>
			<p>Lola başını yana çevirdi ve çabucak, “Polise gitmemiştim,” dedi.</p>
			<p>Odanın ortasında, gözleri dalgın, çivilenmiş gibi duruyordu.</p>
			<p>“Mektuplar da vardı,” dedi.</p>
			<p>“Mektuplar bende değil. Onları bu sabah, sizi öldü sandığımız sıra, Boris için almıştım. Sonradan geri dönüp parayı almak fikrini bana veren de bu oldu.”</p>
			<p>Lola’nın, Mathieu’ye<a id="GBS.0348.05"/> bakan gözlerinde kin yoktu, derin bir şaşkınlık ve bir çeşit merakla, “Beş bin frangımı çaldınız ha!” diye mırıldandı. “Ne tatsız iş...”</p>
			<p>Ama gözlerindeki ışık hemen söndü, sertleşti. Acı çekiyordu.</p>
			<p>“Ben gidiyorum,” dedi.</p>
			<p>Ses çıkarmadılar. Lola yürüdü, sonra tam kapının önünde dönerek, “Hiçbir suçu yok,” dedi, “neden gelmiyor?”</p>
			<p>“Bilemem.”</p>
			<p>Lola birden hıçkırdı ve kapının kenarına<a id="GBS.0349.01"/> yaslandı. Mathieu atıldı ama Lola toparlanmıştı.</p>
			<p>“Dönecek mi?” diye sordu. “Ha, ne dersiniz, dönecek mi?”</p>
			<p>“Dönecek,” dedi Mathieu. “Onlar insanlara mutluluk vermezler,” dedi, “ama kopmazlar da. Bu onlara çok zor gelir.”</p>
			<p>“Evet,” dedi Lola. “Evet! Hadi, selam!”</p>
			<p>“Güle güle Lola. Bir... bir istediğiniz var mıydı?”</p>
			<p>“Hayır.”</p>
			<p>Çıktı. Kapının kapandığını duydular.</p>
			<p>Daniel, “Kim<a id="GBS.0349.02"/> bu ihtiyar karı?” diye sordu.</p>
			<p>“Lola, Boris Serguine’in metresi. İşi bitmişlerden.”</p>
			<p>“Belli oluyor,” dedi Daniel.</p>
			<p>Mathieu, onunla yalnız kalınca bir rahatsızlık duydu; sanki birileri Mathieu’yü almış ve kendi suçuyla burun buruna getirivermişti. Bu suç orada, karşısında, capcanlı duruyordu, Daniel’in gözlerinin derinliklerinde yaşıyordu ve Tanrı bilir o şımarık ve düzenbaz bilincin içinde<a id="GBS.0349.03"/> ne biçimlere girmişti. Daniel durumdan sonuna kadar yararlanmaya niyetli görünüyordu. En kötü günlerinde olduğu gibi ciddi, küstah ve bir cenaze törenindeymişçesine yaslı bir hali vardı. Mathieu katılaştı ve başını yukarı kaldırdı; Daniel’in yüzü bembeyazdı. Kötü kötü gülerek, “Suratın bombok,” dedi.</p>
			<p>“Ben de sana aynı şeyi söyleyecektim,” dedi Mathieu. “Hapı yutmuşuz ikimiz de.”</p>
			<p>Daniel<a id="GBS.0349.04"/> omuz silkti.</p>
			<p>“Sen Marcelle’den mi geliyorsun,” dedi Mathieu.</p>
			<p>“Evet.”</p>
			<p>“Parayı sana o mu verdi?”</p>
			<p>Daniel kaçamak bir tavırla, “Artık gerek kalmadı,” dedi.</p>
			<p>“İhtiyacı kalmadı mı?”</p>
			<p>“Hayır.”</p>
			<p>“Hiç olmazsa başka bir çare...”</p>
			<p>“Artık bütün bunlara gerek kalmadı dostum,” dedi Daniel, “eskidi o hikâye!”</p>
			<p>Bir kaşını kaldırmış, Mathieu’ye, olmayan bir tek gözlüğün ardından<a id="GBS.0349.05"/> seyreder gibi alayla bakıyordu. Mathieu, “Beni şaşırtmak, hayrete düşürmek istiyorsa, ellerinin titremesine mani olsa bari,” diye düşündü.</p>
			<p>Daniel önemsemez bir tavırla, “Marcelle’le evleniyorum,” dedi.</p>
			<p>Mathieu bir sigara aldı ve yaktı. Beyni dev bir kampana gibi uğulduyordu. Sakin bir sesle, “Onu seviyordun demek,” dedi.</p>
			<p>“Neden olmasın?”</p>
			<p>Mathieu, “Söz konusu olan Marcelle,” diye<a id="GBS.0350.01"/> düşündü. Marcelle! Buna inanmayı, kendini buna inandırmayı başaramıyordu bir türlü.</p>
			<p>“Daniel,” dedi, “inanmıyorum sana.”</p>
			<p>“Biraz bekle, göreceksin.”</p>
			<p>“Hayır, demek istediğim; onu sevdiğine inanmıyorum, kesinlikle başka bir şey var işin içinde.”</p>
			<p>Daniel yorgun görünüyordu, yazı masasının kenarına ilişmiş, bir ayağı yerdeydi, öbür ayağını şuh bir rahatlıkla sallıyordu. Mathieu hırsla,<a id="GBS.0350.02"/> “Eğleniyor,” diye düşündü.</p>
			<p>“Ne olduğunu bilseydin, ağzın açık kalırdı,” dedi Daniel.</p>
			<p>“Tanrı’nın cezası, metresi miydi yoksa!” diye düşündü Mathieu ve kuru bir sesle, “Bana söylenmemesi gereken bir şeyse söyleme,” dedi.</p>
			<p>Daniel bir an, onu kaygılandırmaktan zevk alıyormuş gibi baktı, sonra birden ayağa kalktı, eliyle alnını sıkarak, “Yanlış yola gittin,” dedi.</p>
			<p>Mathieu’yü şaşkın gözlerle<a id="GBS.0350.03"/> süzüyordu.</p>
			<p>“Demek istediğim o değildi,” dedi. “Bak Mathieu, ben...”</p>
			<p>Sonra isteksiz bir gülüşle devam etti:</p>
			<p>“Sana bunu söyleyecek olursam, sen kendini ciddiye alacaksın.”</p>
			<p>“Pekâlâ. Ya konuş ya konuşma!”</p>
			<p>“Bak şimdi, ben...”</p>
			<p>Gene sustu ve Mathieu, sabırsız, cümleyi onun yerine tamamladı:</p>
			<p>“Marcelle senin metresindi. Bunu söylemek istiyorsun...”</p>
			<p>Daniel gözlerini sonuna<a id="GBS.0350.04"/> kadar açtı ve hafif bir ıslık çaldı. Mathieu bütün kanının yüzüne hücum ettiğini duydu.</p>
			<p>Daniel, hayranlıkla, “Çok güzel,” dedi. “İstediğin buydu, değil mi? Hayır, dostum, yazık ki, böyle bir mazeretin de yok.”</p>
			<p>Mathieu, gururu kırılmış, “Sen de konuş öyleyse,” dedi, “söyle...”</p>
			<p>“Bir dakika. İçecek bir şeyin yok mu? Viski mesela?”</p>
			<p>“Hayır,” dedi Mathieu. “Beyaz rom var.” Sonra, “İyi<a id="GBS.0350.05"/> fikir,” diye devam etti, “birer kadeh içelim.”</p>
			<p>Mutfağa gitti, dolabı açtı: “Alçakça bir düşünceydi bu,” diye düşündü. İki şarap kadehi ve bir şişe romla geri döndü. Daniel şişeyi aldı ve kadehleri ağızlarına kadar doldurdu.</p>
			<p>“Fabrikadan mı alıyorsun?” diye sordu.</p>
			<p>“Evet.”</p>
			<p>“Hâlâ oraya uğruyor musun ara sıra?”</p>
			<p>“Ara sıra,” dedi Mathieu. “Sağlığına!”</p>
			<p>Daniel ısrarlı bir dikkatle<a id="GBS.0351.01"/> bakıyordu, sanki Mathieu ondan bir şeyleri gizliyormuş gibi. Kadehini kaldırarak, “Aşklarımın şerefine,” dedi.</p>
			<p>Mathieu, can sıkıntısıyla, “Sarhoşsun,” dedi.</p>
			<p>“Evet, biraz içtiğim doğru,” dedi Daniel. “Ama için rahat olsun. Marcelle’e gittiğim zaman perhizdeydim. İçkiyi sonra...”</p>
			<p>“Oradan mı geliyorsun?”</p>
			<p>“Evet, arada Falstaff’ta bir durak yapmak şartıyla...”</p>
			<p>“Onu... onu hemen<a id="GBS.0351.02"/> benden ayrıldıktan sonra gördün, ha?”</p>
			<p>Daniel gülümseyerek, “Senin çıkmanı bekliyordum,” dedi. “Sen sokağın köşesini döner dönmez girdim.”</p>
			<p>Mathieu istemeyerek sert bir hareket yaptı.</p>
			<p>“Beni gözetliyordun,” dedi. “En sonunda, daha iyi ya, Marcelle de yalnız kalmamış oldu. Şimdi söyle sen, bana söylemek istediğin neydi?”</p>
			<p>Daniel, beklenmedik bir canlılıkla, “Hiç,” dedi, “sana evleneceğimizi<a id="GBS.0351.03"/> haber vermek istedim yalnızca.”</p>
			<p>“Hepsi o kadar mı?”</p>
			<p>“Hepsi o kadar... Evet, o kadar.”</p>
			<p>Mathieu soğuk bir sesle, “Nasıl istersen,” dedi. Bir an sustular, sonra Mathieu sordu:</p>
			<p>“Nasıl?.. Marcelle nasıl?”</p>
			<p>Daniel alayla, “Sana, çok mutlu olduğunu mu söylememi istiyorsun?” dedi. “Alçakgönüllülüğümü harcatma bana!”</p>
			<p>Mathieu sertçe, “Rica ederim,” dedi, “tamam, anladık, soru sormaya<a id="GBS.0351.04"/> hakkım yok... Ama madem buraya kadar geldin...”</p>
			<p>“Söyleyeyim öyleyse,” dedi. “Onu kandırmanın biraz daha zor olacağını sanmıştım, halbuki sefaletin dünyaya saldırışı gibi önerimin üzerine atladı.”</p>
			<p>Mathieu, Daniel’in gözlerinde bir kin kıvılcımının parladığını görür gibi olmuştu. Marcelle’i temize çıkarmak için, heyecanla, “Bunalıyordu,” dedi.</p>
			<p>Daniel omuz silkti ve odada bir aşağı, bir<a id="GBS.0351.05"/> yukarı dolaşmaya başladı. Mathieu ona bakmaya cesaret edemiyordu: Daniel kendini tutuyor, alçak sesle konuşuyordu ama büyülenmiş gibi bir hali vardı. Mathieu, ellerini kavuşturdu ve gözünü ayaklarının ucuna dikti. Istırapla, kendi kendine konuşur gibi, “Demek... demek çocuğu istiyordu,” dedi. “Bunu anlayamamıştım. Bana söyleseydi...”</p>
			<p>Daniel susuyordu, Mathieu, sözcükleri dikkatle seçerek devam<a id="GBS.0352.01"/> etti:</p>
			<p>“Çocuk içindi. Pekâlâ. Doğsun! Ben... ben onu ortadan kaldırmak istiyordum. Herhalde doğması daha iyi.”</p>
			<p>Daniel yanıt vermedi.</p>
			<p>“Onu bir daha görmeyeceğim herhalde, değil mi?” diye sordu Mathieu.</p>
			<p>Bu bir soru bile değildi, yanıtını beklemeden devam etti:</p>
			<p>“Böyle işte. Sanırım, memnun olmam gerek. Bir bakıma kurtarıyorsun onu... ama anlayamıyorum, hiçbir şey anlamıyorum, bunu<a id="GBS.0352.02"/> niçin yapıyorsun?”</p>
			<p>Daniel haşin bir sesle, “İnsanlığa hizmet uğruna değil tabii,” dedi, “eğer öğrenmek istediğin buysa.” Sonra, “Romun berbat,” dedi, “iğrenç bir şey ama sen bir kadeh daha ver.”</p>
			<p>Mathieu kadehleri doldurdu ve içtiler.</p>
			<p>“Eh,” dedi Daniel, “şimdi ne yapacaksın?”</p>
			<p>“Hiç. Hiçbir şey.”</p>
			<p>“O küçük kız. Serguine?”</p>
			<p>“Yok canım.”</p>
			<p>“İşte artık özgürsün, kurtuldun.”</p><div style="display:none;"><a id="GBS.0352.03"/></div>
			<p>“Ne demezsin!”</p>
			<p>Daniel ayağa kalkarak, “Hadi,” dedi, “gidiyorum artık. Ben buraya parayı getirmek ve senin içini biraz olsun rahatlatmak için geldim. Marcelle için hiçbir tehlike yok artık: Bana güveniyor. Bütün bu hikâye onu çok sarstı ama şimdi kendini pek de bahtsız bulmuyor.”</p>
			<p>Mathieu, “Onunla evleniyorsun,” diye tekrarladı; sonra alçak sesle ekledi: “Benden nefret ediyor şimdi.”</p><div style="display:none;"><a id="GBS.0352.04"/></div>
			<p>Daniel haşin bir sesle, “Kendini onun yerine koy,” dedi.</p>
			<p>“Biliyorum. Kendimi onun yerine koyarak düşündüm. Sana benden söz etti mi?”</p>
			<p>“Çok az.”</p>
			<p>“Biliyor musun,” dedi Mathieu, “senin onunla evleneceğini düşünmek beni rahatsız ediyor.”</p>
			<p>“Pişman mı oluyorsun?”</p>
			<p>“Hayır. Bu kötü bir şey gibi geliyor bana.”</p>
			<p>“Mersi!”</p>
			<p>“Hayır, her ikiniz için de! Neden bilmem...”</p>
			<p>“Merak<a id="GBS.0352.05"/> etme, her şey yoluna girecek. Çocuk oğlan olursa adını Mathieu koyarız.”</p>
			<p>Mathieu birden dikildi, yumruklarını sıkarak, “Sus,” dedi, “kes şu lafı!”</p>
			<p>“Dur, kızma,” dedi Daniel.</p>
			<p>Dalgın bir tavırla tekrar etti:</p>
			<p>“Kızma! Kızma!” Bir türlü çıkıp gidemiyordu.</p>
			<p>Mathieu, “Kısası,” dedi, “sen şu hikâyenin üstüne suratımın ne hal aldığını görmeye geldin, ha?”</p>
			<p>“Bu da var,” dedi Daniel,<a id="GBS.0353.01"/> “açıkça söylemek gerekirse, bu da var. Her zaman o kadar... öylesine sağlam bir görünüşün var ki: İçimi sıkıyordun!”</p>
			<p>“Eh işte,” dedi Mathieu, “gördün artık. O kadar da sağlam değilmişim.”</p>
			<p>“Öyle.”</p>
			<p>Daniel kapıya doğru birkaç adım attı, sonra birden dönerek Mathieu’nün yanına geldi; yüzündeki alaylı gülüş yok olmuştu ama şimdi daha da tuhaf bir hali vardı.</p>
			<p>“Mathieu, ben homoseksüelim,”<a id="GBS.0353.02"/> dedi.</p>
			<p>“Ne?” dedi Mathieu.</p>
			<p>Daniel kendini birkaç adım geriye atmış, içinde öfke alevleri tutuşan şaşkın gözlerle Mathieu’ye bakıyordu.</p>
			<p>“Bunu iğrenç buluyorsun, ha?”</p>
			<p>Mathieu ağır ağır, “Homoseksüel misin?” diye tekrarladı. “Hayır, iğrenç bulmuyorum. Neden iğrenç bulayım?”</p>
			<p>“Rica ederim,” dedi Daniel, “geniş görüşlülük numarası yapacağım diye kendini zorlama.”</p>
			<p>Mathieu yanıt<a id="GBS.0353.03"/> vermedi. Daniel’e bakıyor ve düşünüyordu: “Homoseksüel...” Çok da şaşmamıştı.</p>
			<p>Daniel ıslık gibi bir sesle, “Bir şey demiyorsun,” dedi. “Hakkın var. Her normal insan gibi sen de yadırgıyorsun bunu ama lütfedip bu duygunu kendine saklıyorsun.”</p>
			<p>Daniel, kolları vücuduna yapışık, kımıldamadan duruyordu; birden daralmış, uzamış gibiydi. Mathieu sertlikle, “Buraya bana gelip kendine eziyet etmek<a id="GBS.0353.04"/> neden?” diye düşündü. Bir şeyler bulup söylemesi gerekti ama derin ve felce uğratan bir ilgisizliğe gömülmüştü. Hem sonra bu doğal bir durumdu: Kendisi serserinin, ipsizin biriydi. Daniel bir homoseksüeldi, düzen onları bir araya getirmişti. Sonunda, “Ne istersen olursun,” dedi. “Bu beni ilgilendirmez.”</p>
			<p>Daniel, ona tepeden bakarak gülümsedi.</p>
			<p>“Sanırım,” dedi, “sanırım ki bu seni ilgilendirmez.<a id="GBS.0353.05"/> Senin kendi vicdanınla başın yeteri kadar dertte zaten.”</p>
			<p>“Öyleyse ne diye gelip bana bunları anlatıyorsun?”</p>
			<p>Daniel, hafifçe öksürerek boğazını temizledi.</p>
			<p>“Çünkü...” dedi. “Çünkü bunun senin gibi bir adam üzerinde nasıl bir etki yaratacağını görmek istedim. Sonra... şimdi bunu bilen biri olduğuna göre... belki kendim de inanmayı başarabilirim, inanabilirim artık.”</p>
			<p>Yüzü yemyeşildi;<a id="GBS.0354.01"/> zorlukla konuşuyordu ama hâlâ dudakları gülümsüyordu. Mathieu bu gülüşü görmeye daha fazla dayanamadı ve başını çevirdi.</p>
			<p>Daniel alay etti:</p>
			<p>“Şaştın, ha? Sapıklar hakkındaki fikirlerini altüst ettim, değil mi?”</p>
			<p>Mathieu birden başını kaldırdı.</p>
			<p>“Onur numarası yapma,” dedi. “Benim karşımda onur numarası yapmana gerek yok. Sen belki kendinden tiksiniyorsun ama sonunda benim kendimden<a id="GBS.0354.02"/> tiksindiğim kadar, daha fazla değil; birbirimize dengiz biz. Zaten, düşününce anlıyorum, sen bunun için bana bu hikâyeleri anlatıyorsun, değil mi? İnsanın suçlarını, kendisi gibi çirkefe bulanmış birine itiraf etmesi daha kolaydır herhalde, böylelikle itiraftan payına düşeni alır.”</p>
			<p>Daniel, Mathieu’nün hiç tanımadığı adi, bayağı bir tonla, “Sen kötü bir herifsin,” dedi.</p>
			<p>Sustular. Daniel,<a id="GBS.0354.03"/> ihtiyarlarınki gibi kıpırtısız bir şaşkınlıkla önüne bakıyordu. Mathieu birden içinde keskin bir pişmanlık duydu,</p>
			<p>“Öyleyse, Marcelle’le niçin evleniyorsun?”</p>
			<p>“Bununla hiç ilgisi yok.”</p>
			<p>“Senin... Senin Marcelle’le evlenmene izin veremem.”</p>
			<p>Daniel dikildi ve suda boğulmuşa benzeyen yüzüne karanlık kırmızılıklar oturdu. Kibirli bir tavırla, “Sahi mi, izin vermezsin, ha,” dedi. “Peki<a id="GBS.0354.04"/> buna engel olmak için ne yapabilirsin?”</p>
			<p>Mathieu yanıt vermeden kalktı. Telefon yazı masasının üzerindeydi. Aldı ve Marcelle’in numarasını çevirdi. Daniel alayla bakıyordu. Uzun bir sessizlik oldu.</p>
			<p>Marcelle’in sesi, “Alo,” dedi.</p>
			<p>Mathieu sıçradı.</p>
			<p>“Alo,” dedi, “ben Mathieu. Ben... Bak beni dinle, demin sersemce hareket ettik, ben... Alo! Marcelle? Beni dinliyor musun?” Öfkeden delirerek,<a id="GBS.0354.05"/> “Marcelle,” dedi. “Alo! Alo!”</p>
			<p>Telefon yanıt vermiyordu. Birden aklını yitirdi ve haykırdı:</p>
			<p>“Marcelle, seninle evlenmek istiyorum!”</p>
			<p>Kısa bir sessizlik oldu, sonra telefonun öbür ucunda iniltiye benzer hafif bir ses duyuldu ve telefon kapandı. Mathieu bir an kulaklığı sımsıkı elinde tuttu, sonra masanın üzerine bıraktı. Daniel tek kelime söylemeden ona bakıyordu, gözlerinde bir zafer<a id="GBS.0355.01"/> neşesi yoktu. Mathieu bir yudum rom içti, sonra geldi koltuğuna oturdu.</p>
			<p>“Pekâlâ,” dedi.</p>
			<p>Daniel gülümsedi.</p>
			<p>“Sakin ol,” dedi. Sonra teselli edercesine devam etti: “Homoseksüellerden daima kusursuz kocalar çıkar, bu denenmiştir.”</p>
			<p>“Daniel! Eğer onunla bir jest yapmış olmak için evleniyorsan, kızın yaşamını berbat edersin.”</p>
			<p>“Sen bunu bana söyleyebilecek son insansın,” dedi Daniel.<a id="GBS.0355.02"/> “Hem ben onunla jest yapmış olmak için de evlenmiyorum. Zaten onun istediği, her şeyden önce, çocuğu.”</p>
			<p>“O bunu... senin durumunu biliyor mu?”</p>
			<p>“Hayır.”</p>
			<p>“Niçin evleniyorsun onunla?”</p>
			<p>“Ona olan dostluğum nedeniyle.”</p>
			<p>Ama sesin tonu inandırıcı değildi. Kadehlerini yeniden doldurdular ve Mathieu inatla, “Bedbaht olmasını istemiyorum,” dedi.</p>
			<p>“Yemin ederim ki olmayacak.”</p>
			<p>“Kendisini<a id="GBS.0355.03"/> sevdiğini mi sanıyor?”</p>
			<p>“Zannetmem. Evlerine yerleşmemi teklif etti ama benim yapabileceğim şey değil bu. Onu eve, kendi evime götüreceğim. Sevginin aramızda yavaş yavaş, kendiliğinden gelişmesini bekleyeceğiz.”</p>
			<p>Sonra acı bir alayla ekledi:</p>
			<p>“Kocalık görevlerimi sonuna kadar yerine getirmeye çalışacağım.”</p>
			<p>“Ama sen...”</p>
			<p>Mathieu kıpkırmızı olmuştu.</p>
			<p>“Sen... kadınları da arzulayabiliyor<a id="GBS.0355.04"/> musun?”</p>
			<p>Daniel tuhaf bir hareketle burnunu çekti.</p>
			<p>“Çok az.”</p>
			<p>“Anlıyorum.”</p>
			<p>Mathieu başını eğdi, gözlerine utanç dolu yaşlar hücum etmişti:</p>
			<p>“Senin onunla evleneceğini öğrendiğimden beri kendimden büsbütün iğrenir oldum,” dedi.</p>
			<p>Daniel kadehinde kalan romu içti, sonra tarafsız ve biraz dalgın bir tavırla, “Evet,” dedi, “bence de öyle. Şimdi senin kendini oldukça pis, hatta iğrenç<a id="GBS.0355.05"/> hissetmen gerek.”</p>
			<p>Mathieu yanıt vermedi. Ayaklarının arasından yere bakıyordu. “Daniel homoseksüelmiş, Marcelle onunla evlenecek,” diye düşündü.</p>
			<p>Ellerini açtı ve ayağını hızla yere vurdu: Kapana kısılmıştı. Birden, sessizliği olanca ağırlığı ile üzerinde hissetti ve içinden, “Daniel bana bakıyor,” diye geçirdi, hemen başını kaldırdı. Gerçekten Daniel ona bakıyordu, öylesine bir nefretle<a id="GBS.0356.01"/> bakıyordu ki, Mathieu’nün kalbi sıkıştı.</p>
			<p>“Bana niye öyle bakıyorsun?” diye sordu.</p>
			<p>“Çünkü biliyorsun,” dedi Daniel. “Biri biliyor bunu.”</p>
			<p>“Kafama seve seve iki kurşun sıkabilirsin, değil mi?”</p>
			<p>Daniel yanıt vermedi. Mathieu birden dayanılmaz bir acının içini yaktığını duydu.</p>
			<p>“Daniel,” dedi, “sen onunla bana işkence etmek için evleniyorsun!”</p>
			<p>Daniel, anlamsız bir sesle, “Ne olacak<a id="GBS.0356.02"/> yani,” dedi. “Bu benden başka kimseyi ilgilendirmez.”</p>
			<p>Mathieu başını ellerinin arasına alarak, “Tanrım!” diye mırıldandı.</p>
			<p>Daniel heyecanla ekledi:</p>
			<p>“Bunun önemi yok. Marcelle açısından bunun hiç önemi yok.”</p>
			<p>“Ondan nefret mi ediyorsun?”</p>
			<p>“Hayır.”</p>
			<p>Mathieu kederle, “Hayır,” diye düşündü. “Nefret ettiği benim.”</p>
			<p>Daniel gene gülümsüyordu.</p>
			<p>“Şişeyi bitiriyor muyuz?” diye<a id="GBS.0356.03"/> sordu.</p>
			<p>“Bitirelim,” dedi Mathieu.</p>
			<p>İçtiler ve Mathieu birden sigara içmek istediğini fark etti, cebinden bir sigara aldı, yaktı.</p>
			<p>“Bak bana,” dedi. “Sen ne olursan ol, beni ilgilendirmez. Hatta şimdi, sen söyledikten sonra bile. Yalnız, sana sormak istediğim bir şey var: Neden utanıyorsun bundan?”</p>
			<p>Daniel ruhsuz bir gülüşle, “Bu soruyu bekliyordum dostum,” dedi. “Homoseksüel olmaktan<a id="GBS.0356.04"/> utanç duyuyorum, çünkü homoseksüelim. Bana ne diyeceğini biliyorum. ‘Senin yerinde olsam kendimi kahretmezdim böyle, şu koca dünyada bana ayrılan yeri zorla alırdım, sonunda bu da bir zevk meselesidir, herkesinki gibi, vesaire vesaire...’ Ne var ki, senin sözlerin bana bir şey demez. Ben, senin bütün bunları söyleyeceğini biliyorum, söyleyeceksin, çünkü sapık değilsin sen. Ama bütün homoseksüeller<a id="GBS.0356.05"/> utanç içindedir, bu onların yaradılışından gelen bir şey.”</p>
			<p>Mathieu çekinerek sordu:</p>
			<p>“Ama insanın kendini... olduğu gibi kabul etmesi daha iyi değil mi?”</p>
			<p>Daniel sinirlenmiş gibiydi, haşin bir sesle, “Sen de boktan bir herif olduğunu kabul ettiğin gün bütün bunları tekrar konuşuruz,” dedi. “Sapık olmakla övünen ya da kendilerini teşhir eden, hatta debelenmekten vazgeçenler... birer ölüden<a id="GBS.0357.01"/> başka şey değildir. Onlar kendilerini, duydukları utançla öldürmüşlerdir. Ben bu ölümle ölmek istemiyorum.”</p>
			<p>Daniel, her şeye karşın rahatlamış gibiydi, Mathieu’ye kinsiz gözlerle bakıyordu, tatlı bir sesle devam etti.</p>
			<p>“Ben kendimi gerektiğinden de çok kabul ediyorum,” dedi. “Kendimi en gizli köşelerime varıncaya kadar tanıdım artık.”</p>
			<p>Söylenecek söz yoktu. Mathieu bir sigara daha yaktı.<a id="GBS.0357.02"/> Kadehinin dibinde azıcık rom kalmıştı, onu da içti. Daniel onu korkutuyordu. “İki yıl sonra, dört yıl sonra ben de onun gibi mi olacağım?” diye düşündü. Ve birden bütün bunları Marcelle’le konuşmak ihtiyacını güçlü bir arzu halinde içinde duydu: Ancak onunla, ancak Marcelle’le her şeyi, yaşamını, korkularını, umutlarını konuşabilirdi. Ama aynı anda onu artık bir daha hiç göremeyeceğini hatırladı<a id="GBS.0357.03"/> ve bu istek içinde, isimsiz, dayanaksız, boşlukta, ağır ağır biçim değiştirerek bir çeşit korku halini aldı: Yalnızdı.</p>
			<p>Daniel düşünür gibiydi: Gözleri dalgındı, dudakları ara sıra kıpırdıyordu. Sonra hafifçe içini çekti ve yüzünde bir şeyler yumuşar, boyun eğer gibi oldu. Elini alnında dolaştırdı, şaşkın bir hali vardı. Alçak sesle, “Ama bugün kendimde hiç tanımadığım bir ‘ben’ keşfettim,”<a id="GBS.0357.04"/> dedi.</p>
			<p>Uzamış sakalının mavi gölgelerle lekelediği zeytin yeşili yorgun yüzüne hiç de yakışmayan, çocuksu, tuhaf bir tebessümle güldü. Mathieu, “Sahi,” diye düşündü, “bu kez sonuna kadar gitti...” Birden aklına, içini ezen bir şey geldi. “O şimdi özgür!” diye düşündü. Ve Daniel’e karşı duyduğu korkak tiksintiye bir çeşit kıskançlık karıştı.</p>
			<p>“Şimdi bir acayip hissedersin kendini...” dedi.</p><div style="display:none;"><a id="GBS.0357.05"/></div>
			<p>“Evet, bir acayip hissediyorum,” dedi Daniel.</p>
			<p>Hâlâ iyi niyetli bir gülümsemeyle bakıyordu, “Bir sigara ver,” dedi.</p>
			<p>“İçiyor musun artık?”</p>
			<p>“Evet. Bir gecelik.”</p>
			<p>Mathieu birden, “Senin yerinde olmak isterdim,” dedi.</p>
			<p>Daniel, çok da şaşmadı.</p>
			<p>“Benim yerimde mi?” diye tekrarladı.</p>
			<p>“Evet.”</p>
			<p>Daniel omuz silkti. Sonra, “Bu hikâyede baştan sona sen kazançtasın,” dedi.</p>
			<p><a id="GBS.0358.01"/>Mathieu alayla güldü. Daniel, “Özgürsün,” diye anlattı.</p>
			<p>“Hayır,” dedi. “İnsan bir kadını terk ettiği için özgür olmaz.”</p>
			<p>Daniel ona merakla baktı.</p>
			<p>“Sabah buna inanıyordun ama?”</p>
			<p>“Bilmiyorum. Açık, belli bir şey değildi bu. Hiçbir şey açık, belli değil. Gerçek olan şu ki, ben Marcelle’i bir hiç uğruna terk ettim.”</p>
			<p>Ilık bir gece rüzgârının usul usul kımıldattığı perdelere bakıyordu.<a id="GBS.0358.02"/> Yorgundu.</p>
			<p>“Hiç uğruna,” diye tekrarladı. “Bütün bu hikâyede ben ret ve inkârdan başka bir şey değilim. Yaşamımda Marcelle yok artık. Ama ondan ötesi duruyor.”</p>
			<p>“Nasıl?”</p>
			<p>Mathieu belli belirsiz bir hareketle odayı gösterdi:</p>
			<p>“Bunlar, geri kalanlar, hepsi...”</p>
			<p>Daniel onu büyülüyordu. “Gerçek özgürlük bu mu?” diye düşündü. “Daniel bir şey yaptı; şimdi, artık geri dönemez: Ardında,<a id="GBS.0358.03"/> nedenini daha şimdiden anlamaz olduğu, bilinmedik ama altüst edecek bir davranışın bulunmasını kim bilir ne kadar yadırgıyor. Ben, yaptıklarımın hepsini, hiç uğruna yapıyorum; sanki birileri hareketlerimin devamını, sonucunu benden çalıyor; yaşamımda her şey, sanki ben onları yeniden, bir daha yapabilirmişim gibi gelip geçiyor. Çaresiz, geri dönülmez bir şey yapabilmek için neleri feda etmem gerek,<a id="GBS.0358.04"/> bilmiyorum.”</p>
			<p>Yüksek sesle, “Önceki gün, İspanyol milislerine katılmak isteyen birini gördüm,” dedi.</p>
			<p>“Eee, ne olmuş?”</p>
			<p>“Hiç, kovalamışlar herifi. Bombok bir hali vardı.”</p>
			<p>“Bunu niye anlatıyorsun bana?”</p>
			<p>“Bilmem. Laf olsun diye.”</p>
			<p>“İspanya’ya gitmeyi mi düşündün?”</p>
			<p>“Evet. Ama gidecek kadar değil.”</p>
			<p>Sustular. Sonra Daniel sigarasını fırlatırken, “Şu anda altı ay sonrayı<a id="GBS.0358.05"/> yaşıyor olmak isterdim,” dedi.</p>
			<p>“Ben istemezdim,” dedi Mathieu. “Altı ay sonra, şimdi neysem gene o olacağım.”</p>
			<p>“Pişmanlıklar hariç,” dedi Daniel.</p>
			<p>Kalktı.</p>
			<p>“Sana Clarisse’te iki kadeh bir şey ikram edeyim,” dedi.</p>
			<p>“Hayır,” dedi Mathieu. “Bu gece sarhoş olmak istemiyorum. Sarhoş olsaydım ne halt ederdim, bilmiyorum.”</p>
			<p>“Olağandışı bir şeyler yapmazdın herhalde. Demek gelmiyorsun?”</p><div style="display:none;"><a id="GBS.0359.01"/></div>
			<p>“Hayır. Sen beş on dakika daha oturmak istemez miydin?”</p>
			<p>“İçmek istiyorum,” dedi Daniel. “Hoşça kal!”</p>
			<p>Mathieu, “Güle güle,” dedi. “Seni... yakında görür müyüm?”</p>
			<p>Daniel bir an bocalamış göründü:</p>
			<p>“Sanırım bu biraz zor olacak. Marcelle yaşamımda hiçbir değişiklik yapmak istemediğini söylüyor ama sanırım seninle görüştüğümü bilmek ona azap verir.”</p>
			<p>Mathieu, haşin bir sesle, “Ya,”<a id="GBS.0359.02"/> dedi. “Pekâlâ! Öyleyse güle güle, şansın açık olsun.”</p>
			<p>Daniel ona yanıt vermeden gülümsedi ve Mathieu birden, “Benden nefret ediyorsun,” dedi.</p>
			<p>Daniel ona yaklaştı, elinin beceriksiz, utangaç bir hareketiyle hafifçe omzunu okşadı.</p>
			<p>“Şu anda değil,” dedi.</p>
			<p>“Ama yarın...”</p>
			<p>Daniel yanıt vermeden başını önüne eğdi.</p>
			<p>“Hoşça kal!”</p>
			<p>“Güle güle,” dedi Mathieu.</p>
			<p>Daniel çıktı. Mathieu<a id="GBS.0359.03"/> pencereye doğru yürüdü ve perdeleri çekti. Tatlı, huzur verici bir geceydi, tatlı ve mavi; rüzgâr bulutları sürükleyip götürmüştü, damların üstünde yıldızlar pırıldıyordu. Parmaklığa yaslandı ve uzun uzun esnedi. Hemen aşağıda, sokakta, rahat adımlarla bir adam yürüyordu. Huygens Sokağı ile Froidevaux Sokağı’nın köşesinde bir an durup başını kaldırdı ve göğe baktı: Daniel’di. Maine Caddesi’nden<a id="GBS.0359.04"/> doğru peş peşe dalgalar halinde bir müzik yayılıyordu, bembeyaz bir ışık, oluk gibi gökyüzünde kaydı; bir bacanın üstünde birkaç saniye oyalandı, sonra çatıların ardında kayboldu. İnsana mutlu tatilleri, kır eğlencelerini duyuran, renk renk fenerleri, ışıkları, sesleriyle bir köy düğünü gecesiydi bu. Mathieu, Daniel’in köşeyi dönüp kaybolduğunu gördü ve, “Yalnız kalıyorum,” diye düşündü. Yalnız<a id="GBS.0359.05"/> ama eskisinden daha özgür değil! Dün kendi kendine, “Marcelle olmasaydı...” demişti. Ama bu bir yalandı. “Kimse özgürlüğüme köstek vurmadı benim. Onu benim kendi yaşamım içti, tüketti.” Pencereyi kapadı ve odaya döndü. İviç’in kokusu hâlâ oradaydı, havada dalgalanıyordu. Mathieu kokuyu içine çekti ve bu karmakarışık günü yeniden yaşadı. “Bir hiç için bir sürü gürültü,” diye düşündü. Hiç için: Bu<a id="GBS.0360.01"/> yaşam ona hiç için bağışlanmıştı, kendisi hiçti ve buna karşın değişmeyecekti artık: O olmuştu, tamamlanmıştı. Ayakkabılarını çıkardı ve bir an, koltuğun kenarına oturmuş, elinde ayakkabısı, hareketsiz kaldı: Boğazında hâlâ romun şekerli sıcağı duruyordu. Esnedi; günü sona ermişti, gençliğiyle de işi bitmişti. Denenmiş, tartılmış ahlak kalıpları şimdiden, usul usul, gizlice ona yardım öneriyordu:<a id="GBS.0360.02"/> Doğru yolu bulmuş bir Epikurosçuluk vardı, gülümseyen hoşgörü vardı, alınyazısı ve sorumluluk kavramları vardı, stoacılık vardı; kısası, işini bilen bir keyif ehli ustalığıyla boşa harcanmış bir yaşamın her an tadına bakmak için ne gerekiyorsa hepsi vardı. Ceketini çıkardı, kravatını çözmeye davrandı. Esneyerek, kendi kendine tekrarladı: “Gerçek bu, her şeye karşın gerçek; akıl çağına gelmişim ben.”</p><div style="display:none;"><a id="GBS.0360.03"/></div>
		</section>
  <div style="display:none;"><a id="GBS.0360.04"/></div></body>
</html>