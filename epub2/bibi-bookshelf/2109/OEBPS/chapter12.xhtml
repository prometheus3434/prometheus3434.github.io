<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Akıl Çağı</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:2760bda4-a9d0-9308-1688-1ad431659f20"/>
	</head>
	<body xmlns:epub="http://www.idpf.org/2007/ops" class="chapter" epub:type="chapter"><div style="display:none;"><a id="GBS.0243.01"/></div>
    <section>
      <h1 class="baslik">XII</h1>
			<p>“Saat onda, Dôme’da.” Mathieu uyanmıştı. Şu yatağın üzerindeki beyaz bezden küçük dağ, sol eliydi. Eli acıyordu ama bütün benliği canlı bir mutluluk içindeydi.</p>
			<p>“Saat onda, Dôme’da.” İviç, “Ben, sizden önce giderim,” demişti, “çünkü bütün gece gözümü kırpmayacağımı biliyorum.” Saat dokuzdu, yataktan fırladı. “Saçlarını başka türlü tarayacak,” diye düşündü.</p>
			<p>Panjurları açtı.<a id="GBS.0243.02"/> Sokakta kimseler yoktu, gök kül rengi ve basıktı, hava dünkü kadar sıcak değildi, gerçek bir sabahtı bu. Banyonun musluğunu açtı, başını serin suyun altına soktu: “Ben de bu sabahın içindeyim.” Yaşamı, ağır kıvrımlar halinde ayaklarının dibine yığılmıştı, henüz etrafını çevreliyor, onu köstekliyordu; ama Mathieu bir atlayışta ondan sıyrılacak, onu ölü bir deri gibi ardında bırakacaktı. Yatak,<a id="GBS.0243.03"/> yazı masası, lamba, yeşil koltukları demirden yapılmış sıradan şeylerdi; geceyi bir otel odasında geçirmişti. Çabucak giyindi ve ıslık çalarak merdiveni indi.</p>
			<p>Kapıcı, “Size bir mektup var,” dedi.</p>
			<p>Marcelle! Mathieu birden boğazının derinliğinde zehir gibi bir tat duydu. Marcelle’i unutmuştu. Kapıcı sarı bir zarf uzattı, mektup Daniel’dendi.</p>
			<p>“Sevgili Mathieu,” diyordu Daniel, “sağda<a id="GBS.0243.04"/> solda araştırdım ama ne yazık ki istediğin parayı toparlayamadım. İnan ki çok üzgünüm. Öğleyin bana uğrayabilir misin? Şu mesele hakkında konuşmak istiyorum seninle. Selamlar.”</p>
			<p>“Pekâlâ,” diye düşündü Mathieu, “gidelim bakalım. Parayı vermiyor ama anlaşılan başka bir çare bulmaya uğraşıyor.” Yaşamak kolay görünüyordu şimdi ona, kolay olması gerekti. Sarah ne yapar yapar, doktoru birkaç gün<a id="GBS.0243.05"/> daha beklemeye kandırırdı, olmazsa parayı sonradan Amerika’ya yollayabilirlerdi.</p>
			<p>İviç oradaydı, karanlık bir köşede oturmuştu. Mathieu önce onun sarılı elini gördü.</p>
			<p>Tatlı bir sesle, “İviç,” dedi.</p>
			<p>Kız gözlerini kaldırıp baktı. Mathieu, onun o üç köşeli, yalancı yüzünü gördü; İviç gene o yanaklarının yarıdan fazlasını gizleyen perçemleri, o küçük, ahlaksız saflığı ile gelmişti; saçlarını<a id="GBS.0244.01"/> başka türlü taramamıştı</p>
			<p>Mathieu kederle, “Biraz uyudunuz mu bari?” diye sordu.</p>
			<p>“Hiç.”</p>
			<p>Oturdu. İviç, onun sarılı ellerine baktığını fark edince kendi elini usulca masanın altına çekti. Garson yaklaştı. Mathieu’yü tanıyordu.</p>
			<p>“Nasılsınız Mösyö?”</p>
			<p>“İyi,” dedi Mathieu. “Bana bir çay getirin, iki de elma lütfen.”</p>
			<p>Mathieu’nün, gecenin anılarından sıyrılabilmek için kendini zorladığı<a id="GBS.0244.02"/> kısa bir sessizlik oldu; sonra kalbinin artık bomboş olduğunu duyduğu an, başını kaldırarak baktı.</p>
			<p>“Keyifsiz görünüyorsunuz,” dedi. “Sınavı mı düşünüyorsunuz?”</p>
			<p>İviç yalnızca dudaklarını bükmekle yetindi ve Mathieu sustu. Boş masalara bakıyordu. Bir kadın, diz çökmüş, taşları yıkıyordu. Dôme yeni yeni uyanıyordu, sabahtı. Tekrar uyuyabilmek için önlerinde on beş saat vardı. İviç alçak sesle,<a id="GBS.0244.03"/> sinirli, konuşmaya başlamıştı.</p>
			<p>“İkide,” dedi. “Halbuki saat daha dokuz buçuk. Elimin altında saatlerin birer birer eridiğini hissediyorum.”</p>
			<p>Saçlarını bir delinin asabi hareketleriyle çekiştirmeye başlamıştı gene, bu dayanılır şey değildi.</p>
			<p>“Büyük bir mağazaya beni satıcı olarak alırlar mı acaba?” diye sordu.</p>
			<p>“Bunu aklınıza bile getirmeyin İviç, öldürücü bir iştir.”</p>
			<p>“Peki manken<a id="GBS.0244.04"/> olarak?”</p>
			<p>“Biraz ufak tefeksiniz ama gene de bir denemeye değer.”</p>
			<p>“Laon’da kalmamak için her şeyi yapabilirim. Bulaşık bile yıkarım.” Sonra kaygılı ve biraz ihtiyar bir yüzle, “Böyle durumlarda gazetelere ilan verilir, değil mi?” diye sordu.</p>
			<p>“Bakın İviç, bunları konuşacak zaman buluruz nasıl olsa. Şimdilik daha sınıfta kalıp kalmadığınız belli değil.”</p>
			<p>İviç omuz silkti ve Mathieu<a id="GBS.0244.05"/> aceleyle devam etti:</p>
			<p>“Hem gerçekten kalmış bile olsanız, bu her şeyin sonu demek değil ki? Mesela, siz bir iki ay için Laon’a dönersiniz, ben burada size uygun bir şeyler bulurum.”</p>
			<p>Saf bir adam telaşıyla onu inandırmaya uğraşıyordu ama hiç umudu yoktu; bir iş bulsa bile İviç bir hafta sonra kendini kapı dışarı attırmanın yolunu bulurdu.</p>
			<p>İviç öfkeyle, “İki ay Laon’da...” dedi. “Orayı<a id="GBS.0245.01"/> hiç bilmediğiniz nasıl da belli. Yaşanılır yer değil orası.”</p>
			<p>“Nasıl olsa tatilinizi geçirmeye gideceksiniz.”</p>
			<p>“Evet ama orada beni nasıl karşılayacaklar bakalım.”</p>
			<p>Sustu. Mathieu tek kelime söylemeden ona baktı, yüzü her sabah olduğu gibi taptazeydi. Gece onun üzerinden kayıp geçmişti. Hiçbir şey onda iz bırakmıyor, diye düşündü. Sonra kendini tutamayarak sordu:</p>
			<p>“Saçlarınızı kaldırmadınız<a id="GBS.0245.02"/> mı?”</p>
			<p>İviç, hırçın bir sesle, “Görüyorsunuz ya,” dedi, “kaldırmadım.”</p>
			<p>Mathieu, biraz sinirli, “Dün gece bana söz vermiştiniz,” dedi.</p>
			<p>“Sarhoştum.” Sonra Mathieu’ye acı vermek ister gibi tekrar etti: “Öyle sarhoştum ki kendimi bilmiyordum.”</p>
			<p>“Bana söz verdiğiniz zaman o kadar sarhoş görünmüyordunuz.”</p>
			<p>İviç sabırsız bir hareket yaptı.</p>
			<p>“Eh pekâlâ, ne olacak? Şu insanlar ne tuhaftır,<a id="GBS.0245.03"/> bir söz vermektir tutturmuşlar...”</p>
			<p>Mathieu yanıt vermedi. Sanki birileri ona peş peşe, cevabı çok zor sorular soruyordu. Akşam olmadan beş bin frangı nasıl bulmalı? Gelecek yıl İviç’in Paris’e dönebilmesi için ne yapmalı? Şimdi Marcelle’e karşı nasıl bir tavır takınmalı? Kendine gelmeye, geceden beri bütün düşüncelerinin derinliklerinde dolaşan bu yanıtsız sorular üzerinde durmaya vakti yoktu.<a id="GBS.0245.04"/> Kimim ben? Yaşamı ne uğruna harcadım? Bu yeni kaygıdan kurtulmak ister gibi başını çevirince, terasta birini arar gibi bakınan Boris’in ince siluetini gördü.</p>
			<p>Keyfi kaçarak, “Boris geldi,” dedi. Sonra içinde uyanan tatsız bir kuşkuyla sordu: “Onun buraya gelmesini siz mi söylediniz?”</p>
			<p>İviç hayretle, “Yok canım,” dedi. “Onunla öğleyin buluşacaktık, çünkü o dün gece Lola’yla kaldı. Şu suratının<a id="GBS.0245.05"/> rengine bakın!”</p>
			<p>Boris görmüştü. Onlara doğru yürüdü. Gözleri kocaman kocaman açılmıştı, dimdik bakıyordu, rengi bembeyazdı. Gülümsüyordu.</p>
			<p>Mathieu, “Merhaba,” diye seslendi.</p>
			<p>Boris iki parmağını şakağına doğru götürerek her günkü selamı tekrarlamak istedi ama eli yanına düştü; sonra elleriyle masaya yaslandı, tek kelime söylemeden bütün bedeniyle öne arkaya sallanmaya başladı. Hâlâ gülümsüyordu.</p><div style="display:none;"><a id="GBS.0246.01"/></div>
			<p>İviç, “Ne oluyorsun?” dedi. “Frankenstein’a dönmüşsün.”</p>
			<p>“Lola öldü,” dedi Boris.</p>
			<p>Budala bir inatla dimdik önüne bakıyordu. Mathieu birkaç saniye anlayamadan ona baktı, sonra birden içini çılgın bir şaşkınlık doldurdu:</p>
			<p>“Lola, ne?”</p>
			<p>Boris’e bakıyordu, ona hemen bir şeyler sormak imkânsızdı. Kolundan yakaladı ve İviç’in yanına oturttu, Boris bir robot gibi tekrarladı:</p>
			<p>“Lola<a id="GBS.0246.02"/> öldü.”</p>
			<p>İviç kardeşine sonuna kadar açılmış gözlerle bakıyordu. Sandalyesinin üzerinde biraz geri çekilmişti, sanki ona dokunmaya korkuyordu.</p>
			<p>“İntihar mı etti?” diye sordu.</p>
			<p>Boris yanıt vermedi ve elleri titremeye başladı.</p>
			<p>İviç sinirli bir sesle, “Söyle,” dedi, “söylesene, intihar mı etti ha? İntihar mı etti?”</p>
			<p>Boris’in gülüşü korkulu bir şekilde genişledi, dudakları dans ediyor<a id="GBS.0246.03"/> gibiydi. İviç saçlarını çekiştirerek kıpırdamadan ona bakıyordu. Mathieu öfkelenerek, “Anlamıyor,” diye düşündü.</p>
			<p>“Peki,” dedi, “bırakın bunları şimdi. Sonra anlatırsınız.”</p>
			<p>Boris gülmeye başlamıştı.</p>
			<p>“Eğer siz... Eğer siz...” diye kesik kesik hıçkırıyordu.</p>
			<p>Mathieu parmaklarının ucuyla sessiz ve bıçak gibi bir tokat attı. Boris birden durdu, kahkahası dudaklarında dondu. Mathieu’ye<a id="GBS.0246.04"/> baktı, sonra kendini koyuverdi ve ağzı açık, yüzünde aptalca bir durgunlukla yığılıp kaldı. Üçü de susuyorlardı ve ölüm, kutsal ve sahipsiz, aralarındaydı. O olmuş bir şey değildi, o bir ortamdı; öylesine bir yaygın maddeydi ki Mathieu arasından kahve fincanını, siyah mermer masayı ve İviç’in soylu ve hain yüzünü görüyordu.</p>
			<p>Garson, “Mösyö ne emrediyorlar?” diye sordu.</p>
			<p>Sokulmuştu ve Boris’e<a id="GBS.0246.05"/> belirsiz bir alayla bakıyordu.</p>
			<p>Mathieu, “Çabuk bir konyak getirin,” dedi. Sonra doğal sesle, “Mösyö’nün işi var, gidecek,” diye ekledi.</p>
			<p>Garson gitti ve çabucak elinde bir şişe ve bir kadehle döndü. Mathieu, içini yumuşacık ve bomboş hissediyordu; şu anda yalnızca gecenin yorgunluğunu duyuyordu.</p>
			<p>Boris’e, “İçin şunu,” dedi.</p>
			<p>Boris uslu bir çocuk gibi söz dinledi. Kadehi yere bıraktı,<a id="GBS.0247.01"/> sonra kendi kendine konuşur gibi mırıldandı:</p>
			<p>“Hiç fena değil.”</p>
			<p>İviç, ona yaklaşarak, “Küçüğüm,” dedi, “küçüğüm benim.”</p>
			<p>Boris’e sevecenlikle gülümsedi, saçlarını yakaladı, kafasını sarstı. Boris birden rahatlamış gibi içini çekti.</p>
			<p>“Buradasın, değil mi,” dedi. “Ellerin sıcacık.”</p>
			<p>“Hadi anlat artık,” dedi İviç. “Öldüğüne emin misin?”</p>
			<p>Boris zorlukla konuşarak, “Gece uyuşturucu<a id="GBS.0247.02"/> aldı,” dedi. “Aramız açıktı.”</p>
			<p>İviç heyecanla, “O halde kendini öldürmüş,” dedi. “Öyle ya!”</p>
			<p>“Bilmiyorum,” dedi Boris.</p>
			<p>Mathieu şaşkınlıkla İviç’e bakıyordu. Kardeşinin elini sevgiyle okşuyordu ama üst dudağı küçük beyaz dişlerini meydana çıkararak acayip bir şekilde bükülmüştü. Boris ağır bir sesle anlatmaya başladı. Sanki onlara söylemiyor gibiydi:</p>
			<p>“Odaya çıktık, o eroin aldı. Daha<a id="GBS.0247.03"/> önce de locasında, kavga ettiğimiz sıra almıştı.”</p>
			<p>“O ikinci kereydi,” dedi Mathieu. “Bana öyle geldi ki, siz İviç’le dans ettiğiniz zaman da almıştı.”</p>
			<p>Boris bıkkınlıkla, “İyi,” dedi. “O halde üç oluyor. Üç kere. Hiçbir zaman bu kadar birden, üst üste almazdı. Konuşmadan yattık. Yatakta sağa sola kıvranıp duruyordu, uzun zaman uyuyamadım. Sonra o sakinleşti, ben de uyumuşum.”</p>
			<p>Kadehi<a id="GBS.0247.04"/> sonuna kadar içti, sonra devam etti:</p>
			<p>“Sabah müthiş bir sıkıntıyla uyandım, boğuluyordum. Koluydu, kolu boynuma dolanmıştı. ‘Çek kolunu, beni boğacaksın!’ dedim. Kıpırdamadı. Barışmak için bana sarıldığını sandım, kolunu tuttum, buz gibiydi. ‘Neyin var?’ diye sordum. Yanıt vermedi. O zaman kolunu olanca gücümle ittim, neredeyse yataktan yere yuvarlanacaktı, fırlayıp kalktım, bileğinden yakalayıp<a id="GBS.0247.05"/> çektim, onu döndürüp yüzüstü getirdim. Gözleri açıktı.” Boris bir çeşit öfkeyle, “Gözlerini gördüm,” dedi. “Gözlerini gördüm, ölünceye kadar unutmayacağım gözlerini...”</p>
			<p>“Benim küçücüğüm,” dedi İviç.</p>
			<p>Mathieu, Boris’e acıyabilmek için kendini zorluyordu ama acıyamadı; Boris, onu İviç’ten de çok şaşırtıyordu. Sanılırdı ki Boris, öldüğü için Lola’yı suçluyor, ona kızıyordu.</p>
			<p>Genç adam anlamsız<a id="GBS.0248.01"/> bir sesle devam etti.</p>
			<p>“Giysilerimi aldım, giyindim,” dedi. “Beni odasında görmelerini istemiyordum. Aşağıda kimse yoktu, çıkarken beni görmediler. Bir taksiye atladım, geldim.”</p>
			<p>İviç usulca, “Üzülüyor musun?” diye sordu. Boris’e doğru çok da heyecanlanmadan eğilmişti, sanki bir öğüt bekler gibiydi.</p>
			<p>“Bak bana!” diye ısrar etti. “Üzgün müsün?”</p>
			<p>Boris, “Ben,” diye kekeledi, “ben...”<a id="GBS.0248.02"/> İviç’e bakıyordu, sonra birden, “Korktum,” dedi, “müthiş bir şey bu!”</p>
			<p>Garson geçiyordu, çağırdı:</p>
			<p>“Bir konyak daha.”</p>
			<p>Garson gülümseyerek, “Bu da çok acele mi olsun?” diye sordu.</p>
			<p>Mathieu sertçe, “Hadi,” dedi, “çabuk getirin.”</p>
			<p>Boris, onu şaşırtıyordu. O kuru ve katı güzelliğinden eser kalmamıştı şimdi; yeni yüzü İviç’e çok fazla benziyordu. Mathieu, Lola’nın bir otel odasındaki<a id="GBS.0248.03"/> yatağın üzerinde yatan cansız bedenini düşündü. Siyah melon şapkalı adamlar odaya girecekti, bu nefis kadın vücudunu görev duygusuyla karışık bir şehvetle seyredecekler, sonra örtüleri bir yana atıp polis müfettişliğinin böyle tatlı tarafları olduğunu düşünerek, yara bere var mı, diye araştıracaklardı. Mathieu ürperdi.</p>
			<p>“Orada yapayalnız mı şimdi?” diye sordu.</p>
			<p>Boris kuşkucu bir tavırla,<a id="GBS.0248.04"/> “Evet,” dedi, “onu öğleden önce bulamazlar. Hizmetçi kadın her gün onu o saatte uyandırır.”</p>
			<p>“İki saat sonra,” dedi İviç.</p>
			<p>Abla tavırlarını sürdürüyordu. Kardeşinin saçlarını acıyan ama yüksekten bakan bir gülümsemeyle okşuyordu. Boris kendini bu okşayışlara bırakmıştı. Birden bağırdı:</p>
			<p>“Hay Allah belasını versin.”</p>
			<p>İviç sıçradı. Boris argo konuşmayı severdi ama böyle heyecanlanıp<a id="GBS.0248.05"/> küfretmezdi. Korkuyla, “Ne var, ne oldu?” diye sordu.</p>
			<p>“Boku yedim,” dedi Boris.</p>
			<p>“Neden?”</p>
			<p>“Mektupları bırakıp geldim, ne ahmaklık!”</p>
			<p>Mathieu anlayamamıştı.</p>
			<p>“Ona yazdığınız mektuplar mı?” diye sordu.</p>
			<p>“Evet.”</p>
			<p>“Eee, ne olur?”</p>
			<p>“Ne mi olur?.. Doktor gelince eroin alıp öldüğü anlaşılacak.”</p>
			<p>“Yani siz mektuplarınızda eroinden mi söz ediyordunuz?”</p>
			<p>Boris küskün bir<a id="GBS.0249.01"/> sesle, “Ee, evet,” dedi. Mathieu, onun rol yaptığından şüphelendi.</p>
			<p>“Siz de mi zehir kullanıyordunuz?” dedi. Biraz incinmişti, çünkü Boris, ona hiç bundan bahsetmemişti.</p>
			<p>“Ben... bazı benim de aldığım oldu. Ya bir ya da iki kere iş olsun diye, meraktan. Sonra mektuplarda zehir satan bir heriften de söz etmişti, Boule-Blanche’dan bir herif. Bir kere Lola için ona gitmiştim. Herifin benim<a id="GBS.0249.02"/> yüzümden başının belaya girmesini istemem.”</p>
			<p>İviç, “Sen delisin Boris,” dedi, “böyle şeyleri nasıl yazabildin?”</p>
			<p>“Belki de mektupları bulamazlar,” dedi Mathieu.</p>
			<p>“İlk bulacakları odur. Hiçbir şey olmasa beni tanık olarak dinlerler.”</p>
			<p>“Hii, babam,” dedi İviç, “küplere binecek!”</p>
			<p>“Belki de beni Laon’a çağırır, bankanın birine sokar. Yapar da.”</p>
			<p>İviç korkutucu bir sesle, “Bana arkadaşlık<a id="GBS.0249.03"/> edersin, fena mı,” dedi.</p>
			<p>Mathieu, onlara acıyarak bakıyordu. “Demek bu kadar bunlar,” diye düşündü. İviç az önceki yüksekten bakan abla değildi. Birbirlerine sokulmuş, sapsarı, altüst iki küçük ihtiyara benziyorlardı. Bir sessizlik oldu, sonra Mathieu, Boris’in ona yan gözle baktığını hissetti, dudaklarının kenarlarında kurnaz bir anlam vardı, güçsüz, acınacak bir kurnazlık. “Bir şeyler tasarlıyor,”<a id="GBS.0249.04"/> diye düşündü. Mathieu sinirlenmişti. Sordu:</p>
			<p>“Hizmetçi onu uyandırmaya öğlene doğru mu gelir dediniz?”</p>
			<p>“Evet. Lola yanıt verene kadar kapıyı vuruyor.”</p>
			<p>“Pekâlâ. Saat on buçuk, rahat rahat geri dönecek ve mektuplarınızı alacak kadar vaktiniz var. Bir taksiye binin isterseniz ama otobüsle de gidebilirsiniz.”</p>
			<p>Boris gözlerini kaçırdı.</p>
			<p>“Oraya dönemem bir daha.”</p>
			<p>Mathieu, “Tamam,”<a id="GBS.0249.05"/> diye düşündü. “Şimdi olan oldu işte.”</p>
			<p>“Gerçekten gidemez misiniz?”</p>
			<p>“Yapamam, imkânı yok.”</p>
			<p>Mathieu, İviç’in ısrarla kendisine baktığını fark etti:</p>
			<p>“Mektuplar nerede?” diye sordu.</p>
			<p>“Pencerenin önünde küçük siyah bir sandık var, onun içinde. Sandığın üzerinde bir de valiz var, onu bir kenara koyuverin. Sandığın içinde bir sürü mektup var, benimkiler sarı kurdeleyle bağlı.”</p>
			<p><a id="GBS.0250.01"/>Bir an sustu, sonra ilgisiz bir tavırla devam etti:</p>
			<p>“Para da var sandıkta. Yüzlükler, binlikler dolu...”</p>
			<p>Yüzlükler binlikler... Mathieu usulca ıslık çaldı. “Oğlan kurnaz,” diye düşündü. “Her şeyi tasarlamış, hatta ödeyeceği parayı bile.”</p>
			<p>“Sandık kilitli mi?”</p>
			<p>“Evet, anahtar Lola’nın çantasındadır. Çanta yatağın başucundaki masanın üzerinde. Bir deste anahtar var, sandığınki sarı,<a id="GBS.0250.02"/> küçük, yassı bir anahtar.”</p>
			<p>“Odası hangisi?”</p>
			<p>“Üçüncü kat, 21 numara, soldan ikinci oda.”</p>
			<p>“İyi,” dedi Mathieu, “gidiyorum.”</p>
			<p>Kalktı. İviç hâlâ bakıyordu. Boris rahatlamış görünüyordu, yeniden güzelleşen yüzünü Mathieu’ye doğru kaldırarak zarif bir hareketle alnına dökülen saçları geriye attı. Korkak bir gülümsemeyle, “Soran olursa Bolivar’ı aradığınızı söylersiniz, “Kamçatka’da şarkı<a id="GBS.0250.03"/> söyleyen zenciyi,” dedi, “iyi tanırım, o da üçüncü katta kalıyor.”</p>
			<p>Mathieu, “Siz ikiniz, beni burada bekleyin,” dedi.</p>
			<p>Elinde olmadan emreden bir tonla konuşmuştu. Daha yumuşak ilave etti:</p>
			<p>“Bir saate kadar dönerim herhalde.”</p>
			<p>“Sizi burada bekleyeceğiz,” dedi Boris. Sonra hayranlık ve heyecandan titreyen bir sesle, “Bulunmaz bir insansınız...” dedi.</p>
			<p>Mathieu, Montparnasse Bulvarı’nda<a id="GBS.0250.04"/> yürüdü, sonunda yalnız kalabildiği için memnundu. Ardında Boris’le İviç alçak sesle konuşmaya başlamışlardı herhalde. Konuşacaklar, o değerli ve sır dolu dünyayı, kendi dünyalarını yeniden yaratacaklardı. Ama Mathieu şimdi bunu düşünemezdi. Geçmiş gecenin kaygıları, paramparça, bölük pörçük çevresini sarmıştı. İviç’e olan aşkı, Marcelle’in gebeliği, para ve sonra ortada kör bir leke, ölüm.<a id="GBS.0250.05"/> Elini yüzünde gezdirdi, yanaklarını bastırarak birkaç kere, “Uf!” diye inledi. “Zavallı Lola! Ben, onu seviyordum.” Ama onun ardından kederlenmek Mathieu’ye düşmezdi. Bu ölüm lanetlenmiş bir ölümdü, kimse ona gönül dolusu hak vermemiş, kimse onu hoş görmemişti. Ölüm, korkudan çılgına dönmüş küçük bir ruha, ağır bir taş gibi düşmüştü; orada gitgide büyüyen halkalar yapmış ve kaybolmuştu. Bu ölümü düşünmek<a id="GBS.0251.01"/> ve affettirmek ödevi, ağır ve ezici bir sorumluluk halinde o küçük ve korkmuş ruha düşüyordu. Yalnız bir saniye, kısacık bir saniye Boris’in ruhunda bir keder kıvılcımı parlayabilseydi... Ama o yalnızca korku ve nefret duymuştu. Lola’nın ölümü sonsuzluğa dek dünyamızın dışında, ötesinde kalacak, bitmeyen bir pişmanlık gibi sonsuzluğa dek yerlerde sürünecekti. “Tıpkı gebermiş bir köpek gibi!”<a id="GBS.0251.02"/> Bu dayanılmaz bir düşünceydi. Mathieu haykırdı:</p>
			<p>“Taksi!”</p>
			<p>Otomobilde kendini biraz daha durulmuş hissetti. Hatta sanki birden, İviç’in yaşında olamayışının suçunu affettirebilmiş ya da gençlik bir anda gerçek değerini kaybetmiş gibi içini bir üstünlük duygusu doldurdu. Acı bir gururla, “Onlar şimdi benim elimde,” diye düşündü. Taksinin, otelin kapısında durması doğru olmazdı.</p>
			<p>“Navarin<a id="GBS.0251.03"/> Sokağı ile Martyres Sokağı’nın köşesinde ineceğim.”</p>
			<p>Mathieu, Raspail Bulvarı’nın karanlık yüzlü binalarına bakıyordu. “Onlar, benim elimde şimdi,” diye tekrarladı. Kendini sağlam, ağır ve güçlü hissediyordu. Sonra otomobilin camları karardı, taksi Bac Sokağı’nın gölgeli aralığına sapmıştı ve birden Mathieu, Lola’nın ölmüş olduğunu, az sonra onun odasına gireceğini ve Lola’nın orada, kocaman<a id="GBS.0251.04"/> kocaman açılmış gözleri, donmuş beyaz bedeniyle yattığını olanca gerçekliği ile apaçık gördü. “Lola’ya bakmayacağım,” diye karar verdi kendi kendine. Lola ölmüştü. Bilinci yoktu artık. Ama yaşam devam ediyordu. Uzun yıllar boyunca içinde var olduğu sıcak ve yumuşak hayvan tarafından terk edilince bu yalnız ve çıplak yaşam tükenmemiş, yalnızca durmuştu. O şimdi yankısız çığlıklar, yararsız ve amaçsız<a id="GBS.0251.05"/> umutlarla karanlık pırıltılar, eskimiş ve yıpranmış imgeler ve kokularla dolu; boşlukta kımıldamadan duruyordu; o dünyadan uzaktı, dünyadan uzaktı, gerçek varlığı olmayan, fakat unutulması imkânsız kesin bir gerçek olarak duruyordu; bir maden kadar değişmez bir şeydi; onun bir zamanlar var olmuş bir gerçek olmasına hiçbir güç engel olamazdı, çünkü o değişiminin en son ve en kesin şeklini yaşamıştı,<a id="GBS.0252.01"/> geleceği yoktu onun. Mathieu, “Bir yaşam gelecekle yoğrulmuştur,” diye düşündü, tıpkı insanların boşlukla yoğrulmuş oldukları gibi. Başını öne eğdi, kendi yaşamını düşündü. Gelecek ta içine kadar işlemişti, orada her şey bir bekleyiş, inatçı bir bekleyiş ve bir sonu belirsiz süre, bir vade değil miydi? Çocukluğunun en uzak günleri, “Özgür olacağım,” dediği gün, “Büyüyeceğim, erkek olacağım,”<a id="GBS.0252.02"/> dediği gün, hepsi, bugün bile ona ancak bir gelecekle birlikte var olmuş gibi görünüyordu; sanki her gününün üzerinde küçücük, yuvarlak ve kendine özgü bir gök vardı ve o “gelecek” kendisiydi, şimdiki Mathieu yorulmuş ama hâlâ olgunlaşmakta olan bir adam. O günlerin kendi üzerinde hakları vardı, aradan geçen bunca zamana karşın onlar isteklerinden vazgeçmemişlerdi, huysuz, titizdiler ve Mathieu<a id="GBS.0252.03"/> çoğu zaman acı bir pişmanlık duyuyordu, çünkü bıkkın ve kararsız “bugün”, o geçmiş günlerin artık eskimiş geleceğinden başka bir şey değildi. O günlerin, yirmi uzun yıl beklediği gelecek kendisiydi, o günlerin küçük hırçın çocuğu, çocuk hayallerinin gerçekleştirilmesini ondan, bu yorgun adamdan beklemişti. O günlerde verilmiş sözlerin, çocukça hayaller olarak kalması ya da bir alınyazısının müjdecileri<a id="GBS.0252.04"/> olarak yaşamakta devam etmesi ona bağlıydı. Geçmiş, bugünün eliyle düzeltilmeye, yontulmaya devam ediyordu; her geçen gün büyüklük rüyalarını biraz daha yıkıyordu ve her günün yeni bir geleceği vardı; bekleyişten bekleyişe, gelecekten geleceğe, Mathieu’nün yaşamı ağır ağır akıyordu. Neye doğru?</p>
			<p>Hiçe doğru. Lola’yı düşündü, o ölmüştü ve yaşamı tıpkı Mathieu’nünkü gibi bir bekleyişten ibaret<a id="GBS.0252.05"/> olmuştu. Geçmiş, uzak bir yaz günü, bir küçük kız vardı mutlaka, kızıl bukleli bir çocuk, gelecekte büyük bir sanatçı olmaya karar vermişti ve 1923 yıllarında genç, güzel bir kız, bir şarkıcı, ismini kocaman kocaman harflerle afişlerde göreceği günü sabırsızlıkla bekliyordu. Ve Boris’e olan aşkı, bu büyük, derin ihtiyar kadın aşkı, başladığı andan beri bir bekleyiş, dolması korkuyla beklenen bir<a id="GBS.0253.01"/> vadeydi. Daha dün onun, kahrolarak ve sendeleyerek geleceği beklediğini hissetmişti, daha dün yaşayacağını ve günün birinde Boris’in kendisini seveceğini sanıyordu; en dolu, en mutlu anlar ona sonsuz, nihayetsiz gibi gelmiş, en güzel aşk geceleri bile birer bekleyişten başka bir şey olmamıştı.</p>
			<p>Sanki beklenmiş bir şey yoktu; ölüm bütün bu bekleyişlerin ardından gelmiş ve onları durdurmuştu,<a id="GBS.0253.02"/> kıpırtısız ve dilsiz kalmıştı bekleyişler, amaçsız; anlamsız. Sanki beklenmiş bir şey yoktu. Lola sonunda Boris tarafından sevilebilmiş miydi; bunu kimse asla bilemezdi, sorunun anlamı yoktu. Lola ölmüştü, yapılacak şey kalmamıştı, ne bir okşayış ne bir dua. Bitmeyen bir bekleyişten, karmakarışık, renkli ve usul usul kendi üzerine yığılarak sönmüş bir yaşamdan başka bir şey yoktu. Mathieu birden,<a id="GBS.0253.03"/> “Şu anda ölsem,” diye düşündü, “hiç kimse gerçekten mahvolmuş bir adam mıydım, yoksa kurtulabilmem için henüz umut var mıydı, bilemez.”</p>
			<p>Taksi durdu ve Mathieu indi. “Beni burada bekleyin,” dedi. Caddeyi karşıdan karşıya geçti, otelin camlı kapısını itti, ağır parfüm kokan, karanlık bir hole girdi. Solda, camlı kapının üzerinde emaye bir plaka vardı: “Müdüriyet.” Mathieu camdan içeri kaçamak<a id="GBS.0253.04"/> baktı, oda boş gibiydi, yalnızca bir duvar saatinin tik takları duyuluyordu. Otelin her günkü müşterileri, şarkıcılar, dansözler, zenci cazcılar geç yatar ve geç kalkarlardı. Henüz hepsi uykudaydı. Mathieu, “Merdiveni çok acele çıkmamalıyım,” diye düşündü. Kalbinin hızlı hızlı çarpmaya başladığını hissetti, bacakları yumuşamış gibiydi. Üçüncü katın sahanlığında durdu ve bakındı. Anahtar kapının<a id="GBS.0253.05"/> üzerinde duruyordu. “Ya içeride biri varsa?” Bir an durup dinledi, sonra kapıyı vurdu. Kimse yanıt vermedi. Dördüncü katta birisi sifonu çekti, Mathieu gürül gürül akan, sonra goruldayan bir su sesi duydu. Kapıyı açtı ve girdi.</p>
			<p>Oda karanlıktı ve havada uykunun yapışkan, nemli kokusu duruyordu. Mathieu gözleriyle loşluğu araştırdı; Lola’nın çizgilerinde ölümü okumak için tuhaf bir heves duyuyordu,<a id="GBS.0254.01"/> bu bir çeşit insancıl duyguydu sanki. Yatak solda, odanın sonundaydı. Mathieu, bembeyaz ve iri gözlerle bakan Lola’yı gördü. Alçak sesle, “Lola,” dedi. Lola yanıt vermedi. Korkunç bir şekilde anlamlı ama anlamı çözülemeyecek bir yüzü vardı; göğüsleri çıplaktı, güzel kollarından biri yatakta, boylu boyunca, dimdik uzanmıştı, öbürü örtülerin altında kayboluyordu. Mathieu yatağa yaklaşarak, ‘Lola!’<a id="GBS.0254.02"/> diye tekrarladı. Gözlerini bu dik ve mağrur göğüslerden ayıramıyordu, içinden bu göğüslere dokunmak geliyordu. Birkaç saniye yatağın yanında, kararsız, şaşkın, korkmuş, bütün vücudu hırçın bir arzuyla titreyerek durdu, sonra ani bir hareketle döndü, masanın üzerinden Lola’nın çantasını aldı. Yassı, küçük anahtar çantadaydı. Mathieu anahtarı aldı ve pencereye doğru yürüdü. Perdelerin aralığından<a id="GBS.0254.03"/> kül rengi bir aydınlık içeri süzülüyordu, oda, hareketsiz bir varlıkla doluydu; sandığın önünde diz çöktü, o hareketsiz ve vazgeçilemez varlık arkasındaydı şimdi, kıpırtısız, bir bakış gibiydi. Anahtarı kilide soktu. Kapağı kaldırdı ve ellerini sandığın içine uzattı, parmaklarının ucunda kâğıtlar hışırdadı. Bunlar kâğıt paralardı, pek de çoktu. Bin franklıklar... Paraların ve kâğıtların altına<a id="GBS.0254.04"/> Lola, sarı bir kurdeleyle bağlanmış bir deste mektup saklamıştı. Mathieu mektupları çıkardı, ışığa doğru tuttu, üzerindeki yazılara baktı ve alçak sesle, “Tamam, bunlar!” diye mırıldandı. Ama kalkamıyordu, orada, diz çökmüş, gözleri para yığınına dikili bekliyordu. Birkaç saniye sonra sinirli parmaklarla kâğıtları karıştırmaya başladı, başı dönüyordu, bakmadan, görmeden aldı. “İşte ücretimi aldım,”<a id="GBS.0254.05"/> diye düşündü. Arkasında, uzanmış yatan o ince, uzun, beyaz, gözleri şaşkınlıkla açılmış kadın vardı, kolları hâlâ uzanabilecek, kırmızı tırnakları hâlâ parçalayabilecek gibiydi. Sonra ayağa kalktı ve dizlerini sol eliyle silkeledi. Sağ elinde bir deste kâğıt para vardı. “İşi hallettik,” diye düşündü. Paralara şaşkın gözlerle bakıyordu, “İşi hallettik!” Elinde olmadan kulak veriyor, Lola’nın kıpırtısız<a id="GBS.0255.01"/> bedenini dinliyordu, olduğu yerde çivilenmişti sanki. Kendi kendini inandırmak ister gibi, “İyi,” diye söylendi. Parmakları açıldı ve paralar havada döne döne sandığa döküldü. Mathieu kapağı kapadı, anahtarı kilitte çevirdi, cebine koydu ve sessiz adımlarla odadan çıktı.</p>
			<p>Dışarının aydınlığı gözlerini kamaştırmıştı, şaşkınlıkla, paraları almadım, diye düşündü.</p>
			<p>Eli, merdivenin parmaklığında,<a id="GBS.0255.02"/> bir an durarak düşündü: Korkak herifin biriyim ben! Öfkeden kudurmak için ne varsa aklına getirdi; ama insan hiçbir zaman kendine karşı duyduğu öfkeyle gerçekten deliye dönemezdi. Birden Marcelle’i düşündü, katil pençeli iğrenç ihtiyarı düşündü ve çaresiz bir korkuyla titredi: “Hiçbir şey değildi. Mesele değildi, elimi uzatmam yeterdi, onu ıstıraptan kurtarmak, ömür boyu unutulmayacak bir acıyla<a id="GBS.0255.03"/> ruhunun lekelenmesine engel olmak için elimin bir küçük hareketi yeterdi. Ama yapamadım, korkağım çünkü, güçsüz ve korkak! Vay be, ahlaklı, namuslu çocuk, aslan!” Sonra gözü, elindeki sargıya ilişti. “Ama ateşli, küçük kızlara fiyaka satmak için kendimi bıçaklamayı bile göze alabiliyorum,” diye acı acı söylendi. “Kendime değer vermeyi öğrenemedim.” Marcelle, o ihtiyar cadıya gidecekti, başka seçenek<a id="GBS.0255.04"/> yoktu; cesaret ve güç gösterme borcu onun payına düşüyordu, korku ve tiksintiye o göğüs gerecekti, o sırada saygıdeğer Mathieu bir bistroda, önünde bir kadeh konyak, heyecanını yatıştırmak için kafayı çekecekti. Korkuyla, “Hayır!” diye düşündü. “Oraya gitmeyecek, evleneceğim onunla, madem bu kadar ahlaklıyım...” Yaralı elini parmaklığa bastırarak tekrar etti, “Evleneceğim onunla,” ve birden<a id="GBS.0255.05"/> boğulur gibi oldu. Mırıldandı: “Hayır! Hayır!” Başını geriye atarak derin nefesler aldı ve döndü, koridoru geçti, odaya girdi. Sırtını kapıya dayayarak durdu ve gözleriyle karanlığı araştırarak bekledi.</p>
			<p>Çalmaya yetecek cesareti olup olmadığını bile bilmiyordu. Odanın ortasına doğru gelişigüzel iki adım attı ve Lola’nın yemyeşil yüzünü, sonuna kadar açık ve kendisine bakan gözlerini gördü.</p><div style="display:none;"><a id="GBS.0256.01"/></div>
			<p>“Kim var orada?” diye sordu Lola.</p>
			<p>Sesi güçsüz, ama hırçındı. Mathieu iliklerine kadar ürperdi, sonra birden, sersem budala, diye düşündü.</p>
			<p>“Mathieu,” dedi, “Mathieu!”</p>
			<p>Uzun bir sessizlik oldu, sonra Lola sordu:</p>
			<p>“Saat kaç?”</p>
			<p>“On bire çeyrek var.”</p>
			<p>“Başım ağrıyor,” dedi Lola. Yorganı çenesine kadar çekti ve kımıldamadan Mathieu’ye baktı. Yüzünde hâlâ ölümün rengi vardı.</p>
			<p><a id="GBS.0256.02"/>“Boris nerede?” diye sordu.</p>
			<p>Mathieu aceleyle, “Biraz hastaydınız siz,” dedi.</p>
			<p>“Ne oldum?”</p>
			<p>“Buz kesmiştiniz, gözleriniz de açıktı, kımıldamıyordunuz. Boris, sizinle konuşmuş, yanıt vermemişsiniz, o da korkmuş.”</p>
			<p>“Öldü mü sanmış?”</p>
			<p>Mathieu yanıt vermedi.</p>
			<p>“Ha? Öyle değil mi? Beni öldü zannetti.”</p>
			<p>Mathieu kaçamaklı, “Çok korkmuş,” diye yanıt verdi.</p>
			<p>“Uff...” dedi Lola.</p>
			<p><a id="GBS.0256.03"/>Yeniden bir sessizlik oldu. Lola gözlerini kapamıştı, dudakları titriyordu. Kendine gelmek için müthiş bir çaba harcadığı belliydi. Gözleri hâlâ kapalı, “Çantamı verin,” dedi, “başucumdaki masanın üzerinde.”</p>
			<p>Mathieu çantayı uzattı, Lola bir pudriyer çıkardı ve küçücük aynada yüzüne tiksintiyle baktı.</p>
			<p>“Gerçekten ölüden farkım yok,” dedi.</p>
			<p>Çantayı yatağın üzerine bıraktı ve bitkin bir<a id="GBS.0256.04"/> sesle, “Daha iyisine de layık değilim ya...” diye mırıldandı.</p>
			<p>“Başınız mı ağrıyor?”</p>
			<p>“Biraz. Ama akşama doğru geçer, alışkınım.”</p>
			<p>“Bir şeye ihtiyacınız var mı? Doktor çağırayım mı?”</p>
			<p>“Hayır. Bir şey istemem. Demek sizi buraya Boris gönderdi?”</p>
			<p>“Evet. Deli gibiydi.”</p>
			<p>Lola doğrularak, “Şimdi aşağıda mı?” diye sordu.</p>
			<p>“Hayır... Ben Dôme’daydım, anladınız mı, beni aramaya oraya<a id="GBS.0256.05"/> koşmuş. Bir taksiye atlayıp geldim.”</p>
			<p>Lola’nın başı yastığın üzerine düştü.</p>
			<p>“Teşekkür ederim,” dedi.</p>
			<p>Sonra gülmeye başladı, kesik kesik, acı dolu bir gülüştü bu.</p>
			<p>“Oyunu yarıda bırakıp kaçtı demek,” dedi, “oysa bütün fişler onun önündeydi. Sonra da sizi buraya, gerçekten iyice ölmüş olup olmadığımı anlamak için gönderdi.”</p>
			<p>“Lola,” dedi Mathieu.</p>
			<p>“Anlaşıldı,” dedi, “yalan söylemenize<a id="GBS.0257.01"/> gerek yok.”</p>
			<p>Gözlerini kapadı ve Mathieu, onun yeniden bayılacağını sandı. Fakat bir iki saniye sonra kuru bir sesle, “Ona, içini rahat ettirmesini söyleyin,” dedi. “Korkacak bir şey yok. Bazı bana böyle krizler gelir, çok fazla... neyse, o anlar zaten. Kalbim biraz kalleşlik yapıyor. Ona hemen bana gelmesini söyleyin. Bekliyorum. Akşama kadar dışarı çıkmayacağım.”</p>
			<p>“Pekâlâ,” dedi Mathieu.<a id="GBS.0257.02"/> “Gerçekten bir şeye ihtiyacınız yok mu?”</p>
			<p>“Hayır. Gece iyileşmiş olacağım ve şarkı söylemeye gideceğim.”</p>
			<p>Sonra acı bir alayla devam etti:</p>
			<p>“Daha benimle işi bitmedi...”</p>
			<p>“Peki öyleyse, hoşça kalın.”</p>
			<p>Kapıya doğru yürüdü, Lola tekrar seslendi. Yalvaran bir sesle, “Onu buraya çağırmama izin veriyorsunuz, değil mi,” dedi. “Dün gece biraz... biraz küsmüştük birbirimize. Ona dargın<a id="GBS.0257.03"/> olmadığımı söyleyin, ona hiçbir şey sormayacağım artık. Gelsin! Mutlaka, mutlaka gelsin! Rica ederim, yalvarırım size, onun, beni ölmüş bildiğini düşünmek beni deli ediyor.”</p>
			<p>Mathieu ne diyeceğini şaşırmıştı, kekeleyerek, “Peki,” dedi, “şimdi gönderirim onu.”</p>
			<p>Çıktı. Ceketinin iç cebine koyduğu mektup destesi göğsüne batıyordu. “Haberi duyunca suratı ne hale girecek kim bilir,” diye düşündü.<a id="GBS.0257.04"/> “Ona anahtarı vereyim, usulca çantaya koysun.” Neşeli görünebilmek için kendini zorluyordu. “Parayı alsaydım felaketti!” diye düşündü. Ama neşeli değildi, alçaklığının iyi bir sonuca varmasının önemi yoktu, önemli olan, onun parayı alamamış olmasıydı. “Ne olursa olsun, ölmediğine sevindim.”</p>
			<p>Şoför, “Hey, Mösyö buradayım!” diye bağırdı.</p>
			<p>Mathieu döndü, şaşkın, “Ne oluyor?” diye sordu, sonra<a id="GBS.0257.05"/> taksiyi tanıdı. “Ha dedi, siz misiniz?”</p>
			<p>Bindi ve taksi hareket etti. Utanç verici korkaklığını unutmak, zihninden söküp atmak istiyordu. Cebinden mektup destesini çıkardı, kurdeleyi çözdü ve gelişigüzel okumaya başladı. Bunlar Boris’in Paskalya tatilinde Laon’dan yazdığı kısa ve kuru mektuplardı. Bazı yerlerinde eroinden söz edilmişti; ama o kadar belirsiz, o kadar ustalıkla gizlenerek yazılmıştı<a id="GBS.0258.01"/> ki, Mathieu şaştı, ben Boris’in bu kadar dikkatli olacağını hiç sanmazdım, diye düşündü. Mektupların hepsi, “Sevgili Lola” diye başlıyordu, üst tarafı Boris’in, Laon’da geçirdiği günlerin kısa özetlerinden ibaretti. “Babamla atıştık. Bugün yıkandım. Eski bir güreşçiyle tanıştım, bana keç dersi verecek. Bugün bir Henry Clay içtim, ta sonuna kadar külü düşürmedim.” Boris mektupların hepsini<a id="GBS.0258.02"/> aynı sözlerle bitiriyordu: “Seni seviyorum. Öpücükler.” Mathieu, Lola’nın bu mektupları nasıl okuduğunu, daha zarfı açmadan duyacağı hayal kırıklığını içini ezen bir hisle, önceden beklediğini ama gene de her seferinde aynı hayal kırıklığı ile aynı acıyı çektiğini ve kendini aldatabilmek için nasıl çırpındığını, “Aslında beni seviyor ama anlatmasını bilmiyor,” diye nasıl kendine yalan söylediğini<a id="GBS.0258.03"/> görür gibi oluyordu. Ama gene de mektupları saklamış, diye düşündü. Kurdeleyi dikkatle bağladı ve desteyi cebine soktu. “Boris bunları, Lola görmeden sandığa koymanın bir yolunu bulmalı.” Taksi durduğu zaman Mathieu kendini Lola’nın yanı başında hissetti. Ama onu, eski Lola’yı düşündüğü gibi düşünmesine imkân yoktu. Dôme’a girerken ona, bir ölünün haklarını korumakla görevliymiş gibi geldi.</p>
			<p><a id="GBS.0258.04"/>Boris, Mathieu’nün gidişinden beri kıpırdamamış sanılabilirdi. Omuzları düşük, ağzı açık, burun delikleri kısılmış, öylece oturuyordu. İviç kulağına eğilmiş heyecanla bir şeyler anlatıyordu ama Mathieu’nün geldiğini görünce sustu. Mathieu, onlara doğru yürüdü ve mektup destesini masanın üzerine fırlattı.</p>
			<p>“İşte alın!”</p>
			<p>Boris mektupları aldı ve telaşla cebine soktu. Mathieu, ona anlamsız gözlerle<a id="GBS.0258.05"/> bakıyordu. </p>
			<p>“Çok zor olmadı ya?” diye sordu Boris.</p>
			<p>“Hiç zor olmadı, yalnız... Lola ölmemiş.”</p>
			<p>Boris gözlerini Mathieu’nün yüzüne doğru kaldırdı, anlayamamıştı. Aptalca, “Lola ölmemiş,” diye tekrarladı.</p>
			<p>Birden yığılır gibi oldu, biraz daha çöktü, biraz daha büzüldü, ezilmişti sanki. Mathieu, “Allah kahretsin,” diye düşündü, “bu, ölüme kendini alıştırmış bile...”</p>
			<p>İviç, Mathieu’ye<a id="GBS.0259.01"/> kıvılcımlar saçan gözlerle bakıyordu.</p>
			<p>“Ben biliyordum zaten,” dedi, “ne yapmış?”</p>
			<p>Mathieu hırsla, “Sadece bayılmış,” dedi.</p>
			<p>Sustular. Boris’le İviç bu yeni durumu sindirmeye çalışıyorlardı. Mathieu, “Bu bir tuhaf oyun oldu,” diye düşündü. Boris sonunda başını kaldırdı, gözleri cam gibiydi: </p>
			<p>“Mektupları size... o mu verdi?” diye sordu.</p>
			<p>“Hayır. Onları aldığımda baygındı.”</p>
			<p><a id="GBS.0259.02"/>Boris konyak kadehini bir dikişte bitirdi ve kadehi masaya bıraktı, kendi kendisiyle konuşur gibi, “Olur şey değil,” diye mırıldandı. </p>
			<p>“Bazen zehri çokça aldığı zaman böyle olurmuş. Bunu sizin de bildiğinizi söyledi.”</p>
			<p>Boris yanıt vermedi. İviç canlanmıştı, merakla, “Ne dedi?” diye sordu. “Sizi yatağının başucunda görünce ne kadar şaşırmıştır kim bilir.”</p>
			<p>“Çok da şaşırmadı. Ona, Boris’in<a id="GBS.0259.03"/> korktuğunu, Dôme’a gelip beni aradığını söyledim, bir taksiye atlayıp hemen olanı biteni anlamak için otele geldiğimi anlattım. Bunu unutmayın da rasgele bir şeyler söylemeyin. Hem mektupları da bir an önce yerine koymanız gerek.”</p>
			<p>Boris elini alnında gezdirdi.</p>
			<p>“Elimde değil,” dedi, “ölüsü gözümün önünden gitmiyor.”</p>
			<p>Mathieu bıkkınlıkla, “Sizi görmek istiyor,” dedi, “hemen...”</p>
			<p>Boris<a id="GBS.0259.04"/> özür diler gibi:</p>
			<p>“Onun... onun öldüğüne inanmıştım,” dedi.</p>
			<p>Mathieu öfkelenmişti.</p>
			<p>“İyi işte. Şimdi ölmediğini anladınız,” dedi. “Bir arabaya atlayın ve hemen ona gidin.”</p>
			<p>Boris kımıldamadı.</p>
			<p>Mathieu, “Duyuyor musunuz,” dedi. “Zavallı kadın korkunç şekilde yalnız ve çok da umutsuz.”</p>
			<p>Boris’i kolundan yakalamak için elini masanın üstünden uzattı, fakat Boris şiddetle silkinerek<a id="GBS.0259.05"/> yana çekildi.</p>
			<p>“Hayır!” diye öyle bir öfkeyle bağırdı ki, bir kadın dönüp hayretle onlara baktı. Sonra daha alçak sesle, yumuşak ama inatçı bir ısrarla devam etti: “Gitmeyeceğim!”</p>
			<p>Mathieu hayretle sordu, “Niçin?” dedi. “Ama gece olanlar geçti artık, Lola tek bir soru sormayacağına yemin etti.”</p>
			<p>Boris omuz silkti.</p>
			<p>“Hıh, gece olanlar...”</p>
			<p>“Öyleyse?”</p>
			<p>Boris gözlerinde kötü pırıltılarla,<a id="GBS.0260.01"/> “Tiksindim ondan,” dedi. </p>
			<p>“Bir ara ölmüş sandınız da ondan mı? Hadi canım siz de, kendinize gelin Boris! Bütün bu olay baştan sona maskaralıktan başka bir şey değil. Aldandınız, pekâlâ, kabul ama geçti artık.”</p>
			<p>İviç heyecanla, “Bence Boris’in hakkı var,” dedi. Ve sonra sesinde Mathieu’nün anlayamadığı sinsi bir kışkırtmayla ilave etti: “Onun yerinde ben de olsam aynı şeyi yapardım.”</p>
			<p><a id="GBS.0260.02"/>“Ama nasıl oluyor da anlayamıyorsunuz? Onu gerçekten öldürmüş olacaksınız böylece.”</p>
			<p>İviç başını salladı, yüzünde o acayip, karanlık ifade vardı. Mathieu, ona nefretle baktı, “Çocuğun aklını çeliyor,” diye düşündü.</p>
			<p>İviç, “Oraya dönerse bunu sırf, ona acıdığından yapacak,” dedi. “Ondan bunu isteyemezsiniz, bundan daha küçük düşürücü bir şey olamaz, hatta Lola için de.”</p>
			<p>“Hiç olmazsa bir<a id="GBS.0260.03"/> kez onu görmeyi deneyebilir. O zaman kararını versin.”</p>
			<p>İviç yüzünü buruşturdu.</p>
			<p>“Bazı şeyler var ki anlayamıyorsunuz,” dedi.</p>
			<p>Mathieu bir an, ne söyleyeceğini kestiremeyerek durdu, Boris bundan yararlanarak inatçı bir sesle, “Onu görmek istemiyorum,” dedi. “Benim için Lola ölmüştür.”</p>
			<p>Mathieu, “Bu çok sersemce bir şey!” diye bağırdı.</p>
			<p>Boris, ona karanlık gözlerle baktı.</p>
			<p>“Bakın,”<a id="GBS.0260.04"/> dedi, “size bunları söylemek istemezdim ama onu görürsem, ona dokunmam gerekecek.” Sonra tiksintiyle devam etti: “Buna dayanamam.”</p>
			<p>Mathieu birden güçsüzlüğünü hissetti. Bu iki küçük ve vahşi yaratığa yorgun gözlerle baktı.</p>
			<p>“Peki,” dedi, “öyleyse biraz bekleyin. Unutuncaya kadar. Ama onu yarın ya da öbür gün mutlaka arayacağınıza söz verin bana.”</p>
			<p>Boris rahatlamıştı.</p>
			<p>“Tamam,” dedi.<a id="GBS.0260.05"/> Yapmacık bir neşeyle, “Yarın,” diye ekledi.</p>
			<p>Mathieu, hiç olmazsa bir telefon edin, kendisini yarın arayacağınızı söyleyin, demek istedi. Fakat söylemedi. “Telefon da etmeyecek, ben söylerim, daha iyi.” Kalktı.</p>
			<p>İviç’e, “Daniel’e gideceğim,” dedi. “Sonuçları ne zaman öğrenirsiniz, öğleden sonra mı?”</p>
			<p>“Evet.”</p>
			<p>“İsterseniz ben öğreneyim.”</p>
			<p>“Hayır, mersi. Boris bakacak.”</p>
			<p>“Ne zaman<a id="GBS.0261.01"/> görüşürüz?”</p>
			<p>“Bilmem.”</p>
			<p>“Sonuçları alınca bana bir haber verin.”</p>
			<p>“Peki.”</p>
			<p>Mathieu uzaklaşırken, “Ama unutmayın,” dedi. “Hoşça kalın!”</p>
			<p>İkisi aynı anda, “Güle güle,” dediler.</p>
			<p>Mathieu Dôme’un zemin katına indi ve telefon rehberine baktı. Zavallı Lola! Yarın Boris kuşkusuz, Sumatra’ya dönecekti. “Ama onu beklemekle geçireceği upuzun gün... Onun yerinde olmak istemezdim.”</p>
			<p><a id="GBS.0261.02"/>Şişman telefoncu kadına, “Bana Trudaine 00-35’i bulur musunuz,” dedi.</p>
			<p>“İki telefon da meşgul. Biraz bekleyeceksiniz.”</p>
			<p>Mathieu bekledi, açık iki kapıdan lavaboların beyaz, parlak çinilerini görüyordu. Dün gece, bir başka yerdeki “tuvaletler” de... Tuhaf bir aşk anısıydı doğrusu.</p>
			<p>İçini İviç’e karşı duyduğu kinle dolu hissediyordu. “Ölümden korkuyorlar,” diye düşündü. “Taze ve tertemiz<a id="GBS.0261.03"/> olabilirler ama ruhları küçük, cimri ve karanlık, çünkü korkuyorlar. Ölümden, hastalıktan ve ihtiyarlamaktan korkuyorlar. Can çekişen bir hastanın yaşama sarılması gibi onlar da gençliklerine yapışıyorlar. İviç’in kaç kez ayna önünde uzun uzun yüzüne baktığını gördüm. Şimdiden bu yüzde kırışıklar görmek korkusuyla titriyor. Ömürlerini, gençliklerini gözlemekle, yoklamakla tüketiyorlar; hayalleri,<a id="GBS.0261.04"/> gelecek hakkındaki umutları hep kısa vadeli, sanki önlerinde üç beş yıllık yaşamları kalmış gibi. Sonra... Sonrası için İviç kendini öldüreceğini söylüyor ama korkmam, böyle bir şeye asla cesaret edemeyecektir. Onlar gelecekte, geçmiş günlerin anılarını canlandırarak gençliklerini yaşatmaya çalışacaklar. Benim yüzüm buruştu, derim timsah derisine döndü, kaslarım düğüm düğüm; ama benim önümde yaşanacak<a id="GBS.0261.05"/> uzun yıllarım var daha. Sonunda inanıyorum ki asıl genç olan bizlerdik. Biz erkek olmak çabasındaydık, gülünçtük herhalde ama anlaşılan gençliğini kurtarabilmenin tek çaresi, onu unutabilmek.” Ama içi rahat değildi, onların yukarıda, baş başa vermiş, iki suç ortağı gibi fısıldaşarak oturduklarını ta içinde duyuyordu, onları düşünmek büyüleyici bir şeydi her şeye karşın...</p>
			<p>“Telefon boşalıyor<a id="GBS.0262.01"/> mu?” diye sordu.</p>
			<p>Şişman kadın ekşi bir tavırla, “Bir dakika Mösyö,” dedi. “Amsterdam’la konuşan bir müşteri var.”</p>
			<p>Mathieu döndü, birkaç adım yürüdü: “Parayı alamadım.” Bir kadın, o bir küçük kız çocuğu yüzüyle, “Gidip çişimi edeyim,” diyen çeşitten bir genç kadın, çabuk ve hafif adımlarla merdiveni indi. Mathieu’yü gördü, bir an tereddüt etti, sonra uzun, süzülür gibi adımlarla yürüyüşüne<a id="GBS.0262.02"/> devam etti, bu baştan aşağı hayal, baştan aşağı koku dolu bir şeydi ve tuvalete girdi. “Parayı alamadım; özgürlüğüm bir Tanrı benim için, bir Tanrı (Brunet çok haklı)... ve yaşamım geri kalan her şeyimle onun altında, makineleşmiş bir katılıkla akıp gidiyor. Bir yokluk, bir hiç olmanın gururlu ve karanlık hayali, her an olduğumdan başka bir şey olma arzusu. Kendi çağımda olmamak için bir yıldan<a id="GBS.0262.03"/> beri o iki küçük maymunla oyalanıyorum. Ama boşuna, ben bir adamım: Yaşlı başlı bir adam, küçük İviç’i arabada sıkıştırıp öpen de yaşlı başlı bir adamdı. Sol dergilere yazı yazışım da kendi gerçek sınıfımda olmama çabasından; ama boşuna, ben bir burjuvayım, Lola’nın parasını alamadım, çünkü toplumun kutsal yasaları korkuttu beni. Kendi gerçek yaşamımdan kurtulabilmek, kaçabilmek için böyle sağa<a id="GBS.0262.04"/> sola saklanıyorum; Marcelle’le nikâh memurunun önünde oturmaktan kaçışım da bu yüzden; ama boşuna: Ben aslında evliyim, evli bir adamın yaşamını yaşıyorum.” Telefon rehberini almıştı, gelişigüzel karıştırdı ve okudu: “Hollebecke, tiyatro yazarı, Nord 77-80...” Midesi bulanıyordu, kendi kendine, “İşte!” dedi. “Gerçekten neysem onu isteyebilmek, işte payıma düşen son özgürlük bu benim. Tek özgürlüğüm:<a id="GBS.0262.05"/> Marcelle’le evlenmeyi istemek.” Kendini birbirine zıt akıntılar arasında öyle bıkkın, öyle yorgun hissediyordu ki, bir an rahatlar gibi oldu. Yumruklarını sıktı ve içinden, bir büyük insan, bir burjuva, bir aile babası ciddiyetiyle, “Marcelle’le evlenmek istiyorum,” diye geçirdi.</p>
			<p>Pöh! Bu herhangi bir sözcükler topluluğuydu, çocuksu ve boş bir düşünceydi. “Bu da,” diye düşündü, “bu da yalan,<a id="GBS.0263.01"/> onunla evlenmek için güç harcamama gerek yok, yalnızca kendimi koyuvermem yeter.” Rehberi kapadı, yılgın, ezilmiş, insanlık onurundan arta kalmış döküntüleri seyrediyordu. Ve birden sanki özgürlüğünü apaçık görmüş gibi oldu. O erişilemeyecek kadar uzak, acımasız ve şımarıktı; ona, Mathieu’ye kısaca ve açıkça Marcelle’i kaderine terk etmesini emrediyordu. Bu bir saniye sürdü, bir saniye; bu bir cinayetin<a id="GBS.0263.02"/> renklerine bürünmüş anlaşılmaz özgürlük bir an görünmüş ve kaybolmuştu. O Mathieu’yü korkutuyordu ve ne kadar uzaktaydı. O çok fazla insancıl iradesine inatla yapıştı ve o insancıl sözcükleri inatla tekrar etti: “Marcelle’le evleneceğim!”</p>
			<p>Telefoncu kadın:</p>
			<p>“Sıra sizin Mösyö,” dedi.</p>
			<p>“Mersi,” dedi Mathieu.</p>
			<p>Kulübeye girdi.</p>
			<p>“Konuşun lütfen.”</p>
			<p>Mathieu uslu bir çocuk gibi telefonu<a id="GBS.0263.03"/> kulağına götürdü:</p>
			<p>“Alo! Trudaine 00-35 mi? Madam Montero için bir not bırakacağım. Hayır hayır, rahatsız etmeyin, sonra çıkar kendisine bildirirsiniz. Mösyö Boris tarafından, Madam’a gelemeyeceğini haber vermenizi rica ediyor.”</p>
			<p>Ses, “Mösyö Maurice mi?” diye sordu.</p>
			<p>“Hayır, Maurice değil, Boris. M değil, B; Bernard gibi B. Octave gibi O. Tamam mı? Gelemeyeceğini haber veriyor. Evet,<a id="GBS.0263.04"/> tamam. Mersi.”</p>
			<p>Çıktı, başını kaşıyarak düşündü: Marcelle şimdi dokuz doğuruyordur. Hazır buradayken ona da bir telefon etsem iyi olur. Telefoncu kadına kararsız bir tavırla baktı.</p>
			<p>“Konuşacak mıydınız?” diye sordu kadın.</p>
			<p>“Evet... Ségur 25-64’ü rica ediyorum.”</p>
			<p>Sarah’nın numarasıydı bu.</p>
			<p>“Alo, Sarah? Ben Mathieu,” dedi.</p>
			<p>Sarah’nın kederli sesi:</p>
			<p>“<em>Bonjour</em>,” dedi. “Ne haber?<a id="GBS.0263.05"/> Bir şeyler uydurabildiniz mi?”</p>
			<p>“Ne gezer,” dedi Mathieu. “Kimse parasına kıyamıyor. Ben de size onun için telefon ettim. Şu adama kadar bir gidebilir miydiniz acaba, bana ayın sonuna kadar mühlet versin.”</p>
			<p>“Ama o, ayın sonunda gitmiş olacak.”</p>
			<p>“Parasını Amerika’ya gönderirim.”</p>
			<p>Kısa bir sessizlik oldu.</p>
			<p>Sarah çok da heveslenmeden, “Bir deneyelim bakalım,” dedi. “Ama umudum yok.<a id="GBS.0264.01"/> Herif cimrinin biri, üstelik Viyana’dan kovulduğundan beri bir Siyonizm hastalığına tutulmuş, Yahudi olmayan her şeyden nefret ediyor.”</p>
			<p>“Eğer size çok zor gelmezse bir deneyin, bakalım, belki...”</p>
			<p>“Bana hiç zor gelmez. Yemekten sonra hemen gider görürüm onu.”</p>
			<p>“Mersi Sarah,” dedi Mathieu. “Eşi bulunmaz bir insansınız.”</p>
			</section>
  <div style="display:none;"><a id="GBS.0264.02"/></div></body>
</html>