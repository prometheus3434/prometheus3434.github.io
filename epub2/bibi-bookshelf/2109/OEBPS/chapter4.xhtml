<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Akıl Çağı</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:2760bda4-a9d0-9308-1688-1ad431659f20"/>
	</head>
	<body xmlns:epub="http://www.idpf.org/2007/ops" class="chapter" epub:type="chapter"><div style="display:none;"><a id="GBS.0065.01"/></div>
    <section>
      <h1 class="baslik">IV</h1>
			<p>Mathieu saatine baktı: “On bire yirmi var, gene geç kaldı.”</p>
			<p>İviç’in geç kalmasına sinirleniyordu; ona her seferinde, bir yerlerde kendini ölüme bırakıverdi, gibi geliyor, korkuyordu. İviç her şeyi unutuyordu, kendi kendinden kaçıyor, sonra kendini de unutuyordu, yemeyi unutuyordu, uyumayı unutuyordu. Günün birinde nefes almayı unutuverecekti ve o zaman, her şey bitecekti.<a id="GBS.0065.02"/> İki genç, yanında, ayakta durmuşlar, gözleriyle boş bir masa araştırıyorlardı.</p>
			<p>“<em>Sit down</em>,” dedi biri.</p>
			<p>Öbürü, “<em>Sit down</em> edelim bakalım,” dedi, güldüler, oturdular. Bakımlı elleri, sert çizgili yüzleri vardı, derileri gergin ve diriydi. Mathieu, sinirli, “Buraya yalnız bu karı budalası züppeler geliyor galiba,” diye düşündü. Lise, üniversite öğrencileri: Çevrelerinde siftinen dişileriyle<a id="GBS.0065.03"/> keyiflenmiş niyeti bozuk erkek böceklere benziyorlardı. “Gençlik budala bir şey,” diye düşündü Mathieu. “Dışından bakarsan, parlak, içine girdin mi bir halt bulamazsın. Genç olduklarının bile farkında değiller.” İviç genç olduğunun farkındaydı, Boris de öyle. Ama onlar başkaydı. Onlar gençliklerinin kurbanıydılar. “Ben genç olduğumu anlamamıştım bile, ne ben ne Daniel ne de Brunet. Bunu sonradan,<a id="GBS.0065.04"/> o çağı atladıktan sonra fark ettik.”</p>
			<p>Biraz isteksiz, İviç’i, Gauguin sergisine götüreceğini düşünüyordu. Ona güzel şeyler, tablolar, güzel filmler göstermeyi seviyordu, çünkü kendisi güzel değildi, böylelikle suçunu affettiriyordu kendince. Ama İviç onu affetmiyordu: Bu sabah gene, o acayip, hatta biraz manyak gözleriyle tablolara bakacaktı; Mathieu, yanında, çirkin, suçlu ve terk edilmiş,<a id="GBS.0065.05"/> unutulmuş bekleyecekti. Ama, gene de güzel olmayı istemezdi: İviç, güzellikler karşısında yalnız, yapayalnız olurdu her zaman. Kendi kendine, “Ondan ne istediğimi de bildiğim yok,” diye söylendi. Ve tam o sırada onu gördü: Genç kız, saçları kıvır kıvır, iri, gözlüklü bir oğlanla konuşarak geliyordu, yüzünü ona doğru kaldırmış, en parlak gülüşüyle bakıyor, heyecanla bir şeyler anlatıyordu. Mathieu’yü<a id="GBS.0066.01"/> görünce gözlerindeki ışık söndü, arkadaşına şöylece bir el sallayıp karşı kaldırıma geçti. Mathieu ayağa kalktı.</p>
			<p>“Merhaba, İviç.”</p>
			<p>“<em>Bonjour</em>.”</p>
			<p>Bu sabah yüzünü saçlarıyla tümüyle kapatmıştı: Sarı bukleleri burnuna kadar yanaklarını örtüyor, perçemleri gözlerinin üzerine düşüyordu. Kışın, rüzgâr saçlarını uçurur, renksiz ve çıkık elmacıkkemiklerini, “Kalmuklardan kalma alnım” dediği yayvan<a id="GBS.0066.02"/> ve dar alnını açıkta bırakır, bulut kümesi arasından bakan Ay’a benzeyen yayvan, solgun, çocuksu ve şehvetli yüz, ortaya çıkardı. Mathieu şimdi yalnızca, onun gerçeği gizlemek için kullandığı, üç köşe bir maskeye benzeyen o ince uzun, saf ve yapma yüzü görüyordu. Komşu masadaki gençler dönüp baktılar, “Ne güzel kız,” diyorlardı muhakkak. Mathieu genç kıza sevecenlikle baktı: Bunca kalabalık içinde<a id="GBS.0066.03"/> yalnızca o, Mathieu, İviç’in çirkin olduğunu biliyordu. Sessiz ve somurtkan, oturdu: Boyanmamıştı, çünkü boya cildi bozuyordu.</p>
			<p>Garson, “Madam ne emrediyorlar?” diye sordu.</p>
			<p>İviç adama gülümsedi, madam, denmesinden hoşlanırdı, sonra Mathieu’ye döndü, kararsız bir tavırla baktı:</p>
			<p>“Bir <em>pippermint</em> için, seversiniz.”</p>
			<p>İviç:</p>
			<p>“Ha, sever miydim? Peki, öyle olsun.”</p>
			<p>Garson uzaklaşınca<a id="GBS.0066.04"/> sordu:</p>
			<p>“Nedir o kuzum?”</p>
			<p>“Nane likörü.”</p>
			<p>“Ne? Ay o geçende içtiğim yakıcı, yeşil şey mi? Aman sakın, istemem. İnsanın midesini altüst ediyor. Hep size bırakıyorum ama bırakmamalıyım, çünkü zevklerimiz hiç uymuyor.”</p>
			<p>Mathieu, canı sıkkın, “Geçen gün hoşunuza gitmişti,” dedi.</p>
			<p>“Evet ama sonradan düşündüm, tadı aklıma geldi.” Ürperdi: “Bir daha ağzıma koymam.”</p>
			<p>Mathieu, “Garson!”<a id="GBS.0066.05"/> diye haykırdı.</p>
			<p>“Hayır hayır, bırakın getirsin. Rengi çok güzel. İçmeyiveririm, işte o kadar. Zaten canım bir şey istemiyor.”</p>
			<p>Sustu. Mathieu ne söyleyeceğini bilemiyordu: İviç o kadar az şeyle ilgilenirdi ki; hem canı da konuşmak istemiyordu. Marcelle oradaydı; görünmüyordu, elle tutulamazdı ama oradaydı. İviç karşısındaydı, İviç’i görüyordu, ona adıyla seslenebilir, omzuna dokunabilirdi;<a id="GBS.0067.01"/> ama incecik beli, güzel, diri göğüsleriyle o maddesiz, bedensiz görünüyordu, bir Gaugin tablosundaki Tahitili kız gibi; çizilmiş, boyanmış ama maddesiz ve cansız. Birazdan Sarah telefon edecekti. Bir komi, “Mösyö Delarue!” diye seslenecekti. Mathieu telefonda karanlık cümleler duyacaktı: “Herif on bin franktan on para aşağı inmem, diyor.” Hastane, ameliyat, eter kokusu, para... Mathieu zorla başını<a id="GBS.0067.02"/> çevirerek İviç’e bakmaya çalıştı. Genç kız gözlerini kapamıştı, parmaklarının ucuyla gözkapaklarını okşuyordu:</p>
			<p>“Gözlerim sanki hep açık kalıyormuş gibi geliyor, rahatsız oluyorum. Ara sıra kapatırsam iyi geliyor. Kızarmış mı?”</p>
			<p>“Hayır.”</p>
			<p>“Güneşten. Yazın hep gözlerim acır. Bu sıcaklarda insan sokağa gece çıkmalı; yoksa sıcaktan nereye saklanacağını bilemiyor. Hem sonra insanın avuçları<a id="GBS.0067.03"/> yapış yapış oluyor.”</p>
			<p>Mathieu masanın altında parmaklarıyla avucunu yokladı: Eli kupkuruydu. Avuçları yapış yapış olan ötekiydi, o gözlüklü, kıvır kıvır saçlı oğlan. İviç’e hiç heyecan duymadan bakıyordu; kendini birden biraz suçlu ama kurtulmuş hissetti, çünkü İviç’e çok daha az bağlıydı şu anda.</p>
			<p>“Bu sabah sizi sokağa çıkmaya zorlayarak rahatsız ettim.”</p>
			<p>“Hayır. Zaten bütün gün odamda<a id="GBS.0067.04"/> kalmaya dayanamazdım.”</p>
			<p>Mathieu hayretle sordu:</p>
			<p>“Ya! Neden?”</p>
			<p>İviç sabırsız bir hareketle, “Bir talebe yurdunun ne olduğunu bilemezsiniz,” dedi. “Kızlara, hele sınav sırası çok iyi bakarlar. Kadın beni bayağı sevdi, ikide bir, bir bahane icat edip odama girmeye başladı. Üstelik saçlarımı okşuyor, bana böyle dokundu mu biri, ölecek gibi oluyorum, öyle sinirim bozuluyor ki...”</p>
			<p>Mathieu<a id="GBS.0067.05"/> onu yarım yamalak dinliyordu; söylediklerini düşünmediğini biliyordu. İviç sinirli bir hareketle başını salladı.</p>
			<p>“Yurttaki şişko, sarı saçlıyım diye beni seviyor. Ama üç ay sonra benden nefret edecek. Bu hep böyle oluyor. Bana, sinsi olduğumu söyleyecek.”</p>
			<p>Mathieu, “Sinsisiniz ya,” dedi.</p>
			<p>Soluk yanaklarını hatırlatan renksiz bir sesle İviç, “Evet, n’olacak,” dedi.</p>
			<p>“İnsanlar en sonunda<a id="GBS.0068.01"/> sizin yüzünüzü mahsus, bile bile sakladığınızı, gözlerinizi yere indirerek suçsuz çocuk tavırları takındığınızı fark ediyor demek ki.”</p>
			<p>“Ee, peki, ya siz? Herkesin ne biçim bir insan olduğunuzu bilmesi hoşunuza gider mi?” Sonra hor görür bir gülümsemeyle ekledi: “Ama sahi, siz böyle şeylere aldırmazsınız. Bana gelince: Ben insanların gözlerinin içine bakmaya dayanamıyorum. Gözleri yüzümü delecek<a id="GBS.0068.02"/> gibi geliyor.”</p>
			<p>Mathieu:</p>
			<p>“Başta, sizi tanıdığım zaman tedirgin olmuştum; hep alnıma doğru, saçlarıma doğru bakıyordunuz. Ben o sırada saçlarım dökülecek de kel kalacağım, diye o kadar korkuyordum ki. Siz saçlarıma baktıkça ben kafamda bir çıplaklık fark ettiniz de ona bakıyorsunuz sanırdım.”</p>
			<p>“Ben herkese öyle bakarım.”</p>
			<p>“Evet, öyle ya da şöyle; yan yan...”</p>
			<p>Mathieu ona kaçamak<a id="GBS.0068.03"/> gözle, çabucak baktı.</p>
			<p>İviç gülüyordu, yarı alay, yarı öfkeyle, “Tamam, kesin,” dedi. “Taklidimin yapılmasını hiç sevmem.”</p>
			<p>“Yok canım, bu o kadar kötü bir şey değil ki.”</p>
			<p>“Biliyorum ama siz bana, benim kendi tavırlarımla göründünüz mü, ürküyorum.”</p>
			<p>Mathieu gülümsedi.</p>
			<p>“Ne demek istediğinizi anlıyorum,” dedi.</p>
			<p>“Hayır, o anladığınızı sandığınız şey değil: Dünyanın en güzel erkeği<a id="GBS.0068.04"/> de olsaydınız, bir şey değişmezdi, gene korkardım.”</p>
			<p>Sonra birden sesi değişti.</p>
			<p>“Tanrım,” dedi, “gözlerim öyle ağrıyor ki...”</p>
			<p>Mathieu, “Eczaneye gidip size bir ilaç bulayım,” dedi. “Ama bir telefon bekliyordum. Eğer ben yokken ararlarsa lütfen çocuğa söyleyin, şimdi geleceğim, beni beş dakika sonra tekrar arasınlar.”</p>
			<p>İviç, soğuk bir sesle, “Hayır, gitmeyin, gerek yok,” dedi. “İlaçla<a id="GBS.0068.05"/> geçmez zaten, güneşten oluyor.”</p>
			<p>Sustular. Mathieu, içini burkan acı bir zevkle, “İşi bok ettim,” diye düşündü. İviç, piyano çalmaya hazırlanıyormuş gibi parmakuçlarını biraz kaldırarak avuçlarıyla eteğini düzeltiyordu. Elleri daima böyle morumsu kırmızı olurdu, kanı iyi dolaşmıyordu herhalde. Mümkün olduğu kadar yukarıda tutarak, hareket ettirerek bu morluğu dağıtmaya çalışırdı. İviç’in elleri<a id="GBS.0069.01"/> yalnızca bir şeyleri almaya yarardı, kollarının ucunda, biraz aşınmış iki küçük heykel gibiydi; eşyanın arasında kararsız, korkak devinimlerle dolaşır, tutmaktan çok sanki yalnızca yoklayıp geçerdi. Mathieu, İviç’in uzun ve sivri tırnaklarına baktı; göz alıcı bir renge boyanmış, hemen hemen bir Çinlininki kadar uzun ve sivri tırnaklarına: Yalnızca bu çabuk kırılıveren, yararsız ve batıcı şeyleri<a id="GBS.0069.02"/> görmekle insan İviç’in elleriyle hiçbir şey yapmadığını anlardı. Bir gün, bu tırnaklardan biri kırılıp düşmüştü, İviç onu atamamış, bir kutuya saklamış ve ara sıra korkuyla karışık bir zevkle ona bakmıştı. Bu kırık tırnağı Mathieu de görmüştü: Cilası hâlâ üzerindeydi. İri, parlak, ölü bir egzotik böceğe benziyordu. “Bu kadar keyfini kaçıran ne olabilir? İviç’i hiç bu kadar durgun, böyle neşesiz<a id="GBS.0069.03"/> görmemiştim. Sınavlara mı üzülüyor acaba? Belki de benimle birlikteyken içi sıkılıyordur, ona göre o kadar ihtiyarım ki.”</p>
			<p>İviç, dümdüz bir sesle, birden, “İnsan kör olacağı zaman gözü böyle mi ağrır?” diye sordu.</p>
			<p>Mathieu gülümsedi.</p>
			<p>“Hayır,” dedi, “sanmam. Sizin gözlerinizde basit bir konjoktüvit var, Laon’daki doktor öyle söylememiş miydi?”</p>
			<p>Usul usul konuşuyor, usul usul gülümsüyordu,<a id="GBS.0069.04"/> sanki üzerine yumuşaklık ve sevecenlikten bir sıva sürülmüş, dümdüz olmuştu: İviç’le hep böyle usul usul konuşmak, ona gülümsemek, hep böyle yumuşak olmak gerekti. “Daniel’le kedileri gibi.”</p>
			<p>İviç, “Bazen gözlerim öyle fena ağrıyor ki,” dedi, “durduğu yerde, hiç sebepsiz başlıyor.” Konuşurken duraklıyordu: “Gözlerimin... Gözlerimin dipleri, kökleri ağrıyor. Geçende anlattığınız o delilik hikâyesinde<a id="GBS.0069.05"/> de böyle oluyordu, değil mi?”</p>
			<p>Mathieu, “Ha, o mu,” dedi. “Bana bakın İviç! Önce kalp hikâyesiydi, kalbim hasta, şimdi kriz gelecek, diye bekliyordunuz. Ne acayip çocuksunuz: Sanki kendinize acı çektirmekten zevk alıyorsunuz. Bazen de birden, aslan gibiyim bana bir şey olmaz, diye hiçbir şeye aldırmaz oluyorsunuz: Bu iki tavırdan birini seçmek gerek.”</p>
			<p>Sesi ağzında tuhaf bir şeker tadı bırakıyordu.</p><div style="display:none;"><a id="GBS.0070.01"/></div>
			<p>İviç inatla ayaklarına bakıyordu.</p>
			<p>“Bana kesinlikle bir şeyler olacak, kesinlikle...”</p>
			<p>“Biliyorum,” dedi Mathieu, “yaşam çizginiz kırık. Ama siz böyle şeylere inanmadığınızı söylemiyor muydunuz?”</p>
			<p>“Evet, inanmam ama... Zaten geleceği göremiyorum ki... Kapalı.”</p>
			<p>Sustu, Mathieu ona sessizce bakıyordu. Geleceği kapalıydı. Geleceği... Birden ağzında zehir gibi bir tat duydu ve İviç’e<a id="GBS.0070.02"/> bütün varlığıyla bağlı olduğunu anladı. Evet, İviç’in geleceği yoktu: İviç otuz yaşında, İviç kırk yaşında, bütün bunların Mathieu için bir anlamı yoktu, çünkü o İviç’in yaşamayacağını biliyordu. Mathieu yalnız olduğu ya da Daniel’le ya da Marcelle’le konuştuğu zaman yaşamı, önünde, birbirine benzeyen günleriyle, apaçık ve besbelli, uzanıyordu: Üç beş gezi, üç beş kitap. Bu yokuş aşağı uzun bir<a id="GBS.0070.03"/> yoldu ve Mathieu bu yokuşu, ağır ağır, hatta bazen, neden bu kadar yavaş dedirtecek kadar ağır iniyordu. Ve birden, İviç’i gördüğü zaman, korkunç bir felaketi yaşadığını sanıyordu. İviç, geleceği olmayan, haz dolu, acı dolu küçücük bir ıstıraptı: Günün birinde gidecekti, çıldıracaktı, bir kalp krizi onu alıp götürüverecekti ya da ailesi tarafından Laon’a mahkûm edilecekti. Ama Mathieu’nün İviç’siz<a id="GBS.0070.04"/> yaşamaya gücü yoktu, yaşayamazdı. Eliyle korkak bir hareket yaptı: İviç’in kolunu, dirseğinin üzerinden sımsıkı yakalamak, sıkmak istiyordu. “Bana dokundular mı ölecek gibi oluyorum, öyle sinirime dokunuyor ki.” Mathieu’nün eli masanın üzerine düştü. Çabuk çabuk konuştu:</p>
			<p>“Bluzunuz çok güzel, İviç.”</p>
			<p>Bu bir yanlışlıktı: İviç başını sert bir hareketle eğerek bluzunu eliyle silker gibi yaptı.<a id="GBS.0070.05"/> İltifatlar ona küçük düşürücü sözler gibi gelirdi; sanki bu sözler, kendisinin o kadar korkuyla kaçındığı bir görünüşü, bir biçimi, üç beş balta darbesiyle, kaba saba yontuyor, ortaya çıkarıyordu. Bu şeklin gerçek İviç’e uyup uymadığını ancak kendisi kestirebilir, düşünebilirdi. Ve sessiz sedasız, konuşmadan düşünürdü; bu, tatlı bir güven duygusu, hafiften bir okşayıştı. Mathieu utanan gözlerle<a id="GBS.0071.01"/> İviç’in küçük omuzlarına, düzgün ve yuvarlak boynuna baktı. Genç kız, “Kendi bedenlerinin farkında olmayan insanlardan nefret ederim,” derdi. Mathieu kendi bedeninin farkındaydı ama onu, ayaklarına dolanan ağır, hantal bir çuval olarak duyuyordu.</p>
			<p>“Gauguinleri görmek istiyor musunuz? Gidelim mi?”</p>
			<p>“Hangi Gauguinler? Ha, hani o bana sözünü ettiğiniz sergi mi? İyi ya, gidelim.”</p>
			<p>“Ama, pek<a id="GBS.0071.02"/> istemiyorsunuz galiba.”</p>
			<p>“Yo, istiyorum.”</p>
			<p>“Eğer canınız istemiyorsa gitmeyelim.”</p>
			<p>“Siz istiyorsunuz...”</p>
			<p>“Ben sergiyi gördüm. Size de göstermek istedim, eğer canınız çekiyorsa tabii, istemezseniz, gitmeyiz. Benim için, gitsem de olur, gitmesem de.”</p>
			<p>“Öyleyse başka bir gün gidelim, daha iyi.”</p>
			<p>Mathieu birden hayal kırıklığına uğramıştı. “Yalnız, sergi yarın kapanıyor.”</p>
			<p>İviç<a id="GBS.0071.03"/> isteksiz, “Eh n’apalım,” dedi, “bir başka sefer gideriz.” Sonra zoraki bir ilgiyle ekledi: “Zaten bunlar ikide bir açılır.”</p>
			<p>Mathieu sinirli bir yumuşaklıkla, “İviç,” dedi, “neden kendinizi zorluyorsunuz? Gitmek istemiyorum deyin, yeter. Bu serginin öyle hemen yakında yeniden açılmayacağını pekâlâ biliyorsunuz.”</p>
			<p>İviç, “O halde doğrusunu söyleyeyim,” dedi. “İstemiyorum, çünkü şu sınav işi<a id="GBS.0071.04"/> canımı sıkıyor. Notları bu kadar geç ilan etmeleri öyle fena ki.”</p>
			<p>“Yarın ilan etmeyecekler miydi?”</p>
			<p>“Evet.”</p>
			<p>Sonra Mathieu’nun kolunu parmaklarıyla sıkarak ilave etti:</p>
			<p>“Bugün benim kusuruma bakmayın, çünkü kendimde değilim. Başkalarının elindeyim ve öyle küçük düşürücü, alçaltıcı bir şey ki! Kocaman, gri bir duvara yapışıp kalmış beyaz bir kâğıt gibi hissediyorum kendimi. İnsanı<a id="GBS.0071.05"/> böyle düşünmeye zorluyorlar. Bu sabah gözümü açtığım zaman, sanki yarın sabah olmuş sandım, anlıyor musunuz, sanki bugün yoktu, takvimden çoktan silinmişti. Bugünü benden çaldılar, halbuki önümde çok da gün kalmadı.”</p>
			<p>Sonra alçak sesle, çabucak ilave etti:</p>
			<p>“Botaniği veremedim herhalde.”</p>
			<p>Mathieu, “Anladım,” dedi.</p>
			<p>Anılarının arasında, İviç’inkini anlamasına yardım edecek bir kaygı,<a id="GBS.0072.01"/> bir korku bulabilmeyi isterdi. Öğretmenliğe kabul edilip edilmeyeceğini öğreneceği gün, belki... Hayır, n’olursa olsun, aynı şey değildi. O günleri çok da önemsemeden, gürültüsüz yaşamıştı. Şimdi kendini korkutucu bir dünyanın ortasında, her an parçalanıverecek gibi hissediyordu; ama bu duygu İviç’in hesabınaydı.</p>
			<p>“Eğer geçmişsem, sözlüye girmeden iki kadeh içeceğim.”</p>
			<p>Mathieu yanıt vermedi.</p><div style="display:none;"><a id="GBS.0072.02"/></div>
			<p>“Yalnızca iki küçük kadeh...”</p>
			<p>Mathieu, “Şubatta da aynı şeyi söylemiştiniz,” dedi. “Sonra, tamam oldu; dört kadeh romu içip zom oldunuz.”</p>
			<p>İviç, yapmacık bir sesle, “Zaten geçmiş olmama olanak yok,” diye söylendi.</p>
			<p>“Anladık ama ya geçmişseniz?”</p>
			<p>“Pekâlâ, içmem.”</p>
			<p>Mathieu ısrar etmedi; sınava gitmeden kafayı çekeceğini biliyordu: “Ben dünyada bunu yapmazdım, bu kadar sorumsuz<a id="GBS.0072.03"/> davranamazdım.” İçin için İviç’e sinirlenmiş, kendinden iğrenmişti. Garson ayaklı bir kadeh getirdi, yeşil, naneli içkiyi koydu.</p>
			<p>“Şimdi buzu getiriyorum,” dedi.</p>
			<p>İviç, “Mersi,” dedi.</p>
			<p>Kadehe bakıyordu ve Mathieu ona bakıyordu. Güçlü ve belirsiz bir istek birden benliğini sarmıştı: bir an, bu kendi kokusuyla dolu, çılgın bilincin yerini alıvermek; bu ince ve uzun kollara içinden dokunmak,<a id="GBS.0072.04"/> öldürene kadar kolun derisine, bir çift dudak gibi yapışmak; bu bedenin, her an, her hücresinin, durmaksızın kendi kendine verdiği o gizli öpüşleri duymak. Ben olmakta devam ederken İviç olabilmek. İviç buz kâsesini garsonun elinden aldı, kadehine bir parça buz attı.</p>
			<p>“İçmek için değil,” dedi, “ama böyle çok güzel...”</p>
			<p>Gözlerini kısarak baktı, çocuksu bir gülüşle, “Çok güzel,” diye tekrarladı.</p><div style="display:none;"><a id="GBS.0072.05"/></div>
			<p>Mathieu kadehe irkilerek baktı, yeşil, yapışkan suyun ağır ve belirsiz devinimini, buz parçasının şaşırtıcı beyazlığını seyretmeye kendini zorladı. Boşuna. İviç için bu bakış, insanı parmaklarının ucuna kadar yapış yapış eden, koyu, yoğun ve yeşil bir zevkti belki. Mathieu için bir hiç, hiçten de az: içinde yeşilimsi, ağır bir su bulunan bir kadeh. İviç’in duygularını düşünebilir, kestirebilirdi<a id="GBS.0073.01"/> ama kendi içinde duyamazdı. İviç’in dünyası heyecan vericiydi, insanın nefesini kesen varlıklarla, ta etine kadar sokulan baş döndürücü burgaçlarla doluydu; ama Mathieu bunları uzaktan, yalnızca seyretmekle yetinirdi. İviç’e baktı ve içini çekti: Her zamanki gibi geç kalmıştı gene; genç kız artık kadehe bakmıyordu; kederliydi ve saçlarının bukleleriyle oynuyordu:</p>
			<p>“Bir sigara versenize.”</p>
			<p><a id="GBS.0073.02"/>Mathieu cebinden Gold Flake paketini çıkardı ve genç kıza uzattı.</p>
			<p>“Bir dakika,” dedi, “yakayım.”</p>
			<p>Sigarayı yaktı, birkaç nefes çekti. Elini dudaklarına yapıştırmıştı, dumanın avucu boyunca süzülüp gitmesini tuhaf bir bakışla seyrediyordu. Kendi kendine anlatır gibi, “Dumanın elimden çıkar gibi olmasını istiyorum,” dedi. “Dumanı tüten bir el, ne tuhaf, değil mi?”</p>
			<p>“Olamaz, duman çabucak<a id="GBS.0073.03"/> dağılır gider.”</p>
			<p>“Biliyorum, her seferinde kızıyorum ama gene de yapıyorum. Avucumda nefesimin elimi gıdıkladığını duyuyorum; tam ortadan geçiyor, elim sanki bir duvarla ikiye ayrılmış gibi oluyor.”</p>
			<p>Hafifçe güldü ve sustu, keyifsiz bir yüzle, büyülenmiş gibi avucunu üflemeye devam etti. Sonra sigarayı bıraktı ve başını salladı; saçlarının kokusu Mathieu’nün burnuna kadar geldi. Bu bir pasta<a id="GBS.0073.04"/> ve şekerleme kokusuydu, çünkü saçlarını yumurta sarısıyla yıkıyordu ve bu vanilyalı kokuda anlaşılmaz bir şehvet tadı vardı. </p>
			<p>Mathieu, Sarah’yı düşünmeye koyuldu.</p>
			<p>“Ne düşünüyorsunuz İviç?”</p>
			<p>Bir an, ağzı açık, şaşkın baktı, sonra o her zamanki durgun tavrını aldı, yüzü kapanmıştı. Mathieu birden ona bakmaktan yorulduğunu fark etti, göz pınarları acıyordu.</p>
			<p>“Ne düşünüyorsunuz?” diye<a id="GBS.0073.05"/> tekrar sordu.</p>
			<p>İviç silkindi, “Ben mi?.. Hep bunu sorarsınız. Belli hiçbir şey düşünmüyorum, söylenemeyecek, sözcüklerle anlatılamayacak şeyler...”</p>
			<p>“Ama gene de bir şeyler var işte. Mesela?”</p>
			<p>“Eh, mesela, şu gelen adama bakıyordum: Şişman, terli, mendiliyle alnını kuruluyor, kravatı var... Ne söyleyeyim istiyorsunuz?” Birden sinirlenmiş ve utanmıştı, öfkeyle, “Beni bunları anlatmaya<a id="GBS.0074.01"/> zorlamanız çok tuhaf,” dedi, “bunlar söylenmeye, anlatılmaya değmeyecek şeyler.”</p>
			<p>“Aksine, benim için çok değerli. Eğer elimde olsaydı sizi daima yüksek sesle düşünmeye zorlardım.”</p>
			<p>İviç ister istemez güldü.</p>
			<p>“Ama bu çok ahlaksızca bir şey,” dedi. “Sözcükler bunun için icat edilmemiştir.”</p>
			<p>“Ne fena; sizin sözcüklere karşı saygınız yok! Onların yalnızca ölüm ve evlenme haberleri vermeye<a id="GBS.0074.02"/> ya da kilisede sabah dualarında kullanılmaya yaradığını sanıyorsunuz. Siz insanlara da bakmıyordunuz, İviç, ben sizi gördüm; önce ellerinize bakıyordunuz, sonra ayaklarınıza baktınız. Ben sizin ne düşündüğünüzü biliyorum.”</p>
			<p>“Öyleyse ne diye soruyorsunuz? Bunu keşfetmek için çok zeki olmak gerekmez: Sınavı düşünüyordum.”</p>
			<p>“Çakmaktan korkuyorsunuz... Öyle mi?”</p>
			<p>“Evet, çakmaktan korkuyorum.<a id="GBS.0074.03"/> Daha doğrusu, korkmuyordum, çaktım. Çaktığımı biliyorum.”</p>
			<p>Mathieu ağzında gene o zehir gibi acılığı duydu: Eğer kaldıysa, onu bir daha göremem artık. Hem kesinlikle kalmıştır: besbelli.</p>
			<p>İviç, umutsuzlukla, “Laon’a dönmek istemiyorum,” dedi. “Oraya sınıfta kalmış olarak gidersem, bir daha dönemem artık, bunun son şansım olduğunu söylemişlerdi bana.”</p>
			<p>Yeniden saçlarıyla oynamaya başlamıştı.</p><div style="display:none;"><a id="GBS.0074.04"/></div>
			<p>“Biraz daha cesur olabilsem...” dedi.</p>
			<p>Mathieu kaygıyla, “Ne yapardınız?” diye sordu.</p>
			<p>“Ne olursa. Oraya dönmektense her şeyi yapardım, ömrümü orada tüketmek istemiyorum, istemiyorum!”</p>
			<p>“Ama babanızın bir iki yıla kadar kereste fabrikasını satacağını, çoluk çocuk gelip Paris’e yerleşeceğinizi söylememiş miydiniz?”</p>
			<p>“Bekleyeyim, ha?” İviç öfkeyle kıvılcımlanan gözlerini ona çevirdi:<a id="GBS.0074.05"/> “İşte hepiniz böylesiniz. Oraya bir gidin bakalım da göreyim sizi, ne yapardınız. İki yıl o dağ başında çile doldurmak! Bekleyeyim ha? Bu iki yılın benden çalındığını, zorla koparılıp alındığını o kalın kafalarınızla anlamıyor musunuz?” Öfkeyle, “Benim bir tek yaşamım var,” diye çıkıştı, “bir tanecik! Ama siz bu yaşamın hiç bitmeyeceğini sanıyorsunuz galiba. Bir yıl kaybolmuş, ne çıkar, yerine<a id="GBS.0075.01"/> bir yenisi konur, değil mi?” Gözlerinde yaşlar birikmişti: “Hayır, konmaz! Orada akıp gidecek olan benim en güzel yıllarımdır, gençliğimdir benim! Ben hemen yaşamak istiyorum, bekleyemem, vaktim yok. Daha yaşamaya başlamadım, halbuki ihtiyarladım bile, yirmi bir yaşındayım.”</p>
			<p>Mathieu, “İviç, susun rica ederim,” dedi. “Beni korkutuyorsunuz. Bir dakika durun da bana uygulamalı derslerden aldığınız<a id="GBS.0075.02"/> notları söyleyin. Bazen memnun görünüyorsunuz, bazen de böyle umutsuzluğa düşüyorsunuz. Öbürlerini ne yaptınız?”</p>
			<p>İviç acı bir alayla, “Hepsinde takıldım,” dedi.</p>
			<p>“Fiziği verdiniz sanıyordum?”</p>
			<p>İviç acı bir alayla, “Tabii, ne demezsiniz,” dedi. “Kimyayı da... Kimya sınavı bir rezalet oldu, formülleri aklımda tutmama olanak yok, öyle kuru, tatsız, berbat şeyler ki...”</p>
			<p>“Peki, ama o<a id="GBS.0075.03"/> halde ne diye başladınız bu işe?”</p>
			<p>“Hangi işe?”</p>
			<p>“PCN’ye demek istiyorum.”</p>
			<p>İviç hırsla, “Laon’dan kurtulmak için başka çıkar yol var mıydı?” dedi.</p>
			<p>Mathieu çaresizliğini anlayarak sustu. Kahveden bir kadın çıktı ve önlerinden geçti: Çok güzeldi, kusursuz yüzünde küçük, zarif bir burnu vardı, birisini arıyormuş gibi bakınıyordu. İviç önce onun parfümünü duymuştu anlaşılan, somurtkan<a id="GBS.0075.04"/> yüzünü kaldırıp baktı ve gözleri aydınlandı.</p>
			<p>Yavaş ve değişik bir sesle, “Öff, ne güzel şey...” diye mırıldandı.</p>
			<p>Mathieu ürperdi, bu sesten rahatsız olmuştu.</p>
			<p>Kadın önlerinde durmuş, güneşten gözlerini kırpıştırıyordu. Otuz beşinde vardı herhalde, saydam, ipek giysisinden süzülen aydınlıkta ince uzun, biçimli bacakları fark ediliyordu; ama Mathieu bakmıyordu, onun gözleri İviç’teydi.<a id="GBS.0075.05"/> İviç birden çirkinleşmiş gibiydi, ellerini hırsla birbirine kenetlemişti; bir gün Mathieu’ye, “Küçük güzel burunları öyle seviyorum ki,” demişti, “canım ısırmak istiyor.” Mathieu eğilerek baktı, şimdi yüzünün dörtte üçünü görebiliyordu; İviç uyuyordu sanki, aralık gözlerinde acımasız bir ışık vardı. Mathieu, kızın ısırma arzusu duyduğunu düşündü.</p>
			<p>Usulca seslendi:</p>
			<p>“İviç!”</p>
			<p>Yanıt vermedi,<a id="GBS.0076.01"/> Mathieu onun yanıt vermeyeceğini biliyordu; İviç, Mathieu’nün varlığını unutmuştu bile, şimdi kendi kendisiyle yalnızdı.</p>
			<p>“İviç!”</p>
			<p>İşte ona, asıl böyle anlarda bağlanıyordu; küçük ve dayanıksız varlığının, ıstırap veren, acıtan bir gücün, yani güzelliğin karşısında duyduğu yakıcı, sürükleyici, ama çirkinleştiren, küçük düşüren tutkunun pençesinde kıvrandığını fark ettiği anlarda. “Güzel<a id="GBS.0076.02"/> değilim,” diye düşündü ve o da, kendi hesabına yalnız kaldı.</p>
			<p>Kadın gitmişti. İviç onu gözleriyle takip etti, sonra müthiş bir öfkeyle, “Bazen erkek olabilmeyi öyle isterdim ki,” diye söylendi.</p>
			<p>Sinirli bir kahkahayla güldü, Mathieu ona kederle bakıyordu.</p>
			<p>Komi, “Mösyö Delarue’yü telefondan istiyorlar,” diye bağırdı...</p>
			<p>Mathieu, “Benim,” dedi.</p>
			<p>Kalktı.</p>
			<p>“Özür dilerim,” dedi.<a id="GBS.0076.03"/> “Sarah Gomez’dir, beni arayacaktı.”</p>
			<p>İviç soğuk bir gülümsemeyle başını salladı, Mathieu içeri girdi merdiveni indi.</p>
			<p>“Mösyö Delarue? Baştaki kabine!”</p>
			<p>Mathieu telefonu eline aldı, kabinin kapısı kapanmıyordu.</p>
			<p>“Alo, Sarah siz misiniz?”</p>
			<p>Sarah’nın genizden gelen sesi, “Benim,” dedi. “İş oldu, tamam.”</p>
			<p>“Öyle mi? Neyse. Çok sevindim.”</p>
			<p>“Yalnız, biraz acele etmeniz gerekiyor:<a id="GBS.0076.04"/> Pazara Amerika’ya gidiyormuş. En geç öbür gün olsun diyor, ilk birkaç gün kontrol altında kalması şartmış.”</p>
			<p>“İyi, peki... Ben hemen Marcelle’e haber veririm, yalnız ben biraz sıkışacağım, para bulmam gerek. Ne istiyor?”</p>
			<p>Sarah’nın sesi, “Ah, öyle üzüldüm ki,” dedi, “dört bin istiyor, çok asıldım, sıkıntıda olduğunuzu söyledim ama dinlemedi bile.” Gülerek ekledi: “Pis Yahudi’nin biri...”</p><div style="display:none;"><a id="GBS.0076.05"/></div>
			<p>Sarah bitmek tükenmek bilmeyen bir sevecenlik kaynağıydı; ama bir kere de bir işi ele aldı mı, hastane hemşireleri gibi hoyrat ve işgüzar olurdu. Mathieu kulaklığı biraz uzaklaştırarak düşündü: dört bin frank ve siyah, parlak kulaklıktan Sarah’nın gülen sesi; bu bir korkulu rüyaydı herhalde.</p>
			<p>“İki güne kadar, öyle mi? Bir... Bir çaresine bakarım. Mersi Sarah, bulunmaz bir insansınız. Bu<a id="GBS.0077.01"/> akşam, yemekten önce evde olursunuz, değil mi?”</p>
			<p>“Bütün gün evdeyim.”</p>
			<p>“Peki. Bir ara uğrarım, size soracağım şeyler var.”</p>
			<p>“Bekliyorum.”</p>
			<p>Mathieu kabinden çıktı.</p>
			<p>“Bir jeton rica ediyorum, matmazel. Ama durun hayır, istemiyorum, acelesi yok.”</p>
			<p>Kâsenin içine yirmi beş santim attı ve yukarı çıktı. Para meselesini halletmeden Marcelle’e haber vermesi gerekmezdi. “Öğleüzeri Daniel’i<a id="GBS.0077.02"/> ararım.” İviç’in yanına oturdu ve ona duygusuz gözlerle baktı.</p>
			<p>İviç, nezaketle, “Başımın ağrısı geçti,” dedi.</p>
			<p>“Sevindim.”</p>
			<p>İçi kararmıştı.</p>
			<p>İviç uzun kirpiklerinin altından yan yan bakıyordu. Cilveli bir gülümsemeyle, “Acaba... Acaba sergiye gitsek mi?” dedi.</p>
			<p>Mathieu, heyecansız, “Nasıl isterseniz,” dedi.</p>
			<p>Kalktılar ve Mathieu, İviç’in önündeki kadehin boşalmış olduğunu gördü.</p><div style="display:none;"><a id="GBS.0077.03"/></div>
			<p>“Taksi!” diye bağırdı.</p>
			<p>İviç, “Buna binmeyelim,” dedi, “üstü açık, çok rüzgâr yeriz.”</p>
			<p>Mathieu şoföre, “Hayır, size değildi,” dedi.</p>
			<p>“Buna binelim. Bakın ne güzel, saray arabası gibi. Hem kapalı da.”</p>
			<p>Taksi durdu, İviç bindi. Mathieu, “Oldu olacak Daniel’den bin frank daha alırım,” diye düşündü. “O zaman ayın sonuna çıkabilirim.”</p>
			<p>“Güzel Sanatlar Galerisi, Saint-Honoré.”</p>
			<p><a id="GBS.0077.04"/>İviç’in yanına oturdu. İkisi de biraz şaşkın ve rahatsızdılar.</p>
			<p>Mathieu yerde, yarı içilip bastırılmış, uçları yaldızlı izmaritler gördü.</p>
			<p>“Bu taksiye siniri bozuk biri binmiş,” dedi.</p>
			<p>“Neden?”</p>
			<p>Mathieu yerdeki izmaritleri gösterdi.</p>
			<p>İviç, “Bir kadın herhalde,” dedi. “Sigaraların ucunda ruj lekesi var.”</p>
			<p>Güldüler, sustular. Mathieu, “Bir kere bir takside yüz frank bulmuştum,”<a id="GBS.0077.05"/> dedi.</p>
			<p>“Sevinmişsinizdir.”</p>
			<p>“Evet. Sonra şoföre verdim.”</p>
			<p>İviç, “Aaa,” dedi. “Neden? Ben olsam vermezdim. Neden verdiniz sanki?”</p>
			<p>Mathieu, “Bilmem,” dedi.</p>
			<p>Taksi Saint-Michel Meydanı’ndan geçiyordu, Mathieu, “Bakın, Seine ne kadar yeşil bugün,” diyecekti ama demedi. İviç birden, “Boris, bu gece üçümüz Sumatra’ya gidelim, diyordu,” dedi. “Ben...”</p>
			<p>Başını çevirmişti, dudaklarını<a id="GBS.0078.01"/> sevecenlikle uzatmış, Mathieu’nün saçlarına bakıyordu. İviç her zaman böyle şuh tavırlar takınmazdı; ama ara sıra, yüzünü olgun bir meyve gibi tatlı ve yumuşak hissetmek istediği zaman, böyle bir sevgi gösterisiyle insana sokulurdu. Mathieu bu tavrı yersiz ve can sıkıcı buldu.</p>
			<p>“Sizinle ve Boris’le birlikte olmak isterim,” dedi. “Beni düşündüren, farkında mısınız, Lola, hiç hoşlanmıyor benden.”</p><div style="display:none;"><a id="GBS.0078.02"/></div>
			<p>“Bundan size ne?”</p>
			<p>Kısa bir sessizlik oldu. Sanki ikisi aynı anda, bir kadınla bir erkek olduklarını ve bir takside, kapanmış, diz dize oturduklarını fark edivermişlerdi. Mathieu, korkuyla, “Yok, bu olmamalı,” diye düşündü. İviç, “Lola için kafa yormaya değmez,” diye devam etti. “Güzel kadın, sesi de güzel; ama işte o kadar.”</p>
			<p>“Ben beğeniyorum.”</p>
			<p>“Tabii. Siz böylesiniz, daima kusursuz<a id="GBS.0078.03"/> olmak istersiniz. Biri sizden nefret etti mi, siz onda birtakım değerler, üstünlükler bulmaya çalışırsınız.” Sonra ekledi: “Ben Lola’yı beğenmiyorum.”</p>
			<p>“Size karşı çok iyi.”</p>
			<p>“Başka türlü olamaz ki; ben onu sevmiyorum, çünkü rol yapıyor bütün gün.”</p>
			<p>Mathieu kaşlarını kaldırarak, “Rol mü yapıyor?” dedi. “Bak bu dünyada aklıma gelmezdi.”</p>
			<p>“Eğer gerçekten fark etmedinizse şaşarım: Oturup<a id="GBS.0078.04"/> kendine acındırmak için acıklı acıklı iç çekiyor, sonra en pahalısından yemekleri, tabaklar dolusu midesine indiriyor.”</p>
			<p>Sonra sinsi bir kötü niyetle, “Ben, kendini çok umutsuz hisseden insanların, ölümden korkmadıklarını sanırdım,” dedi. “Onun masraflarını kuruşu kuruşuna hesapladığını ve üstelik para biriktirdiğini görünce şaştım.”</p>
			<p>“Gene de bunlar bir insanın çok bahtsız ve umutsuz olmasına<a id="GBS.0078.05"/> engel değil! İnsanlar, ihtiyarladılar mı, bu çareye başvururlar: Kendilerinden tiksindikleri için, kendilerini değil, parayı düşünmeyi yeğlerler, bu onları aldatır ve oyalar.”</p>
			<p>İviç, sertçe, “Öyle mi!” dedi. “O halde asla ihtiyarlamamalıyım!”</p>
			<p>Mathieu irkilerek baktı.</p>
			<p>“Hakkınız var, ihtiyarlık güzel şey değil.”</p>
			<p>“Ah, ama siz başka,” dedi İviç. “Sizin yaşınız yok. Bana öyle geliyor<a id="GBS.0079.01"/> ki, siz hep bu yaştaydınız, sizde bir metalin devamlı gençliği var. Ara sıra, sizin çocukluğunuzu düşünüyorum, çocukken nasıl olduğunuzu gözümün önüne getirmeye çalışıyorum, olmuyor.”</p>
			<p>Mathieu, “Saçlarım kıvır kıvırdı,” dedi.</p>
			<p>“Bense sizi, bugün olduğunuz gibi düşünüyorum, tıpkı şimdiki gibi, yalnızca biraz daha küçük.”</p>
			<p>Bu kez İviç, ne kadar tatlı ve sevecen olduğunun farkında değildi.<a id="GBS.0079.02"/> Mathieu yanıt vermek istedi; ama boğazında tuhaf bir gıcıklanma vardı, konuşamadı, kendinden geçmişti. Marcelle’i, Sarah’yı, sabahtan beri durmadan sürüklendiği o bitip tükenmez hastane koridorları hayalini, hepsini arkada bırakmıştı, hiçbir yerde değildi şimdi, kendini özgür hissediyordu; bu yaz günü, onu yoğun ve sıcak varlığıyla kucaklıyordu, kendini bütün ağırlığıyla bu sıcaklığa koyuvermek<a id="GBS.0079.03"/> isterdi. Birkaç saniye daha ona, dayanılmaz bir özgürlük duygusuyla, boşlukta asılıp kalmış gibi geldi, sonra birden elini uzattı, İviç’i omuzlarından yakalayarak kendine çekti. İviç, eklemsiz, tek parçadan yapılmış gibi dimdik, kendini bıraktı; dengesini kaybetmiş de devrilmiş gibiydi. Bir şey söylemedi, heyecansız ve duygusuzdu.</p>
			<p>Taksi, Rivoli Sokağı’na sapmıştı, Louvre’un kemerleri, camların<a id="GBS.0079.04"/> ardından beyaz, iri güvercinler gibi ağır ağır, peş peşe geçiyordu. Hava sıcaktı, Mathieu göğsünün üzerinde sıcak bir beden hissediyordu; ön camdan ağaçlar ve bir direğin üzerinde üç renkli bir bayrak görünüyordu. Bir gün, çok eskiden, Mouffetard Sokağı’nda gördüğü bir adamı hatırladı: çok içtiği belli, kül rengi yüzlü biri. Adam, bir mezecinin vitrinine sokulmuş, tabakta duran soğuk etleri uzun<a id="GBS.0079.05"/> uzun seyretmişti; sonra içeri girmiş, elini uzatıp et tabağını almıştı, bunu çok doğal saydığı belliydi, o da kendini özgür hissetmişti mutlak. Patron bağırmış, polis gelmiş, çok şaşmış görünen adamı alıp götürmüştü. İviç hâlâ ses çıkarmıyordu.</p>
			<p>Mathieu, birden sinirlenerek, “Hakkımda hüküm vermeye çalışıyor,” diye düşündü.</p>
			<p>Eğildi ve onu cezalandırmak için soğuk ve sımsıkı kapalı dudaklarını<a id="GBS.0080.01"/> öptü, hırsla titriyordu; İviç ses çıkarmadı. Mathieu başını kaldırdı, bütün heyecanı bir anda sönmüştü: “Taksi köşelerinde kızları sıkıştıran evli barklı bir adam.” Ve kolu, cansız ve hantal yana düştü. İviç’in bedeni, yerinden oynatılmış bir terazi ibresi gibi, mekanik bir hareketle doğruldu. “Bitti,” diye düşündü Mathieu, “bunu asla unutturamam artık.” İki büklüm olmuştu, erimek, yok olmak<a id="GBS.0080.02"/> istiyordu. Bir polis sopasını kaldırdı, taksi durdu. Mathieu dimdik, önüne bakıyordu, ama artık ağaçları görmüyordu, aşkına bakıyordu.</p>
			<p>Bu aşktı. Evet, aşktı. Mathieu düşündü: Ben ne yaptım? Beş dakika önce bu aşk yoktu; aralarında ender rastlanan, değerli bir duygu vardı; isim verilemeyen, hareketlerle anlam kazanmamış bir duygu. Ve sonra, Mathieu bir hareket yapmıştı, yapılmaması gereken<a id="GBS.0080.03"/> tek hareketti bu... Bilerek yapmamıştı, kendiliğinden olmuştu. O tek hareketle aşk, sıradan ve can sıkıcı bir biçiminde Mathieu’nün gözünde şekillenivermişti. İviç, bundan böyle, “Beni seviyor,” diye düşünecekti, “tıpkı ötekiler gibi,” diyecekti kendi kendine; Mathieu, bundan böyle İviç’i sevecekti, bütün öteki kadınları sevdiği gibi. “Ne düşünüyor?” Yanında, sessiz, kıpırdamadan oturuyordu; aralarında<a id="GBS.0080.04"/> o hareket vardı, “Bana dokunmalarına sinirlenirim.” Geçmiş her şeyin elle tutulacak bir yalanlaması olan o beceriksiz, sevgi dolu hareket! Bana kızıyor, beni suçluyor, ötekilerden farksız olduğumu düşünüyor. Umutsuz, “Ondan istediğim bu değildi,” diye düşündü. Ama işte daha şimdiden, eskiden ondan ne istediğini hatırlayamıyordu. Aşk oradaydı; dümdüz, yusyuvarlak, rahat; basit istekleri ve gösterişsiz,<a id="GBS.0080.05"/> alışılmış hareketleriyle aşk... Ve bu aşkı Mathieu, kendi özgürce yaratmıştı. Kendini zorlayarak, “Yalan,” diye düşündü. “Onu istemedim ben, hiç istemedim.” Ama şimdiden, onu isteyeceğini biliyordu: “Bu hep böyle biterdi, bacaklarına, göğsüne bakacağım, sonra, günün birinde...” Birden Marcelle’i gördü: çırılçıplak, yatağın üzerine uzanmış, gözleri kapalı. Marcelle’den nefret ediyordu.</p>
			<p>Taksi<a id="GBS.0081.01"/> durmuştu, İviç kapıyı açtı ve çıktı. Mathieu hemen ardından çıkmamıştı; bu yeni ama şimdiden eskimiş aşkı hareketsiz gözlerle seyrediyordu; bu küçük düşürücü, alçaltıcı, ta başından küçük düşmüş, alçalmış sinsi ve ayıp aşkı, bu evli adam aşkını seyrediyor ve onu şimdiden, bir alınyazısı gibi kabulleniyordu. Sonunda arabadan indi, parayı ödedi ve kapının önünde onu bekleyen İviç’e yetişti. “Bari<a id="GBS.0081.02"/> unutabilseydi.” Kaçamak bir göz attı, İviç haşin görünüyordu. “Aramızda bir şeyleri kopardım, öldürdüm,” diye düşündü. Ama onu sevmekten vazgeçmeyi istemiyordu. Tek söz konuşmadan sergiye girdiler.</p>
			</section>
  <div style="display:none;"><a id="GBS.0081.03"/></div></body>
</html>