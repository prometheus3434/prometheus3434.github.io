<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Akıl Çağı</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:2760bda4-a9d0-9308-1688-1ad431659f20"/>
	</head>
	<body xmlns:epub="http://www.idpf.org/2007/ops" class="chapter" epub:type="chapter"><div style="display:none;"><a id="GBS.0275.01"/></div>
    <section>
      <h1 class="baslik">XIV</h1>
			<p>Az sonra... Az sonra o yararsız, boş çırpınmaya başlayacaktı; az sonra Marcelle’in bıkkın ve kin dolu bakışlarıyla, İviç’in üç köşe küçük yüzünün sinsi anlamı ve Lola’nın gözlerindeki o korkunç ölüm katılığının anısıyla zehirlenmiş, damağında gene o ateşli hastalık acılığını bulacak, kaygılar midesini burkan bir ağrı halinde yeniden başlayacaktı. Az sonra. Koltuğa biraz daha<a id="GBS.0275.02"/> gömüldü ve piposunu yaktı, içi boşalmış gibiydi, kendini barın loş serinliğine koyuvermişti. Önünde masa yerine kullanılan şu cilalı tahtadan fıçı vardı, duvarlara asılmış artist resimleri ve eski gemici şapkaları vardı, serin bir su sesi gibi usul usul mırıldanan, nereye saklandığı belirsiz radyo vardı, salonun dibinde Porto şarapları ve kocaman sigaralar içerek konuşan iki şişman, zengin adam vardı<a id="GBS.0275.03"/> –son müşterilerdi bunlar, işadamları, öbür müşteriler çoktan yemeğe gitmişti–, saat bir buçuk olmalıydı; ama henüz sabah olduğu besbelliydi, gün oradaydı, uslu bir deniz gibi serilmiş duruyordu. Mathieu bu heyecansız, çırpıntısız denizde erimişti sanki, o belli belirsiz duyulan kederli bir zenci şarkısıydı şu anda, değişik, ama saygılı seslerden doğmuş bir uğultu, pas rengi bir aydınlıktı, parmakları<a id="GBS.0275.04"/> arasındaki kocaman sigaralarla baharat yüklü bir bedevi kervanı gibi ağır ağır sallanan o güzel ve bir cerrah eli kadar temiz ve canlı ellerdi Mathieu. Huzur dolu, mutlu bir yaşamın bu küçük ve sıradan parçacığını ona ödünç verdiklerini ve çok yakında iade etmek zorunda kalacağını Mathieu biliyordu; ama ondan acelesiz ve yumuşak bir açgözlülükle yararlanıyordu: Yaşam ömrünü yitirmiş insanlarına<a id="GBS.0275.05"/> da küçük, alçakgönüllü ve iddiasız mutluluklar ayırmış, hatta bütün o gelip geçici güzellikleri onlar için saklamıştır ama onların alçakgönüllü ve iddiasız mutluluklardan yararlanmaları şartıyla... Daniel sol yanındaki koltukta, sessiz ve ciddi oturuyordu. Mathieu, onun, o güzel Arap şeyhi yüzünü de keyfince seyredebiliyordu, bu da gözlerinin bir mutluluğuydu. Mathieu bacaklarını gererek öne<a id="GBS.0276.01"/> uzattı ve yalnızca kendisi için gülümsedi.</p>
			<p>Daniel, “Şerileri nefis. Tavsiye ederim,” dedi.</p>
			<p>“İyi ya! Ama sen ısmarlıyorsun, ben meteliksizim.”</p>
			<p>“Ben ısmarlıyorum,” dedi Daniel. “Bak bana, sana iki yüz frank vereyim mi? Bu kadarcık teklif edebildiğim için utanıyorum ama...”</p>
			<p>“Yok canım,” dedi Mathieu, “aldırma.”</p>
			<p>Daniel, iri, okşayıcı gözlerini ona çevirmişti.</p>
			<p>“Rica ederim,”<a id="GBS.0276.02"/> diye ısrar etti. “Ay sonuna kadar bir dört yüz frangım var, gel yarı yarıya bölüşelim.”</p>
			<p>Sağlam durmak, bu öneriyi kabul etmemek gerekti, oyunun kaidesi buydu.</p>
			<p>“Hayır,” dedi Mathieu. “Emin ol, çok mersi ama istemiyorum.”</p>
			<p>Daniel, ona kaygılı gözlerle bakıyordu.</p>
			<p>“Gerçekten ihtiyacın yok mu?”</p>
			<p>“Evet,” dedi Mathieu, “var. Beş bin franga ihtiyacım var. Ama hemen şimdi değil. Şu anda<a id="GBS.0276.03"/> istediğim bir kadeh şeri ile senin sözlerin...”</p>
			<p>“Sözlerimin şeri kadar zevk verici olmasını dilerim,” dedi Daniel.</p>
			<p>Gülüyordu, ne yazdığı pusuladan ne de Mathieu’yü çağırmasındaki gerçek nedenden söz açmıştı. Ama Mathieu, Daniel’i iyi tanırdı; açılmakta gecikmeyecekti.</p>
			<p>“Dün Brunet’yi gördüm,” dedi.</p>
			<p>Daniel nezaketle sordu:</p>
			<p>“Sahi mi?”</p>
			<p>“Bu kez artık aramızdaki her şey bitti<a id="GBS.0276.04"/> sanırım.”</p>
			<p>“Kavga filan mı ettiniz?”</p>
			<p>“Kavga etmedik. Ama daha kötüsünü yaptık...”</p>
			<p>Daniel üzgün bir tavır takınmıştı; Mathieu elinde olmayarak güldü:</p>
			<p>“Brunet vız gelir sana, değil mi?”</p>
			<p>“Yok canım,” dedi Daniel, “ama biliyorsun... Ben hiçbir zaman onunla, seninle olduğum kadar içten olmadım. Brunet’yi çok beğenirim, ama elimde bir güç olsa onu av kuşları gibi doldurtur, üzerine,<a id="GBS.0276.05"/> ‘Yirminci yüzyıl adamı’ diye bir etiket yapıştırıp müzeye koyardım.”</p>
			<p>“Hiç de çirkin olmazdı yani,” dedi Mathieu.</p>
			<p>Daniel yalan söylüyordu. Bir zamanlar Brunet’yi çok sevmişti. Mathieu şerinin tadına baktı:</p>
			<p>“Güzelmiş...”</p>
			<p>“Evet,” dedi Daniel, “buranın en iyi içkisi. Ama stokları tükeniyormuş, İspanya savaşı yüzünden de yenisini getirtemiyorlar.”</p>
			<p>Boşalan kadehi masaya bıraktı,<a id="GBS.0277.01"/> elini uzattı, küçük kâseden bir zeytin alıp ağzına attı.</p>
			<p>“Biliyor musun,” dedi. “Bugün sana bir itirafta bulunacağım.”</p>
			<p>Bitmişti: O alçakgönüllü ve yumuşak mutluluk geçmişe karışıp yok olmuştu. Mathieu yan gözle baktı. Daniel’in yüzünde soylu ama dalgın bir anlam vardı.</p>
			<p>“Söyle bakalım,” dedi.</p>
			<p>Daniel kararsız bir sesle, “Beni nasıl karşılayacaksın, bilemiyorum,” dedi. “Bana kırılırsan<a id="GBS.0277.02"/> çok üzüleceğim.”</p>
			<p>Mathieu güldü.</p>
			<p>“Eh, bir an önce söyle de rahat et öyleyse.”</p>
			<p>“Peki, dün akşam kimi gördüm, tahmin et bakalım!”</p>
			<p>Mathieu hayal kırıklığına uğramıştı.</p>
			<p>“Dün akşam kimi mi gördün?” dedi. “Ne bileyim, bir sürü birilerini görmüş olabilirsin. Ne olacak?”</p>
			<p>“Marcelle Duffet’yi gördüm.”</p>
			<p>“Marcelle’i mi? Bak sen!”</p>
			<p>Mathieu şaşmış görünmedi. Daniel ile Marcelle’in<a id="GBS.0277.03"/> pek görüşmedikleri halde birbirlerine sempatileri olduğunu bilirdi.</p>
			<p>“İyi, görebilmişsin,” dedi. “Marcelle sokağa hemen de hiç çıkmaz. Nerede gördün?”</p>
			<p>Daniel gülümseyerek, “Nerede olacak, evinde tabii,” dedi. “Sokağa çıkmadığına göre, başka nerede görmüş olabilirim?”</p>
			<p>Sonra gözlerini kırpıştırarak usulca ilave etti:</p>
			<p>“Daha doğrusu biz Marcelle’le ara sıra buluşuyoruz.”</p>
			<p>Bir sessizlik<a id="GBS.0277.04"/> oldu. Mathieu, Daniel’in hafifçe titreyen uzun siyah kirpiklerine bakıyordu. Bir saat ikiyi çaldı, bir zenci şarkı söylüyordu: <em>There’s crandle in Caroline.</em> “Biz ara sıra buluşuyoruz.” Mathieu başını çevirdi ve duvarda asılı gemici beresinin kırmızı ponponlarına bakmaya başladı. Sonra söylediklerini kendi de iyice anlayamadan, “Ara sıra buluşuyorsunuz ha,” dedi. “Nerede?”</p>
			<p>Daniel sesinde bir<a id="GBS.0277.05"/> şaşkınlık ifadesiyle: “Evinde tabii,” dedi, “söyledim ya?”</p>
			<p>“Evinde mi? Yani oraya, Marcelle’in evine gittiğini mi söylemek istiyorsun?”</p>
			<p>Daniel yanıt vermedi. Mathieu sordu:</p>
			<p>“Peki ama niye, nereden çıktı bu dostluk?”</p>
			<p>“Ne demek niye? Marcelle Duffet’yi her zaman takdir ettiğimi bilirsin. Cesaretini, cömertliğini çok beğenirdim.”</p>
			<p>Bir an sustu; Mathieu hayretle, “Marcelle’in cesareti,<a id="GBS.0278.01"/> cömertliği...” diye düşündü. Cesaret, cömertlik. Onun Marcelle’de en çok beğendikleri bunlar değildi.</p>
			<p>Daniel devam etti:</p>
			<p>“Bir gün çok canım sıkılıyordu, geçerken Marcelle Duffet’ye bir uğrayayım, dedim. Beni güler yüzle karşıladı. İşte bu. O günden sonra ara sıra buluşup görüşmekte devam ettik. Tek yanlışımız bu dostluğu senden saklamamız oldu.”</p>
			<p>Mathieu pembe odanın ağır, sıcak kokusuna,<a id="GBS.0278.02"/> insanın içine yapışan o pamuğumsu havasına girmişti şimdi: Daniel koltukta oturmuştu, Marcelle’e siyah ceylan gözleriyle bakıyordu ve Marcelle karşısındaydı, fotoğrafı çekilecekmiş gibi iğreti, acemi bir ilgiyle gülümsüyordu. Mathieu başını salladı: Yok, bu hikâyede aksayan bir şey vardı, bu hayal yerine oturmuyordu, budalaca, sersemce bir şeydi bu, aklın almayacağı bir şey. Bu iki insanın<a id="GBS.0278.03"/> paylaşabilecekleri ortak hiçbir şeyleri yoktu, bir araya gelmeleri imkânsızdı.</p>
			<p>“Sen oraya gidiyorsun ve o bunu bana söylemiyor, ha?”</p>
			<p>Ve rahat bir tavırla gülümsedi.</p>
			<p>“Hadi canım, olmaz öyle şey! Beni işletiyorsun...”</p>
			<p>Daniel başını kaldırdı ve Mathieu’ye dargın gözlerle baktı.</p>
			<p>“Mathieu,” dedi, “bu konuda şaka etmediğimi bilmen gerek. Ben, senin Marcelle’le olan yakınlığını hiçbir<a id="GBS.0278.04"/> zaman hafife alıp şaka konusu yapmadım. Buna inanmanı isterim. Bu yakınlığın çok değerli ve dokunulmaz bir şey olduğunu biliyorum.”</p>
			<p>Mathieu, “Evet,” dedi, “ben de aksini söylemiyorum. Ama gene de o acayip şakayı yapabilirsin, değil mi?”</p>
			<p>Daniel yorgun bir tavırla ellerini iki yana bıraktı.</p>
			<p>“Madem öyle, hiç konuşmayalım daha iyi.”</p>
			<p>“Hayır, hayır,” dedi Mathieu, “konuş, anlat! Çok<a id="GBS.0278.05"/> eğlenceli bir hikâye; anlamakta zorluk çekiyorum ama olsun.”</p>
			<p>Daniel küskün, “İşimi zorlaştırıyorsun,” dedi. “Senin adına kendimi suçlu hissetmekten zaten rahatsızım.” İçini çekti: “Yalnızca sözlerimle yetinerek bana inanmanı isterdim ama madem delil istiyorsun...”</p>
			<p>Cebinden kâğıt paralarla tıklım tıklım dolu bir cüzdan çıkardı. Mathieu parayı görünce, “Hayvan,” diye düşündü. Ama gerçek<a id="GBS.0279.01"/> bir öfke değildi bu, heyecansız, kurala uymak için duyulmuş öfke...</p>
			<p>“Bak,” dedi Daniel.</p>
			<p>Mathieu’ye bir mektup uzatıyordu. Mathieu aldı, yazı Marcelle’indi. Okudu:</p>
			<p>“Bu kez de haklıymışsınız sevgili Daniel, sevgili iyilik meleğimiz. Her zamanki gibi haklıymışsınız, o cezayirmenekşesiymiş. Bana yazdığınız mektuptan bir şey anlamadım. Ne yapalım, madem yarın işiniz varmış, cumartesi olsun.<a id="GBS.0279.02"/> Annem çikolatalar için kulağınızı çekeceğini söylüyor. Çabucak gelin, sevgili iyilik meleğimiz, sabırsızlıkla bekliyoruz. Marcelle.’”</p>
			<p>Mathieu, Daniel’e baktı.</p>
			<p>“Demek... doğru?”</p>
			<p>Daniel başıyla, evet der gibi bir işaret yaptı. Düello tanıklığına çağrılmış bir adam gibi matemli, dimdik ve kusursuz görünüyordu. Mektup nisanın yirmisinde yazılmıştı. “Marcelle bunu yazmış ha!” Bu telaşlı,<a id="GBS.0279.03"/> sevinçli, cilveli satırlar Marcelle’e o kadar az uyuyordu ki. Mathieu bir an ne yapacağını bilemedi, burnunu kaşıyordu, sonra bir kahkaha attı:</p>
			<p>“İyilik meleği! Sana, iyilik meleğim, diyor ha? Bak işte bu, dünyada aklıma gelmezdi. Ama herhalde Tanrı’nın gözünden düşmüş bir melek olacaksın sen, bir çeşit iblis! Hem sonra ihtiyar annemizin de elini öpüyorsun... her şey tamam yani!..”</p>
			<p>Daniel<a id="GBS.0279.04"/> bozulmuştu.</p>
			<p>“Sen bilirsin,” dedi. “Ben, seni üzeceğimden, hatta öfkelendireceğimden korkuyordum, halbuki sen...”</p>
			<p>Mathieu başını çevirdi ve kuşkuyla baktı. Daniel’in onun öfkeleneceğini düşünerek söze başladığı belliydi.</p>
			<p>“Gerçekten öfkelenmem gerekirdi,” dedi. “Normali buydu herhalde. Biraz sabret, öfke de gelir arkadan. Ama şimdi yalnızca şaşkınım.”</p>
			<p>Kadehini bir dikişte boşalttı,<a id="GBS.0279.05"/> daha güçlü bir öfke duymayışına kendi de şaşıyordu.</p>
			<p>“Sık sık görüşüyor musunuz?” diye sordu.</p>
			<p>“Belli olmuyor. Ayda aşağı yukarı iki kez.”</p>
			<p>“Peki ama ne konuşuyorsunuz, konuşacak ne buluyorsunuz?”</p>
			<p>Daniel birden dikildi, gözleri alevlenmişti.</p>
			<p>“Yoksa bize hazır konular mı tavsiye edeceksin?”</p>
			<p>Mathieu barışçı bir tavırla, “Sinirlenme,” dedi. “Bütün bunlar benim için o kadar yeni,<a id="GBS.0280.01"/> o kadar umulmadık şeyler ki... hani neredeyse bayağı keyifleneceğim. Kötü maksatla söylemedim ama... Demek gerçek ha? Gerçekten bir arada olmaktan zevk duyabiliyorsunuz? Peki, ama lütfen sinirlenme; anlamaya çalışıyorum, ne konuşuyorsunuz? Nelerden söz ediyorsunuz?”</p>
			<p>Daniel soğuk bir sesle, “Her şeyden,” dedi, “Marcelle, benden çok önemli laflar beklemiyor. Ben, onu eğlendiriyorum, hatta dinleniyor<a id="GBS.0280.02"/> benimle.”</p>
			<p>“İnanılır şey değil. Birbirinizden o kadar farklısınız ki!..”</p>
			<p>O inanılmaz hayali gene görüyordu: Daniel, bütün o salon adamı zarafeti, o sinsi ve soylu yüzüyle, dudaklarında o değişik, Afrikalı şeyh tebessümü, o Kont Cagliostro havasıyla Daniel ve sonra Marcelle, dimdik, beceriksiz, fazla düz, fazla içten... Öyle mi? Dimdik, beceriksiz, içten... Ama o kadar da beceriksiz değildi<a id="GBS.0280.03"/> herhalde: “Çabucak gelin, sizi bekliyoruz, sevgili...” Bunları Marcelle yazmıştı, bu cilveli dostluk sözleri onundu. Mathieu ilk kez içinin bir çeşit öfkeyle kabardığını hissetti: “Bana yalan söyledi. Altı aydan beri yalan söylüyor!” diye hayretle düşündü.</p>
			<p>“Marcelle’in benden bir şey saklaması o kadar tuhaf geldi ki bana.”</p>
			<p>Daniel yanıt vermedi.</p>
			<p>Mathieu, “Ondan susmasını sen mi istedin?”<a id="GBS.0280.04"/> diye sordu.</p>
			<p>“Evet, ben. Arkadaşlığımızı senin düzene koymanı istemedim. Şimdi artık Marcelle’le birbirimizi epey zamandır tanıyoruz, onun için senin işe karışman o kadar önemli değil artık.”</p>
			<p>Mathieu biraz rahatlamıştı, dalgın, “Bunu sen istedin,” diye tekrarladı, sonra ilave etti: “O sana itiraz etmedi mi?”</p>
			<p>“Çok şaştı.”</p>
			<p>“Evet, çok şaştı ama reddetmedi.”</p>
			<p>“Hayır. Bunu çok da<a id="GBS.0280.05"/> büyük bir suç saymadı herhalde. Gülmüştü, hatırlıyorum, sonra, ‘Bu bir vicdan denemesi olmalı,’ dedi. Benim böyle çevreme bir sır perdesi çevirmekten zevk aldığımı söylüyor.” Sonra, Mathieu’yü çok rahatsız eden gizli bir alayla ilave etti: “Başta bana Lohengrin, diyordu. Şimdi görüyorsun ya, fikrini değiştirdi, benim bir iyilik meleği olduğuma karar verdi.”</p>
			<p>“Evet,” dedi Mathieu. Düşünüyordu:<a id="GBS.0281.01"/> “Alay ediyor Marcelle’le,” ve Marcelle adına kendini yaralanmış hissetti. Piposu sönmüştü, elini uzatıp kâseden bir zeytin aldı. Korkutucu bir şeydi bu; kendini gerektiği kadar yıkılmış hissetmiyordu. Düşüncenin bir şaşkınlığı vardı, evet, tıpkı baştan sona aldandığını fark ediveren bir insanın hayal kırıklığı gibi... Ama eskiden, eskiden olsa içinde gerçekten acıyan, ıstırap veren capcanlı bir<a id="GBS.0281.02"/> nokta olurdu. Anlamsız bir sesle, “Bir birbirimizden bir şey saklamazdık,” dedi.</p>
			<p>“Sen öyle sanıyordun,” dedi Daniel, “insanın gerçekten her şeyini söyleyebileceğine inanıyor musun?”</p>
			<p>Mathieu sinirli bir tavırla omuz silkti. Ama o şu anda daha çok kendine kızıyordu.</p>
			<p>“Sonra şu mektup,” dedi. “‘Çabucak gelin, sizi sabırsızlıkla bekliyoruz.’ Bana sanki yepyeni bir Marcelle keşfediyormuşum<a id="GBS.0281.03"/> gibi geliyor.”</p>
			<p>Daniel ürkmüştü.</p>
			<p>“Yepyeni bir Marcelle,” dedi, “daha neler! İşi çok büyütüyorsun. Bak bana, sakın böyle saçma bir şey için...”</p>
			<p>“Az önce bu olaya gereği kadar önem vermediğimden yakınan sen değil miydin?”</p>
			<p>“Senin için ya hep ya hiç,” dedi Daniel. Sonra yumuşak ve anlayışlı bir tavırla devam etti: “Senin yanlışın, insanlar hakkında peşin verdiğin hükümlere çok bel bağlaman...<a id="GBS.0281.04"/> Şu basit hikâye ispat ediyor ki, Marcelle senin sandığın kadar dümdüz bir insan değildir. İşte bu.”</p>
			<p>“Belki,” dedi Mathieu. “Ama başka şeyler de var.”</p>
			<p>Marcelle kendini haksız duruma düşürmüştü ve Mathieu, onu suçlu bulmaktan korkuyordu; ona olan güvenini yitirmek istemiyordu, hele şimdi, belki de onun için özgürlüğünü feda etmek zorunda kalacağı şu günlerde. Ona saygı duymak istiyordu,<a id="GBS.0281.05"/> onu beğenmesi gerekti, aksi çok acı olurdu.</p>
			<p>Daniel, “Zaten sana söylemek istiyorduk,” dedi, “nasıl olsa söyleyecektik; ama böyle senin ardından birleşmişiz, suç ortağı olmuşuz gibi bir his vardı içimizde, sana açılmayı hep bir günden ertesi güne bırakıyorduk.”</p>
			<p>Biz! Biz, diyordu, biri Mathieu’ye, Marcelle’den söz ederken, biz, diyordu. Mathieu, Daniel’e düşman gözlerle baktı, şimdi ondan<a id="GBS.0282.01"/> nefret etmek zamanı gelmişti. Ama Daniel gene gönül alıcıydı her zamanki gibi, Daniel’den nefret edilemezdi. Mathieu birden, “Daniel,” diye sordu, “niye yaptı bunu?”</p>
			<p>“Canım, sana söyledim ya! Ben rica ettiğim için sustu. Sonra belki bir saklısı, bir gizlisi olmak hoşuna gitmiştir. Oyun gibi gelmiştir ona.”</p>
			<p>Mathieu başını salladı.</p>
			<p>“Hayır. Başka bir şey var. Ne yaptığını çok iyi biliyordu.<a id="GBS.0282.02"/> Ama niye yaptı?”</p>
			<p>“Bak Mathieu,” dedi Daniel, “senin çok yakınında, gözlerinin önünde, apaçık yaşamak her zaman kolay değildir. Belki de Marcelle kendine biraz gölgeli, biraz loş bir yer aramıştır.”</p>
			<p>“Yani... benim fazla hak sahibi olduğumdan mı yakınıyor?”</p>
			<p>“Açıkça söylemedi ama anladığıma göre biraz öyle,” dedi Daniel, sonra gülümseyerek ilave etti: “Ne yapalım kardeşim çok güçlüsün.<a id="GBS.0282.03"/> Ama unutma ki Marcelle sana hayrandır, senin camdan bir kulübe içinde yaşaman ve herkesin, kendi içinde sıkı sıkı sakladığı gerçekleri korkusuzca, bağıra çağıra söylemen onu hayran bırakıyor... ve biraz da yıldırıyor. Benimle dostluğunu senden gizledi, çünkü senin bu dostluğu emrin altına almandan korktu; onu, bana karşı olan duygularını adlandırmaya zorlamandan, bu duyguları didikleyip paramparça<a id="GBS.0282.04"/> etmenden çekindi. Bilir misin ki dostluklar çoğu zaman fazla aydınlıktan tedirgin olur... Dostluk kararsız, kolay anlaşılamayan bir şeydir...”</p>
			<p>“Bunları sana o mu söyledi?”</p>
			<p>“Evet. Bunu o söyledi. Bana, ‘Sizinle en çok hoşuma giden, nereye gittiğimi kestiremeyişim. Halbuki Mathieu ile bunu her zaman tereddütsüz biliyorum,’ dedi.”</p>
			<p>“Mathieu’yle nereye gittiğimi biliyorum!” Ve İviç: “Sizinle<a id="GBS.0282.05"/> insan hiçbir zaman beklenmedik bir şeyden korkmaz.” Mathieu birden içinde bir burkulma duydu.</p>
			<p>“Bana niçin bunlardan hiç söz etmedi?”</p>
			<p>“Marcelle, senin kendisine hiç soru sormadığını, onun hiçbir şeyini merak etmediğini söylüyor.”</p>
			<p>Gerçekti bu! Mathieu başını eğdi; ne vakit Marcelle’in duygularını didiklemek gerekse, Mathieu içinde nihayetsiz bir tembellik, bir tokluk duyuyordu. Onun<a id="GBS.0283.01"/> gözlerinde bir gölge, bir bulut gördüğü olmuştu ama omuz silkmişti: “Adam sen de, bir sıkıntısı olsa bana söyler. Biz, birbirimize her şeyi söyleriz. Ve ben buna, Marcelle’e olan güvenim adını veriyordum. Her şeyi berbat ettim.”</p>
			<p>Silkindi ve birden, “Peki ama,” dedi, “bütün bunları bana bir başka gün değil de bugün söylemenin sebebi ne?”</p>
			<p>“Şu gün olmuş, bu gün olmuş, nasıl olsa söylemeyecek<a id="GBS.0283.02"/> miydik?”</p>
			<p>Bu hafif, umursamaz tavır, onun merakını gıcıklamak içindi. Mathieu budala değildi.</p>
			<p>“Neden bugün ve neden sen? Neden Marcelle değil? Bunu, onun söylemesi daha uygun değil miydi?”</p>
			<p>Daniel yapmacık bir bocalamayla, “Ne bileyim,” dedi. “Belki aldanıyorum... ama ben böylesinin, ikinizin de menfaatine daha uygun olduğunu düşünüyorum.”</p>
			<p>Tamam. Mathieu katılaştı. “Arkası kötü gelecek,”<a id="GBS.0283.03"/> diye düşündü. “Daha yeni başlıyor.”</p>
			<p>Daniel devam etti:</p>
			<p>“Sana gerçeği söyleyeceğim: Marcelle, benim seninle konuştuğumu bilmiyor. Daha dün sana bunları hemen söylemekte tereddüdü vardı, kararsızdı. Onun için, konuştuklarımızdan ona bahsetmemeni rica edeceğim.”</p>
			<p>Mathieu canı istemediği halde güldü.</p>
			<p>“İşte tam sana göre bir teklif bu. İblis seni! Her yana sır dağıtıyorsun. Daha dün<a id="GBS.0283.04"/> Marcelle’le bana karşı komplo kuruyordun, bugün gelmiş bana, Marcelle’e karşı suç ortaklığı teklif ediyorsun. Senin ihanetine bile akıl erdirmek mümkün değil.”</p>
			<p>Daniel gülümsedi.</p>
			<p>“Ben iblis falan değilim,” dedi. “Yalnızca dün gece içime bir kaygı düştü ve seninle konuşmaya karar verdim. Bana öyle geldi ki siz, Marcelle’le sen, birbirinizi yanlış anlamışsınız, bir konuda tabii ve bu yanlış,<a id="GBS.0283.05"/> kötü sonuçlar verebilecek gibi görünüyor... Marcelle bunu seninle açık açık konuşamayacak kadar gururludur, bilirsin.”</p>
			<p>Mathieu kadehini avucunda kıracakmış gibi sıktı, anlamaya başlıyordu.</p>
			<p>“Şu sizin...” Daniel utançla devam etti: “Şu kaza hakkında.”</p>
			<p>“Ha,” dedi Mathieu. “Ona, bunu bildiğini söyledin demek?”</p>
			<p>“Hayır, hayır, bir şey söylemedim. Hiç! Sözü o açtı.”</p>
			<p>“Daha dün, telefonda,<a id="GBS.0284.01"/> meseleden Daniel’e söz etmiş olmamdan korkmuş gibi bir hali vardı. Oysa aynı günün akşamı kendisi oturup her şeyi ona anlatmış. Bir komedi daha...”</p>
			<p>“Eee, peki sonra?”</p>
			<p>“Sonra... Sonrası şu ki, o meselede bir pürüz var.”</p>
			<p>Mathieu boğazına bir yumruk tıkandığını hissetti.</p>
			<p>“Nasıl, ne biliyorsun?”</p>
			<p>“Belirli bir şey değil aslında. Ama onun, bana... anlatış şeklinden anladım bunu.”</p><div style="display:none;"><a id="GBS.0284.02"/></div>
			<p>“Nedir yani, çocuğu yaptım diye mi kızıyor bana?”</p>
			<p>“Sanmıyorum. Öyle değil. O daha çok senin dünkü tutumundan rahatsız olmuş. Bana sanki öfkeyle anlattı.”</p>
			<p>“Ne yapmışım?”</p>
			<p>“Sana tam olarak anlatamayacağım. Yalnız onun sözlerini tekrarlayabilirim. Bana, senden söz ederken, ‘Her zaman karar veren odur,’ dedi. ‘Onun, her konuşmanın başında çok önceden hazırlanmış fikirleri, inançları<a id="GBS.0284.03"/> vardır; tabii, ben istersem kabul etmeyebilirim ama bana kendime özgü bir fikir sahibi olabilecek zaman bırakmıyor ki.’ Buna yakın bir şeyler...”</p>
			<p>Mathieu itiraz etti:</p>
			<p>“Ama alınacak yeni bir karar yoktu ki. Böyle bir meselede ne yapacağımızı çok önceden kararlaştırmıştık biz.”</p>
			<p>“Evet. Ama önceki gün onun fikrini sormak aklına gelmedi, değil mi?”</p>
			<p>“Doğrusunu söylemek gerekirse, sormadım,”<a id="GBS.0284.04"/> dedi Mathieu. “Onun, benim gibi düşündüğüne emindim.”</p>
			<p>“Evet, yani sonunda ona bir şey sormadın. Bu... bu olasılığı ne vakit düşünüp de karar almıştınız?”</p>
			<p>“Bilmem, üç dört yıl oluyor.”</p>
			<p>“Üç dört yıl. Bu kadar uzun zaman içinde onun fikrini değiştirmiş olabileceğini düşünmedin mi hiç?”</p>
			<p>Salonun dibindeki şişman işadamları kalkmış, gülerek konuşuyorlardı, bir garson şapkalarını getirdi,<a id="GBS.0284.05"/> üç siyah fötr ve bir melon. Barmene dostça el sallayıp çıktılar, garson radyoyu kapadı. Bar birden kupkuru bir sessizlikle ezildi, havada bir felaket ağırlığı vardı. Mathieu, sonu kötü bitecek, diye düşündü. Neyin kötü biteceğini de pek kestiremiyordu. Bu ağır felaket havasıyla yüklü günün mü, kürtaj hikâyesinin mi, Marcelle’le olan ilişkisinin mi? Hayır, bu daha da geniş ve daha belirsiz, daha<a id="GBS.0285.01"/> sınırsız bir şeydi: yaşamı, sonra Avrupa, bu tatsız, yavan ve korkutucu barış. Brunet’nin kırmızı perçemlerini görür gibi oldu: “Savaş var, eylülde!” Şu anda, bu yarı karanlık, tenha barda buna inanmak biraz zordu. Mathieu’nün yaşamında, bu bunaltıcı yaz mevsiminde çürümüş, bozulmuş, sonuna gelmiş bir şeyler vardı.</p>
			<p>“Ameliyattan mı korkuyor?” diye sordu.</p>
			<p>Daniel uzak bir tavırla, “Bilmiyorum,”<a id="GBS.0285.02"/> dedi.</p>
			<p>“Kendisiyle evlenmemi mi istiyor?”</p>
			<p>Daniel gülmeye başladı.</p>
			<p>“Ne bilirim, bilmiyorum. Bana bilemeyeceğim şeyleri soruyorsun: Herhalde bu kadar basit değil bu iş. Sen bu gece onunla konuşmalısın. Benden hiç söz etmeden tabii. Sanki içine birden bir kaygı düşmüş gibi. Dün gördüğüm gibiyse hâlâ seninle konuşmaktan kaçınmayacaktır. Çünkü bana boşalmaya hazır göründü.”</p>
			<p>“Pekâlâ.<a id="GBS.0285.03"/> Onu konuşturmaya çalışırım.”</p>
			<p>Kısa bir sessizlik oldu, sonra Daniel, rahatı kaçmış bir tavırla, “İşte,” dedi, “sana her şeyi söyledim.”</p>
			<p>“Evet. Gene de teşekkür ederim,” dedi Mathieu.</p>
			<p>“Bana dargın mısın?”</p>
			<p>“Hayır, asla. Bu tam sana göre bir yardım şekli: Damdan düşen kiremit gibi beyninizin ortasına iniyor.”</p>
			<p>Daniel kahkahayla güldü, ağzını kocaman açmıştı, pırıl pırıl, bembeyaz<a id="GBS.0285.04"/> dişleri ve pembe boğazı göründü.</p>
			
			<hr class="h-margin"/>
			<p>“Yok, bunu yapmamalıydım,” Marcelle eli telefonun üzerinde, düşünüyordu, “yapmamalıydım, biz birbirimize her zaman her şeyi söylerdik, Marcelle bana her şeyi söyler, diye düşünüyordu.” Ah! Düşünüyor, biliyor, şimdi biliyor artık, kafasının içinde müthiş bir şaşkınlık, kafasının içinde küçük bir ses: “Marcelle bana her şeyi söylerdi...” Bu ses kafasının<a id="GBS.0285.05"/> içinde şimdi, orada, dayanılmaz bir şey bu: “Benden nefret etmesini yüz kere, bin kere tercih ederdim; ama o oradaydı, barın taburesine çökmüş, sanki bir şey düşürmüş gibi kollarını sarkıtmıştı; sanki yere bir şey düşmüş, kırılmış gibi gözlerini yere, ayaklarının dibine dikmişti. Bitti artık, konuşma oldu bitti. Ne duydum ne gördüm, orada yoktum, bir şey bilmiyorum ve o, o konuşma orada oldu,<a id="GBS.0286.01"/> hâlâ orada sanki; sözcükler, sözcükler söylendi ve ben bir şey bilmiyorum; kalın, güzel ses bir duman gibi barın tavanına doğru yükseldi, ses oradan geri gelecek, o güzel kalın ses, o telefon kulaklığını titreten kalın ses, oradan gelecek ve Tanrım! Tanrım, ne söyleyecek o ses? Ben çırçıplağım, dopdoluyum ve ses telefonun kulaklığından giyimli, örtülü olarak gelecek; bunu yapmamalıydık, yapmamalıydık;<a id="GBS.0286.02"/> neredeyse Daniel’i suçlayacaktı, onu suçlayabilecek gücü olsaydı eğer; o kadar iyi, o kadar cömertti ki, benimle ilgilenen tek insan o, benim davamı hemen benimsedi, benim iyilik meleğim, kalın güzel sesini benim davam için kullandı. Bir kadın, zayıf ve güçsüz bir kadın, erkekler ve bütün yaşayanlar dünyasında sıcak, kalın ve güzel bir ses tarafından korunan güçsüz, zayıf bir kadın, ses, oradan<a id="GBS.0286.03"/> gelecek. Marcelle, bana her şeyi söylerdi, zavallı Mathieu, sevgili iyilik meleği, sevgili Daniel, Daniel,” diye düşündü ve gözlerine yaşlar hücum etti, tatlı gözyaşları, bol ve verimli, cömert gözyaşları, sekiz feci gün yaşamış gerçek bir kadının yumuşak, huzurlu bir kadının gözyaşları. “Beni kollarına aldı, okşadı, rahat ettirdi, göz kenarlarında dans eden küçücük bir su, sonra yanaklarda incecik<a id="GBS.0286.04"/> bir su yolunun eğile büküle süzülen okşayışı ve dudaklarda ufacık bir titreme, sekiz gün boyunca uzaklarda bir noktaya kımıldamadan bakmıştı, gözleri kupkuru, bomboş: Onu benden alacaklar, öldürecekler onu, sekiz gün boyunca o kararlı Marcelle’di, sağlam ve katı Marcelle’di, aklı başında Marcelle’di, erkek Marcelle’di; o bana, ‘Sen erkek kızsın,’ diyordu ve işte gözyaşları, zayıf, güçsüz kadın,<a id="GBS.0286.05"/> gözlerde bir yağmur, neden, karşı koymak neden; yarın aklı başında ve kaskatı olacağım, bir kez, yalnızca bir kez, bir kerecik gözyaşı, pişmanlık, hasret, o yumuşak kendine acıma duygusu ve daha da yumuşak bir utanç sırtımda, kalçalarımda dolaşan kadife elleri...” Mathieu’yü kollarına almak ve ondan af dilemek istiyordu, diz çökerek af dilemek: “Zavallı Mathieu, benim zavallı kocaman adamım. Bir<a id="GBS.0287.01"/> kere, bir kerecik, korunmuş, affedilmiş olmak ne güzel bir şey.” Birden bir düşünceyle nefesi kesildi, damarlarında sirke gibi yakıcı bir şey dolaştı; “Bana geldiği zaman, kollarımı boynuna doladığım, onu öptüğüm zaman o her şeyi biliyor olacak ve ben, ben onun bildiğini bilmezlikten gelmek zorundayım. Ah! Ona yalan söylüyoruz,” diye umutsuzlukla kıvranarak düşündü, “onu aldatıyoruz hâlâ aldatıyoruz,<a id="GBS.0287.02"/> birbirimize her şeyi söyleriz biz; ama içtenliğimiz zehirlendi bir kere. O biliyor, gece gelecek, onun iyi gözlerini göreceğim, düşüneceğim, o biliyor, buna nasıl dayanabilirim; kocamanım, benim kocamanım, benim kocaman adamım, ilk kez sana acı çektirdim, azap verdim sana ah! Her şeye razıyım; o ihtiyar kadına gideceğim, çocuğu öldüreceğim; utanıyorum, istediği her şeyi yapacağım, ne istersen<a id="GBS.0287.03"/> yapacağım.”</p>
			<p>Telefon ellerinin altında çalmaya başladı, parmakları kulaklığı sımsıkı kavradı, “Alo,” dedi. “Alo! Daniel?”</p>
			<p>Yumuşak, sakin bir ses, “Evet,” dedi, “kimsiniz?”</p>
			<p>“Marcelle.”</p>
			<p>“<em>Bonjour</em> Marcelle.”</p>
			<p>“<em>Bonjour,</em>” dedi Marcelle; kalbi iri iri çarpmaya başlamıştı.</p>
			<p>“İyi uyudunuz mu?” Kalın, güzel ses karnının içinde bir yerlerde uğulduyor gibiydi. Bu dayanılmaz ama zevk verici<a id="GBS.0287.04"/> bir şeydi. “Dün gece çok geç ayrıldım sizden. Madam Duffet beni affetmeyecek. Ama umarım hiçbir şeyin farkında olmamıştır. “</p>
			<p>Marcelle heyecandan nefes nefese, “Hayır,” dedi. “Fark etmedi. Gittiğiniz sıra mışıl mışıl uyuyordu.”</p>
			<p>Yumuşak ses tekrar sordu:</p>
			<p>“Siz? Siz uyuyabildiniz mi?”</p>
			<p>“Ben mi? Eh... şöyle böyle. Biraz sinirliyim, biliyorsunuz.”</p>
			<p>Daniel gülmeye başladı, bu yüksek<a id="GBS.0287.05"/> fiyatlı, güzel ve kendine güvenen bir gülüştü, lüks bir gülüş. Marcelle biraz rahatladı.</p>
			<p>“Sinirli olmaya gerek yok. İşler yolunda gitti.”</p>
			<p>“İşler yolunda... sahi mi?”</p>
			<p>“Evet. Umduğumdan iyi gitti. Mathieu’yü ikimiz de yanlış tanıyormuşuz Marcelle.”</p>
			<p>Marcelle içinin haşin bir pişmanlıkla burkulduğunu duydu:</p>
			<p>“Yanlış tanıyormuşuz değil mi? Öyle değil mi?”</p>
			<p>“Daha söze başlarken<a id="GBS.0288.01"/> beni durdurdu,” dedi Daniel. “Bana işin içinde bir şey olduğunu anladığını, bu yüzden dün akşama kadar azap çektiğini söyledi.”</p>
			<p>Marcelle boğulur gibi, “Ona... ona görüştüğümüzü söylediniz mi?” diye zor işitilen bir sesle sordu.</p>
			<p>Daniel şaşmış gibiydi, “Söyledim tabii,” dedi. “Öyle konuşmamış mıydık?”</p>
			<p>“Evet, evet! Nasıl karşıladı, ne dedi?”</p>
			<p>Daniel bir an düşünür gibi sustu, sonra,<a id="GBS.0288.02"/> “Çok iyi karşıladı,” dedi, “yani sonuç olarak çok iyi. Başta inanmak istemedi.”</p>
			<p>“Size, ‘Marcelle, bana her şeyini söyler,’ dedi herhalde.”</p>
			<p>“Gerçekten, –Daniel gülüyordu galiba– öyle dedi. Sözcükler bile aynı.”</p>
			<p>Marcelle birden, “O kadar pişmanım ki Daniel,” dedi, “ah! Çok pişmanım!”</p>
			<p>Derin, canlı ses gene güldü:</p>
			<p>“Duygularınız nasıl da buluşuyor. O da pişman. Benden ayrıldığı<a id="GBS.0288.03"/> zaman pişmanlıkla kıvranıyordu. Vay vay vay! İkiniz de böyle ağlamaklı bir halde olduğunuza göre, buluşmanız çok eğlenceli olacak demektir; bir yana gizlenip sizi seyretmek isterdim.”</p>
			<p>Tekrar güldü ve Marcelle, içinde yumuşak bir şeylerin kıpırdadığını duydu. “Benimle alay ediyor,” diye düşündü. Ama ses hemen ciddileşmişti ve kulaklık bir org gibi titriyordu.</p>
			<p>“Neyse Marcelle, bakın her<a id="GBS.0288.04"/> şey yolunda, sizin adınıza o kadar sevinçliyim ki. Beni konuşturmadı bile, daha ilk cümlede beni susturdu, bana, ‘Ben çok suçluyum,’ dedi, ‘zavallı Marcelle, kim bilir ne kadar acı çekti. Ama her şey bitmedi, onun gönlünü alabilirim, değil mi?’ dedi. Gözleri dolu dolu olmuştu. Sizi öyle çok seviyor ki!”</p>
			<p>“Ah Daniel, Daniel,” diyordu Marcelle. “Ah! Daniel!”</p>
			<p>Bir sessizlik oldu, sonra Daniel<a id="GBS.0288.05"/> devam etti:</p>
			<p>“Bu akşam sizinle açık açık konuşmak istediğini söyledi. ‘Apseyi boşaltalım,’ dedi hatta. Şimdi artık her şey sizin elinizde, siz ne isterseniz onu yapacak.”</p>
			<p>“Ah, Daniel!” Sonra heyecanla kekeledi: “O kadar iyisiniz ki, o kadar, o kadar... Sizi en yakın zamanda görmek isterdim, size söyleyecek o kadar çok şey var ki; ama yüzünüzü görmeden söyleyemiyorum. Yarın gelebilir misiniz?”</p><div style="display:none;"><a id="GBS.0289.01"/></div>
			<p>Ses birden ahengini kaybetti, kurudu sanki:</p>
			<p>“Yarın, yok olmaz. Ben de sizi görmeyi çok istiyorum ama... Bakın, Marcelle, ben gene telefon ederim, olmaz mı?”</p>
			<p>“Peki, telefon edin ama gecikmeden, hemen. Ah! Daniel, sevgili Daniel!...”</p>
			<p>“İyi günler Marcelle, bu akşam çok ustalıkla hareket etmeniz gerek.”</p>
			<p>“Daniel,” diye bağırdı Marcelle ama telefon kapanmıştı.</p>
			<p>Marcelle telefonu<a id="GBS.0289.02"/> bıraktı ve mendilini gözlerine götürdü. “Çabucak kapadı, kendisine teşekkür etmemden korktu.” Pencereye yaklaştı ve gelip geçene baktı: kadınlar, çocuklar, üç beş işçi. Genç bir kadın yolun ortasında koşuyordu, kucağında çocuğu vardı; hem nefes nefese koşuyor hem gülerek onunla bir şeyler konuşuyordu. Marcelle genç kadını gözleriyle kovaladı, sonra döndü, aynaya doğru giderek şaşkın gözlerle hayaline<a id="GBS.0289.03"/> baktı. Musluğun üstündeki cam rafta bir küçük bardağın içinde üç pembe gül vardı. Marcelle kararsız bir hareketle güllerden birini aldı, parmaklarının arasında utangaç bir gülümsemeyle çevirerek baktı, sonra gözlerini kapadı ve gülü siyah saçlarının arasına iliştirdi. “Saçlarımda pembe bir gül...” Gözlerini açtı, aynaya baktı, utançla gülümseyerek saçlarını düzeltti.</p>
			</section>
  <div style="display:none;"><a id="GBS.0289.04"/></div></body>
</html>