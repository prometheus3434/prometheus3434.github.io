<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Akıl Çağı</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:2760bda4-a9d0-9308-1688-1ad431659f20"/>
	</head>
	<body xmlns:epub="http://www.idpf.org/2007/ops" class="chapter" epub:type="chapter"><div style="display:none;"><a id="GBS.0290.01"/></div>
    <section>
      <h1 class="baslik">XV</h1>
			<p>Kısacık boylu adam, “Burada bekleyeceksiniz, Mösyö,” dedi.</p>
			<p>Mathieu arkalıksız sandalyelerden birine oturdu. Burası lahana kokan, karanlık bir bekleme odasıydı. Soldaki kapının camı loşlukta parlıyordu. Kapı çalındı ve kısacık boylu adam açtı. Yoksul ama özenerek giyinmiş bir genç kadın girdi.</p>
			<p>“Lütfen şöyle buyrun Madam.”</p>
			<p>Kısa boylu adam genç kadını hafifçe iterek sandalyeye<a id="GBS.0290.02"/> kadar götürdü, kadın bacaklarını sandalyenin altına doğru sokup toplayarak oturdu.</p>
			<p>“Daha önce de gelmiştim,” dedi, “bir para meselesi için.”</p>
			<p>“Evet, Madam, tabii...”</p>
			<p>Kısa boylu adam genç kadının ta yanına kadar sokularak, “Memur musunuz?” dedi.</p>
			<p>“Ben değil,” dedi kadın, “kocam.”</p>
			<p>Çantasını açmış, bir şeyler arıyordu. Çirkin değildi ama yüzünde ürkek ve haşin çizgiler vardı. Kısa<a id="GBS.0290.03"/> boylu adam, kadına iştahlı gözlerle bakıyordu. Genç kadın sonunda çantadan özenle katlanmış birkaç kâğıt çıkardı, uzattı. Adam bunları aldı, soldaki camlı kapıya doğru yürüyerek kâğıtlara camdan süzülen aydınlıkta dikkatle, uzun uzun baktı.</p>
			<p>Kadın kâğıtları verirken, “Çok iyi, çok iyi,” dedi. “İki çocuk ha? Bu kadar genç yaşta? Şaşılacak şey doğrusu.” Sonra gülerek devam etti: “Çocuklar başta<a id="GBS.0290.04"/> pek hasretle beklenir ama geldikten sonra bütçeyi altüst eder, değil mi? Kolay değil, iki çocuk.... Şimdi biraz utanıyorsunuz ha? Yok canım...”</p>
			<p>Genç kadın kıpkırmızı oldu, kısa boylu adam iyi niyetli bir telaşla ellerini ovuşturarak, “İyi,” dedi, “çaresine bakarız, çaresine bakarız; işimiz ne başka...”</p>
			<p>Kadına bir an düşünceli bir tavırla gülümsedi ve dönüp gitti. Genç kadın Mathieu’ye<a id="GBS.0290.05"/> kaçamak bir bakışla baktı, sonra çantasının sapıyla oynamaya başladı. Mathieu rahatsız olmuştu, gerçekten yoksul olanların dünyasına zorla sokulmuştu ve şimdi alacağı para, onların parasıydı; kirli yüzlü, buruşuk, lahana kokulu bir para. Başını önüne eğdi ve ayaklarının arasından görünen taban tahtalarına baktı: Lola’nın sandığındaki parlak, yeni ve güzel kokulu paraları görür gibi oluyordu bu aynı<a id="GBS.0291.01"/> para değildi, hayır, değildi.</p>
			<p>Camlı kapı açıldı ve beyaz bıyıklı, şişman bir adam göründü. Dikkatle arkaya doğru yatırılmış gümüş rengi saçları vardı. Mathieu onun ardı sıra büroya girdi. Şişman adam ona yıpranmış bir maroken koltuk gösterdi, oturdular. Adam dirseklerini yazı masasının üzerine dayayarak güzel ellerini birleştirdi. Koyu yeşil kravatının üzerinde bir inci parlıyordu.</p>
			<p>Yumuşak<a id="GBS.0291.02"/> bir baba tavrıyla, “Servisimizden bir isteğiniz mi var?” diye sordu.</p>
			<p>“Evet.”</p>
			<p>Mathieu’ye bakıyordu, güzel mavi gözleri şaşkınlıkla büyümüş gibiydi:</p>
			<p>“Mösyö...?”</p>
			<p>“Delarue.”</p>
			<p>“Şirketimizin statüsünün ancak memurlara yardım etmeye uygun olduğunu herhalde biliyorsunuz.”</p>
			<p>Ses güzel, biraz yağlı ve bembeyazdı, tıpkı eller gibi.</p>
			<p>“Ben memurum,” dedi Mathieu. “Lise öğretmeniyim.”</p><div style="display:none;"><a id="GBS.0291.03"/></div>
			<p>Adam birden ilgilenmişti.</p>
			<p>“Ya,” dedi. “Ya! Sizin gibi aydınlara yardım edebilmekten ayrıca mutluluk duyarız. Demek lise öğretmenisiniz?”</p>
			<p>“Evet. Buffon Lisesi’nde.”</p>
			<p>Adam rahatlıkla, “Çok iyi,” dedi. “Öyleyse bazı ufak formaliteleri tamamlayalım... Her şeyden önce sizden bir kimlik belgesi rica edeceğim. Herhangi bir şey olabilir. Nüfus cüzdanı, pasaport, seçim kartı, askerlik terhis<a id="GBS.0291.04"/> kâğıtları... Ne varsa.”</p>
			<p>Mathieu kâğıtlarını uzattı. Adam aldı ve bir an, saygılı bir tavırla inceledi.</p>
			<p>“Çok güzel, tamam. Arzu ettiğiniz miktarı sorabilir miyim?”</p>
			<p>“Altı bin frank,” dedi Mathieu.</p>
			<p>Bir an düşündükten sonra düzeltti:</p>
			<p>“Ya da yedi bin diyelim.”</p>
			<p>İçi birden hafiflemişti. “Bu kadar kolay olacağı aklıma gelmezdi,” diye düşünüyordu.</p>
			<p>“Koşullarımızı biliyorsunuz<a id="GBS.0291.05"/> değil mi? Altı ay vade ile borç veriyoruz ve bu altı ay içinde bir ödeme yapamıyoruz. Yüzde yirmi kadar bir faiz istemek zorundayız, biliyor musunuz, bir kere masraflarımız çok, sonra işimizin rizikosu büyüktür.”</p>
			<p>Mathieu aceleyle, “Tamam, tamam,” dedi.</p>
			<p>Adam çekmeceden üzeri yazılı iki kâğıt çıkardı.</p>
			<p>“Şu kâğıtları doldurabilir miydiniz, lütfen? En alta imzanızı atacaksınız.”</p>
			<p>Bu<a id="GBS.0292.01"/> iki nüshalı bir borç isteme kâğıdıydı. İsim, yaş, doğum yeri ve adres yazılacaktı. Mathieu yazmaya başladı.</p>
			<p>Adam kâğıtlara bir göz attıktan sonra tekrar, “Mükemmel,” dedi. “Doğum, Paris 1905... Fransız ana ve babadan olma... Evet, şimdilik bu kadar. Yedi bin frangı size ödediğimiz zaman bir imzanızı daha rica edeceğiz. O zamana kadar...”</p>
			<p>“O zamana kadar mı? Nasıl? Parayı hemen veremiyor<a id="GBS.0292.02"/> musunuz?”</p>
			<p>“Hemen mi?” Adam şaşmış görünüyordu. “Araştırmalarımızın tamamlanması en azından on beş gün sürer,” dedi.</p>
			<p>“Araştırma mı, ne gibi? Kâğıtlarımı gördünüz ya?”</p>
			<p>Şişman adam Mathieu’ye hoş görür bir gülümsemeyle bakıyordu:</p>
			<p>“Ah, ah,” dedi. “Siz aydınlar hep böylesiniz. Hep idealist insanlar. Şuna işaret etmek isterim ki, sözlerinizden kuşkulanmak asla aklımıza gelmez. Ama, siz<a id="GBS.0292.03"/> de kabul edersiniz ki, genellikle bize gösterilen kâğıtların sahte olması her zaman mümkündür.” Keyifsiz bir gülümsemeyle devam etti: “İnsan parasını rizikoya koydu mu, önlem almasını da öğreniyor. Evet, aslında bu çirkin bir şey, ben de sizinle birlikteyim; ama para söz konusu olunca insanlara güvenmeye gelmiyor. İşte bu yüzden, hakkınızda küçük bir araştırma yapmak zorundayız. Bakın, yapılacak<a id="GBS.0292.04"/> şey şundan ibaret: Bağlı olduğunuz bakanlığa yazıp soracağız; yalnız içiniz rahat olsun, bu büyük bir gizlilikle yapılacaktır. Ne var ki bakanlıkları benim kadar siz de bilirsiniz. Bu duruma göre siz paranızı 5 Temmuz’dan önce alamayacaksınız demektir.”</p>
			<p>Mathieu, zor nefes alıyordu, kısık bir sesle, “Olamaz,” dedi. “Bana bu akşam ya da en geç yarın sabah için lazım o para. Çok önemli, acele<a id="GBS.0292.05"/> bir iş için. Acaba... acaba daha yüksek bir faiz ödemek şartıyla...”</p>
			<p>Adam şaşırmıştı, güzel ellerini yukarı kaldırarak, “Biz tefeci değiliz Mösyö,” dedi. “Şirketimiz Sosyal Yardım Bakanlığı’nın izniyle kurulmuştur, hatta yarı resmî bir kurum olduğunu bile söyleyebilirim. Masraflarımızın ve göze aldığımız rizikonun yüksekliği göz önüne alınarak hazırlanmış normal bir faiz sistemimiz var, bu<a id="GBS.0293.01"/> sistemin dışında kalacak herhangi bir işe girişmeyiz.”</p>
			<p>Sonra sertlikle ekledi:</p>
			<p>“Bu kadar acele idiyse, daha erken gelmeniz gerekirdi. Şu halde broşürümüzü dikkatle okumamış olacaksınız.”</p>
			<p>“Hayır,” dedi Mathieu. Ayağa kalkmıştı. “Uzun uzun okumaya vaktim olmadı.”</p>
			<p>“Şu hale göre... özür dilerim, Mösyö. Çok üzgünüm. Doldurmuş olduğunuz kâğıtları yırtalım mı?”</p>
			<p>Mathieu Sarah’yı düşündü:<a id="GBS.0293.02"/> “Herhalde üç beş günlük bir söz almıştır.”</p>
			<p>“Hayır, yırtmayın,” dedi. “Belki gene gelirim size.”</p>
			<p>Şişman adam yorgun bir tavırla, “Tabii,” dedi, “gerekli parayı on beş gün içinde size verecek bir arkadaş bulabilirsiniz sanırım.” İşaretparmağını kâğıtların üzerine koyarak, “Adresiniz bu değil mi?” diye sordu. “Huygens Caddesi, 12.”</p>
			<p>“Evet.”</p>
			<p>“Pekâlâ, temmuzun ilk haftasında size durumu<a id="GBS.0293.03"/> bir yazıyla bildiririz.”</p>
			<p>Kalktı ve Mathieu’yü kapıya kadar uğurladı.</p>
			<p>“Hoşça kalın Mösyö,” dedi Mathieu, “mersi.”</p>
			<p>Adam eğilerek, “Size yardım edebilmekten mutluluk duyarım,” dedi. “Tekrar görüşmek umuduyla güle güle.”</p>
			<p>Mathieu bekleme odasını hızlı adımlarla geçti. Genç kadın hâlâ oturuyordu, sinirli hareketlerle eldiveninin parmağını çiğniyordu.</p>
			<p>Şişman adam, Mathieu’nün ardından,<a id="GBS.0293.04"/> “Büroya buyurmaz mısınız Madam,” dedi.</p>
			<p>Dışarıda günün kül rengi aydınlığında yeşilimsi ışıklar titreşiyordu. Mathieu hep, çevresinde yıkamadığı bir dört duvar varmış gibi bunalıyordu. “Gene fiyasko!” diye düşündü. Sarah’dan başka kimsede ümidi kalmamıştı.</p>
			<p>Sébastapol Bulvarı’na gelmişti, kahvehanelerden birine daldı ve bir jeton istedi.</p>
			<p>“Telefonlar dipte, sağda.”</p>
			<p>Numarayı çevirirken<a id="GBS.0293.05"/> Mathieu, “Ah, işi becermiş olsa,” diye mırıldandı. “Ne olur, becermiş olsa...” Bu, bir çeşit duaydı sanki.</p>
			<p>“Alo,” dedi, “Alo! Sarah?”</p>
			<p>Bir ses, “Evet,” dedi, “ben Weymuller.”</p>
			<p>“Ben Mathieu Delarue. Sarah’yla konuşabilir miyim?”</p>
			<p>“Dışarı çıktı.”</p>
			<p>“Dışarı mı çıktı? Çok fena... Ne zaman döneceğini biliyor musunuz?”</p>
			<p>“Hayır, bilmiyorum. Bir arzunuz varsa bana söyleyin, gelince kendisine<a id="GBS.0294.01"/> söylerim.”</p>
			<p>“Hayır. Yalnızca aradığımı söyleyin.”</p>
			<p>Telefonu kapadı ve çıktı. Geleceği kendine ait değildi artık, Sarah’nın elindeydi; ona yalnızca beklemek düşüyordu. Otobüse işaret etti, bindi ve mendilinin içine öksürüp duran yaşlı bir kadının yanına çöker gibi oturdu. “Yahudiler birbirini tutar daima.” Kuşkusuz kandıracaktı doktoru, kuşkusuz.</p>
			<p>“Denfert-Rochereau.”</p>
			<p>“Üç bilet,” dedi<a id="GBS.0294.02"/> biletçi.</p>
			<p>Mathieu üç bilet aldı ve camdan dışarı bakmaya başladı. Marcelle’i kederle karışık bir hınçla düşünüyordu. Camlar zangırdıyor, yaşlı kadın öksürüyor, siyah hasır şapkasının siyah çiçekleri hopluyordu. Şapka, çiçekler, yaşlı kadın, Mathieu, hepsi o kocaman makinenin içinde sürüklenip gidiyordu; yaşlı kadın burnunu mendilinden çıkarmıyordu; ama buna karşın Ours Sokağı ile Sébastapol<a id="GBS.0294.03"/> Bulvarı’nın kesiştiği köşede öksürüyordu, Réaumor Sokağı’nda öksürüyordu, Montorgueil Sokağı’nda öksürüyordu, Pont-Neuf’ten geçerken kül renkli nehrin üstünde öksürüyordu. “Yahudi kabul etmezse?” Ama bu düşünce onu daldığı uyuşukluktan kurtaramadı; o şimdi bir kamyona yığılmış kömür çuvalları arasında bir kömür çuvalıydı. “Daha iyi ya, bu iş de bitmiş olur, bu akşam ona kendisiyle evleneceğimi söylerim,<a id="GBS.0294.04"/> olur biter.” Otobüs, kocaman ve bir çocuk gibi şımarık, onu sağa savurarak, sola savurarak hoplatıp zıplatarak bir yerlere götürüyor, sokakta olup bitenler onu sandalyenin arkalığı ile iteliyor, dürteliyordu, yaşamının hızı içinde sallanıyordu, sanki: “Yaşamım artık benim değil, benim olmaktan çıktı, herhangi bir alınyazısı artık,” diye düşündü. Saint-Pères Sokağı’nın karanlık yüzlü binalarının<a id="GBS.0294.05"/> peş peşe görünüp kayboluşunu seyrediyordu, kendi yaşamına bakıyor gibiydi. Evlenecek, evlenmeyecek... “Benimle ilgili değil artık bu. Yazı mı, tura mı? İşte bundan ibaret.”</p>
			<p>Şiddetli bir frenle otobüs durdu. Mathieu birden doğruldu ve şoförün sırtına korkuyla baktı: Tüm özgürlüğü bir anda üzerine yığılmıştı. “Hayır, hayır,” diye düşündü. “Yazı mı tura mı değil. Ne olacaksa olsun ama mutlaka<a id="GBS.0295.01"/> benim elimle olacak.” Kendini kapıp koyuverecek bile olsa, hatta yıkılmış, bütün umutlarını yitirmiş olarak, pis bir kömür çuvalı gibi sürüklenip götürülmeye boyun eğse de kendi bitişini, kendi yok oluşunu kendi seçecekti: O özgürdü, her şeyi yapmakta özgürdü, bir hayvan ya da ruhsuz bir makine olup çıkmakta, boyun eğmekte özgürdü, isyan etmekte özgürdü, kararsız olmakta özgürdü; evlenmek, silkinip<a id="GBS.0295.02"/> çıkıvermek ya da yıllarca bu yükü ayaklarıyla gittiği yere sürüklemek; nasıl isterse öyle hareket edebilirdi, ona kimse öğüt veremezdi, kendi hükümleriyle yaratacağı “iyi” ve “kötü”den öte iyi ve kötü yoktu onun için. Çevresinde her şey toplanmış ona bakıyor, tek bir hareket yapmadan onu bekliyordu. Korkunç bir sessizliğin ortasında yapayalnızdı, özgür ve yapayalnız, yardımdan ve aftan yoksun,<a id="GBS.0295.03"/> hiçbir yardım umudu olmadan karar vermeye mahkûmdu, ölünceye dek özgür olmaya mahkûmdu.</p>
			<p>Biletçi, “Denfert-Rochereau!” diye bağırdı.</p>
			<p>Mathieu kalktı ve otobüsten indi; Froideveau Sokağı’na saptı. Yorgun ve sinirliydi, gözlerinin önünden gitmeyen bir hayal vardı, karanlık bir odada kapağı kaldırılmış bir sandık ve sandığın içinde güzel kokulu, kuştüyü gibi yumuşak paralar, bu pişmanlığa benzer<a id="GBS.0295.04"/> bir duyguydu: “Ah! Parayı almam gerekti!”</p>
			<p>Kapıcı kadın, “Size bir mektup var,” dedi. “Şimdi geldi.”</p>
			<p>Mathieu zarfı aldı, yırttı; o anda çevresini çevreleyen dört duvar yıkılıverdi ve ona sanki dünyası değişmiş gibi geldi. Kâğıdın ortasında iri iri harflerle yazılmış dört kelime vardı:</p>
			<p>“Kaldım. Deli gibiyim. İviç.”</p>
			<p>Kapıcı, “Kötü bir haber değil ya?” diye sordu.</p>
			<p>“Hayır.”</p>
			<p><a id="GBS.0295.05"/>“Ya, eh, iyi. Çok üzülmüş göründünüz de.”</p>
			<p>“Kaldım. Deli gibiyim. İviç.”</p>
			<p>“Eski bir öğrencim, sınavlarını verememiş.”</p>
			<p>“Ah, okumak günden güne zorlaşıyor, öyle diyorlar.”</p>
			<p>“Evet, çok zor.”</p>
			<p>“Düşünün. Bu kadar genç var, okullara giriyorlar. Hepsi bir şeyler olup çıksa bunların hepsine iş nerede?”</p>
			<p>“Evet, öyle.”</p>
			<p>İviç’in kısacık mektubunu dördüncü kez okudu. Mektuptaki cafcaflı,<a id="GBS.0296.01"/> özentili facia havasından korkmuştu. “Kaldım. Deli gibiyim...” “Bir halt karıştırıyor mutlaka,” diye düşündü, “bir halt karıştırıyor. Bu, gün gibi meydanda, bir halt karıştırıyor.”</p>
			<p>“Saat kaç?”</p>
			<p>“Altı.”</p>
			<p>Saat altıydı. Sonuçları saat ikide öğrenmişti. Tam dört saattir Paris sokaklarında umutsuz dolaşıyordu. Zarfı cebine soktu.</p>
			<p>Kapıcıya, “Bana elli frank verir misiniz Madam, Garinet,”<a id="GBS.0296.02"/> dedi.</p>
			<p>Kadın şaşırmıştı.</p>
			<p>“Bilmem, elli frank var mı,” dedi. Sonra önündeki çekmeceyi karıştırdı, bir yüz franklık çıkarıp uzattı:</p>
			<p>“Alın, yüz frank var, üstünü akşama verirsiniz.”</p>
			<p>“Tamam,” dedi Mathieu, “mersi.”</p>
			<p>Çıktı. Düşünüyordu: “Nereye gitmiş olabilir?” Kafasının içi bomboştu, elleri titriyordu. Froideveau Sokağı’ndan bir taksi geçiyordu. Mathieu işaret etti:</p>
			<p>“Saint-Jacques<a id="GBS.0296.03"/> Sokağı, Öğrenci Yurdu’na. Çabuk!..”</p>
			<p>“Peki,” dedi şoför.</p>
			<p>“Nereye gitmiş olabilir? En iyi olasılıkla atlayıp Laon’a gitmiştir, en kötüsü de... Dört saat geç kaldım, dört saat.” Öne doğru eğilmişti ve arabayı hızlandırmak ister gibi sağ ayağını olanca kuvvetiyle yere basıyordu.</p>
			<p>Taksi durdu. Mathieu indi ve yurdun kapısını çaldı.</p>
			<p>“Matmazel İviç Serguine burada mı acaba?”</p>
			<p>Kadın<a id="GBS.0296.04"/> dikkatle baktı.</p>
			<p>“Gidip bir bakayım.”</p>
			<p>Çabuk döndü.</p>
			<p>“Matmazel Serguine sabah çıkmış, hâlâ dönmemiş,” dedi. “Bırakılacak bir mesajınız var mıydı?”</p>
			<p>“Hayır.”</p>
			<p>Mathieu tekrar taksiye bindi, bu defa, “Sommerard Sokağı, Polonya Oteli,” dedi.</p>
			<p>Birkaç dakika sonra camı vurarak, “Bir dakika, bir dakika,” dedi. “Otel karşıda, solda.”</p>
			<p>Taksiden indi ve camlı kapıyı iterek girdi.</p>
			<p><a id="GBS.0296.05"/>“Mösyö Serguine burada mı?”</p>
			<p>Kırmızı saçlı, kırmızı kirpikli şişman garson kasada oturuyordu. Mathieu’yü tanıdı.</p>
			<p>“Mösyö Serguine dün gece gelmedi,” dedi.</p>
			<p>“Kız kardeşi... sarışın bir kız uğradı mı acaba?”</p>
			<p>Garson, “Aaa, Matmazel İviç’i tanıyorum,” dedi. “Hayır, gelmedi, yalnız Madam Montero iki kere telefonla Mösyö Boris’i aradı, gelir gelmez bana gelsin diye haber bıraktı, görürseniz<a id="GBS.0297.01"/> Mösyö Boris’e söyleyin lütfen.”</p>
			<p>“Pekâlâ,” dedi Mathieu.</p>
			<p>Çıktı. Nereye gitmiş olabilirdi? Sinemaya? Olacak şey değil. Sokaklarda mı dolaşıyordu? Ne olursa olsun herhalde Laon’a gitmemişti, öyle olsa yurda uğrar giysilerini filan alırdı. Mathieu cebinden zarfı çıkardı ve baktı: Cujas Sokağı’ndaki postaneden atılmıştı; ama bunun bir anlamı yoktu ki.</p>
			<p>Şoför, “Nereye gidiyoruz?” diye sordu.</p><div style="display:none;"><a id="GBS.0297.02"/></div>
			<p>Mathieu, ona kararsız gözlerle baktı, sonra birden yüzü aydınlandı: Bunu yazmış olması için iyice beyninin dönmüş olması gerek. Öyle olunca da gitmiş, bir yerde kafayı çekmiştir.</p>
			<p>“Bakın,” dedi, “rıhtımdan başlayıp Saint-Michel Bulvarı’nı ağır ağır çıkacağız. Birini arıyorum, bütün kahvehanelere teker teker bakacağız.”</p>
			<p>İviç, Biarritz’de yoktu, Source’ta yoktu, Harcourt’da yoktu. Biard’da<a id="GBS.0297.03"/> yoktu, Palais du Café’de yoktu. Capoulade’da Mathieu İviç’i tanıyan bir Çinli öğrenci gördü. Ona doğru yürüdü. Çinli bir taburenin üzerinde tünemiş, Porto içiyordu.</p>
			<p>Mathieu başını ona doğru kaldırarak, “Affedersiniz,” dedi, “Matmazel Serguin’i tanıyorsunuz değil mi? Bugün kendisini gördünüz mü hiç?”</p>
			<p>“Hayır,” dedi Çinli. Zorlukla konuşuyordu. “Başına bir kaza geldi...”</p>
			<p>“Başına bir kaza<a id="GBS.0297.04"/> mı geldi?” diye bağırdı Mathieu.</p>
			<p>“Hayır,” dedi Çinli. “Yalnızca size, başına bir kaza mı geldi, diye soruyorum.”</p>
			<p>Mathieu, ona sırtını dönerek, “Ne bileyim ben,” dedi.</p>
			<p>Şimdi artık İviç’i, kendine karşı korumak telaşında değildi, şu anda yalnızca onu görme arzusu, çılgın ve acı veren tutku halinde benliğini dolduruyordu. “Ya kendini öldürmeye kalkışırsa? Bunu yapabilecek kadar sersemdir,”<a id="GBS.0297.05"/> diye öfkeyle düşündü. Ama sonunda, belki de şu anda Montparnasse’taydı?</p>
			<p>“Vavin Meydanı’na,” dedi.</p>
			<p>Otomobile atladı. Elleri titriyordu; cebine soktu. Taksi, Medici Çeşmesi’nin çevresinde dönerken Mathieu, Renata’yı gördü. Renata, İviç’in arkadaşı bir İtalyan kızdı. Lüksemburg Bahçesi’nden çıkıyordu, kolunun altında bir çanta vardı.</p>
			<p>Mathieu şoföre, “Durun, durun!” diye bağırdı. Taksiden<a id="GBS.0298.01"/> atladı ve kıza doğru koştu:</p>
			<p>“İviç’i gördünüz mü?”</p>
			<p>Renata gururlu bir tavır takındı.</p>
			<p>“<em>Bonjour</em> Mösyö,” dedi.</p>
			<p>“<em>Bonjour</em>,” dedi Mathieu. “İviç’i gördünüz mü?”</p>
			<p>“İviç’i mi,” dedi Renata. “Tabii gördüm.”</p>
			<p>“Ne vakit?”</p>
			<p>“Bir saat kadar oluyor.”</p>
			<p>“Neredeydi?”</p>
			<p>“Lüksemburg’da.” Renata dudaklarını bükerek anlattı: “Yanında acayip birileri vardı. Biliyorsunuz değil mi,” dedi,<a id="GBS.0298.02"/> “takıldı zavallı.”</p>
			<p>“Evet, biliyorum. Nereye gitti?”</p>
			<p>“Dansa gideceklerini söylüyorlardı. ‘Tarentule’e galiba.”</p>
			<p>“Nerede bu?”</p>
			<p>“Monsieur-Le-Prince Sokağı’nda. Göreceksiniz, büyük bir plak mağazası var, onun altında.”</p>
			<p>“Mersi.”</p>
			<p>Mathieu yürüdü, sonra birden geri döndü.</p>
			<p>“Özür dilerim. Size hoşça kalın demeyi unuttum.”</p>
			<p>“Güle güle Mösyö,” dedi Renata.</p>
			<p>Mathieu şoföre döndü:</p><div style="display:none;"><a id="GBS.0298.03"/></div>
			<p>“Monsieur-le Prince Sokağı,” dedi. “Hemen şuracıkta. Ağır gidin, size gösteririm.”</p>
			<p>“Hâlâ orada olsa... Yoksa bütün dansingleri dolaşmam gerekecek...” diye düşündü. </p>
			<p>“Durun, işte burası. Beni bir saniye bekleyeceksiniz.”</p>
			<p>Mathieu bir plak mağazasına girdi:</p>
			<p>“Tarentule?” diye sordu.</p>
			<p>“Zemin katta. Merdivenden inin.”</p>
			<p>Mathieu merdiveni indi, yüzüne serin ve küf kokulu bir hava<a id="GBS.0298.04"/> çarptı, deri kaplı bir kapıyı iterek baktı ve midesine bir yumruk yemiş gibi oldu. İviç oradaydı, dans ediyordu. Kapının pervazına yaslandı ve düşündü: “İviç burada!”</p>
			<p>Bu, çırçıplak ve bir hastane odası kadar antiseptik, gölgesiz bir yerdi. Yağlı kâğıttan yapılma tavan lambalarından, süzgün bir aydınlık fışkırıyordu. Mathieu, bu ölü ışık denizinin dibinde, üzerlerinde açık renk örtülerle küçük<a id="GBS.0298.05"/> masalar gördü.</p>
			<p>Bej rengi boyalı duvarlarda, egzotik çiçekleri taklit eden bağırtkan renkli kocaman karton şekiller vardı ama hepsi şimdiden nemi yiyerek kabarmış, kaktüsler bir hastalığa tutulmuş gibi yer yer kararmış, şişmişti. Görünmeyen bir yerde bir pikap bir pasodoble çalıyordu ve bu konser ve müzik, salonu daha çıplak, daha ölü gösteriyordu.</p>
			<p>İviç, başını kavalyesinin omzuna bırakmış,<a id="GBS.0299.01"/> ona sımsıkı sarılmıştı. Genç adam güzel dans ediyordu. Mathieu, onu tanıdı: Önceki gün Saint-Michel Bulvarı’nda İviç’in yanında gördüğü uzun boylu, esmer, genç adamdı. İviç’in saçlarını kokluyor, ara sıra yüzünü gömerek öpüyordu. İviç’in yüzü sapsarıydı, gözleri kapalı, genç adam kulağına bir şeyler fısıldadıkça başını arkaya atarak gülüyordu; pistte yalnızdılar. Salonun dibinde dört genç çocuk,<a id="GBS.0299.02"/> çok boyalı bir genç kadınla oturmuş, “Ole!” diye bağırarak el çırpıyorlardı. Uzun boylu genç adam, İviç’i belinden kavrayarak onlara doğru götürdü, çocuklar el çırparak onları karşıladılar; tuhaf bir halleri vardı: Tanıdık ama özentili, yapmacık bir havayla biraz uzak duruyor, belirsiz ama yumuşak tavırlarla onlara bakıyorlardı. Çok boyalı genç kadın, tetikte gibiydi; hareketsiz bakışlarla ağır<a id="GBS.0299.03"/> ve gevşek durmuş, seyrediyordu. Bir sigara yaktı ve düşünür gibi, “Ole!” dedi.</p>
			<p>İviç, genç kadınla çenesinde bir boydan bir boya incecik sakalı olan sarışın bir çocuğun arasındaki sandalyeye yığılır gibi oturdu. Çılgın kahkahalar atıyordu. Elini, yüzünün önünde aşağı yukarı sallayarak, “Hayır, hayır,” dedi. “Tanığa gerek yok. Tanık istemem.”</p>
			<p>Sakallı çocuk, yakışıklı, esmer genç adama yer<a id="GBS.0299.04"/> vermek için sandalyesinden kalktı. Mathieu, tamam, diye düşündü. Herife, İviç’in yanında oturma hakkını tanımışlar! Yakışıklı genç adam, bu ikramı çok doğal bulmuş olmalıydı; zaten kendini rahat hisseder görünen bir o vardı içlerinde.</p>
			<p>İviç parmağıyla sakallı çocuğu göstererek, “Kaçıyor,” dedi, gülerek devam etti, “kaçıyor, çünkü ona, seni öpeceğim, diye söz verdim.”</p>
			<p>Sakallı, yapmacık bir<a id="GBS.0299.05"/> kibirle, “Rica ederim,” dedi, “söz vermediniz, beni tehdit ettiniz.”</p>
			<p>“İyi ya, ben de seni öpmem, Irma’yı öperim.”</p>
			<p>Genç kadın memnun, “Beni öpmek mi istiyorsunuz sevgili İviç?” dedi.</p>
			<p>“Evet, gel.” Kadını haşin bir hareketle kolundan yakaladı.</p>
			<p>Ötekiler irkilerek çekildi; biri usulca, azarlar gibi, “İviç, deli misin?” diye söylendi. Yakışıklı genç adam soğuk bir gülümsemeyle bakıyordu,<a id="GBS.0300.01"/> gözlüyordu sanki. Mathieu birden sinirlendi: Bu yakışıklı, zarif genç adam için İviç, herhangi bir serüvenden başka bir şey değildi, onu şehvetli ve bilgili gözleriyle adeta soyuyordu; İviç şimdiden onun gözlerinin önünde çırılçıplaktı, göğüslerini, kalçalarını görüyor, etinin kokusunu duyuyordu sanki... Mathieu ani bir öfkeyle silkindi ve İviç’e doğru gevşek adımlarla yürüdü. İlk kez, onu tanıdığından<a id="GBS.0300.02"/> beri ilk kez İviç’i arzu ettiğini, bir başka erkeğin şehvetli gözlerinde onu arzu ettiğini utançla hissetmişti.</p>
			<p>İviç çok boyalı genç kadını öpünceye kadar binbir cilve yaptı. Sonra onun başını avuçlarının arasına alarak dudaklarını uzun uzun öptü ve birden onu itti. Alayla, “Sigara kokuyorsun,” dedi.</p>
			<p>Mathieu önlerinde durmuştu.</p>
			<p>“İviç,” dedi.</p>
			<p>İviç, ağzı açık, bakakaldı ve Mathieu,<a id="GBS.0300.03"/> onun kendisini tanıyıp tanıyamadığını düşündü. Kız, sol elini ağır ağır yukarı kaldırarak, “Sen misin,” dedi. “Bak!”</p>
			<p>Elindeki sargıyı çıkarmıştı. Mathieu üzerinde küçük, sarı, cerahatli pürtüklerle kırmızımsı ve yapışkan bir kabuk gördü.</p>
			<p>İviç hayal kırıklığına uğramış gibi, “Sen elindeki sargıyı çıkarmamışsın,” dedi. “Ama doğru ya, sen tedbirli, aklı başında bir adamsın.”</p>
			<p>Boyalı genç<a id="GBS.0300.04"/> kadın, özür diler gibi, “Bizi dinlemedi, sargıyı çıkarıp attı,” dedi. “Küçük bir şeytan bu vallahi.”</p>
			<p>İviç birden ayağa kalktı ve Mathieu’ye karanlık gözlerle bakarak, “Alın, götürün beni buradan,” dedi. “Ben buralarda alçalıyorum... aşağılık bir şey oldum burada.”</p>
			<p>Çocuklar birbirlerine baktılar. Sakallı sarışın, Mathieu’ye, “Ona, biz içirmedik,” dedi, “biliyor musunuz? Hatta ona engel<a id="GBS.0300.05"/> olmaya çalıştık.”</p>
			<p>İviç, yüzünü tiksintiyle buruşturarak, “Bak, bu doğru,” dedi. “Kuzu gibi oğlanlar, işte bu.”</p>
			<p>Yakışıklı genç adam, “Benden başkası tabii,” dedi.</p>
			<p>İviç’e bir suç ortağının sinsi gözleriyle bakıyordu. İviç, ona dönerek, “Evet, bu aşağılık serseriden başkası,” dedi.</p>
			<p>Mathieu usulca, “Gelin,” dedi.</p>
			<p>Onu omuzlarından yakaladı ve sürükledi, ardında şaşkın mırıltılar<a id="GBS.0301.01"/> işitiyordu.</p>
			<p>Merdivenin ortasında İviç büsbütün ağırlaştı. Mathieu, “İviç,” diye yalvardı.</p>
			<p>Buklelerini alayla sallayarak, “Oturmak istiyorum,” dedi İviç.</p>
			<p>“Rica ederim, yalvarırım...”</p>
			<p>İviç inlemeye başladı, eteğini dizlerinin üzerine doğru çekerek,</p>
			<p>“Şurada oturayım,” dedi.</p>
			<p>Mathieu, onu belinden yakaladı ve sürükleyerek çıkardı. Sokağa çıktıkları zaman bıraktı, debelenmemişti.<a id="GBS.0301.02"/> Gözlerini kırpıştırarak somurtkan bir yüzle çevresine bakınıyordu. Mathieu, “Sizi yurda götüreyim mi?” diye sordu.</p>
			<p>İviç, “Hayır,” diye hıçkırdı.</p>
			<p>“Öyleyse Boris’e gidelim.”</p>
			<p>“Boris otelde değil.”</p>
			<p>“Nerede?”</p>
			<p>“Ne bileyim, kim bilir hangi cehennemde!”</p>
			<p>“Nereye gitmek istiyorsunuz?”</p>
			<p>“Ne bileyim ben? Ne bileyim... Siz bulun bir yer, madem beni siz getirdiniz buralara.”</p>
			<p><a id="GBS.0301.03"/>Mathieu bir an düşündü, sonra, “Pekâlâ,” dedi.</p>
			<p>Bir taksi çağırdı.</p>
			<p>“Huygens Sokağı, 12 numara,” dedi. “Sizi kendi evime götüreyim,” dedi. “Divanda uzanır, dinlenirsiniz, size koyu bir çay yaparım.”</p>
			<p>İviç itiraz etmedi. Taksiye zorlukla bindi ve kendini arkaya bıraktı.</p>
			<p>“Kötü müsünüz?”</p>
			<p>İviç sapsarıydı.</p>
			<p>“Hastayım,” dedi.</p>
			<p>“Bir eczanenin önünde duralım,” dedi Mathieu.</p>
			<p><a id="GBS.0301.04"/>İviç, öfkeyle, “Hayır, istemem!” diye bağırdı.</p>
			<p>“Öyleyse gözlerinizi kapatın, kendinizi rahat bırakın, şöyle... Az sonra evde olacağız.”</p>
			<p>İviç hafifçe inledi. Birden yemyeşil oldu ve başını kapının camına dayadı. Mathieu, kızın öğürtülerle sarsılan zayıf, küçük sırtını görüyordu. Elini uzattı ve usulca kapının kilidini bastırdı. Kapının açılıvermesinden korkmuştu. Sonra, öğürtü durdu. Mathieu<a id="GBS.0301.05"/> ani bir hareketle kendini arkaya attı, piposunu dişlerinin arasına sıkıştırdı, düşünceli bir tavırla dışarı bakmaya başladı. İviç doğruldu, sonra kendini gene geriye koyuverdi. Mathieu piposunu cebine sokarak, “Geldik,” dedi.</p>
			<p>İviç inleyerek davrandı. Ağlamaklı bir sesle, “Utanıyorum,” dedi.</p>
			<p>Mathieu önce indi ve ona yardım etmek için elini uzattı. Ama o, bu eli iterek dışarı atladı. Mathieu,<a id="GBS.0302.01"/> şoförün parasını verdi ve kıza döndü. İviç duygusuz gözlerle bakıyordu; güzel, çocuksu ağzından ekşi bir kusmuk kokusu yayılıyordu. Mathieu, bu kokuyu ihtirasla içine çekti, “Daha iyice misiniz?” diye sordu.</p>
			<p>İviç asık suratla, “Sarhoş değilim,” dedi. “Ama başım çok ağrıyor, çatlayacak gibi.”</p>
			<p>Mathieu, onu usul usul merdivenlerden çıkardı. İviç, ona düşmanca bakıyordu.</p>
			<p>“Her adımda beynime<a id="GBS.0302.02"/> bir bıçak saplanıyor,” dedi. İkinci katın sahanlığında bir an durup nefes aldı, sonra, “Şimdi her şeyi hatırlıyorum,” dedi.</p>
			<p>“İviç!”</p>
			<p>“Her şeyi... O pis heriflerle, o serserilerle dans ettim, içtim, içtim, rezil oldum. Hem... hem de kovuldum PCN’den...”</p>
			<p>“Gelin,” dedi Mathieu, “bir merdiven kaldı.”</p>
			<p>Konuşmadan çıktılar. İviç birden, “Beni nasıl buldunuz?” diye sordu.</p>
			<p>Mathieu anahtarı<a id="GBS.0302.03"/> kilide sokabilmek için iki büklüm olmuştu.</p>
			<p>“Sizi arıyordum,” dedi, “sonra Renata’ya rastladım.”</p>
			<p>İviç arkasında, mırıldandı:</p>
			<p>“Hep, siz geleceksiniz diye bekledim.”</p>
			<p>Mathieu kenara çekilerek, “Girin,” dedi.</p>
			<p>Geçerken, Mathieu’ye sürtünmüştü, Mathieu onu kollarına almak arzusuyla ürperdi. </p>
			<p>İviç kararsız adımlarla odaya girdi. Somurtkan bir yüzle çevresine baktı.</p>
			<p>“Burası<a id="GBS.0302.04"/> mı odanız?” diye sordu.</p>
			<p>“Evet,” dedi Mathieu. İviç ilk kez geliyordu. Yeşil deri koltuklarına ve çalışma masasına baktı, onları İviç’in gözleriyle gördü ve utandı.</p>
			<p>“Divan burada,” dedi, “gelin, uzanın.”</p>
			<p>İviç tek kelime söylemeden divanın üzerine serildi.</p>
			<p>“Çay ister misiniz?”</p>
			<p>“Üşüyorum,” dedi İviç.</p>
			<p>Mathieu battaniyeyi getirdi, kızın bacaklarına örttü. İviç gözlerini kapadı<a id="GBS.0302.05"/> ve başını yastığa bıraktı. Acı çekiyordu, alnında, kaşlarının arasında incecik çizgiler belirmişti.</p>
			<p>“Çay istiyor musunuz?”</p>
			<p>Yanıt vermedi. Mathieu elektrikli ibriği aldı ve musluktan su doldurdu. Mutfak dolabında bayatlamış, derisi kupkuru olmuş bir yarım limon adamakıllı sıkılırsa belki bir iki damla suyu çıkardı. Bir tepsiye iki fincan koydu ve odaya döndü.</p>
			<p>“Su neredeyse kaynar,”<a id="GBS.0303.01"/> dedi.</p>
			<p>İviç yanıt vermedi: Uyuyordu. Mathieu koltuklardan birini gürültüsüzce divanın yanına çekti ve oturdu. İviç’in kaşlarının arasındaki çizgiler kaybolmuştu, alnı pürüzsüz ve pırıl pırıldı, gözleri kapalı gülümsüyordu. “Ne kadar genç,” diye düşündü Mathieu. Bütün umudunu bir çocuğa bağlamıştı. Divanda yatmış uyurken, ne kadar zayıf, ne kadar güçsüz görünüyordu. Kimseye yardım edemezdi İviç,<a id="GBS.0303.02"/> aksine yaşayabilmesi için ona yardım etmek gerekti. Ve Mathieu yardım edemiyordu, yardım edemezdi. İviç, Laon’a gidecekti, orada bir ya da iki kış pinekleyecek, sonra biri çıkacaktı ortaya, bir adam, genç bir adam ve alıp götürecekti. “Ben Marcelle’le evleneceğim.” Mathieu kalktı, sessiz adımlarla su kaynamış mı diye bakmaya gitti, sonra gelip gene sessizce İviç’in yanına oturdu, uykusunda daha<a id="GBS.0303.03"/> da soylu görünen bu küçük, terli ve hasta yüze sevecenlikle baktı; birden İviç’i sevdiğini düşündü ve şaştı; hayır, bu aşk değildi, bu aşka benzemiyordu, bu bir değişik, kendine özgü heyecan değildi; hatta duygularının bir değişik, kendine özgü hali, varoluşu da değildi; ufkuna çökmüş, kıpırtısız bir felaket, bir uğursuzluk denebilirdi buna; ıstıraplı, bahtsız bir gelecek! Su, mırıldanarak kaynamaya<a id="GBS.0303.04"/> başlamıştı; İviç gözünü açtı.</p>
			<p>“Size çay yapıyorum,” dedi Mathieu. “İçersiniz, değil mi?”</p>
			<p>“Çay mı?” İviç şaşmış gibiydi, sonra, “Siz çay yapamazsınız,” dedi.</p>
			<p>Avuçlarını yanaklarına yapıştırarak perçemlerini düzeltti, gözlerini ovuşturarak kalktı.</p>
			<p>“Çay kutusunu verin,” dedi, “size Rus usulü bir çay yapayım. Ama semaver ister.”</p>
			<p>Mathieu çay kutusunu uzatırken, “Yalnızca bir elektrikli<a id="GBS.0303.05"/> ibriğim var,” dedi.</p>
			<p>“Yazık! Üstelik Seylan çayı ha? Neyse, zararı yok.”</p>
			<p>Kaynayan ibriğe doğru baktı.</p>
			<p>“Demlik nerede?” diye sordu.</p>
			<p>“Sahi,” dedi Mathieu. Mutfaktan demliği getirdi.</p>
			<p>“Mersi.”</p>
			<p>İviç kaynar suyu demliğe boşalttı, sonra gelip oturdu.</p>
			<p>“Demlenmesi için biraz beklemek gerekir,” dedi.</p>
			<p>Sustular. Sonra İviç, “Evinizi sevmedim,” dedi.</p>
			<p>“Tahmin ettim,” dedi<a id="GBS.0304.01"/> Mathieu. “Biraz toparlandınızsa çıkabiliriz.”</p>
			<p>“Nereye gidebiliriz?” dedi İviç. “Burada iyiyim ben. O pis kahvehaneler hep beynimin içinde dönüyordu, sonra o insanlar... Korkulu rüya gibi. Burası çirkin ama rahat. Perdeleri kapayamaz mısınız? Şu küçük lambayı yakalım.”</p>
			<p>Mathieu kalktı panjurları kapadı, perdeleri tutan kordonları çözdü. Ağır yeşil perdeler birleşerek duvarı boydan boya örttü.<a id="GBS.0304.02"/> Sonra küçük lambayı yaktı.</p>
			<p>İviç mutlu bir gülümsemeyle, “Oh,” diye mırıldandı. “Gece oldu.”</p>
			<p>Divanın yastıklarına gömülerek, “Ne güzel,” dedi, “ne yumuşak, sanki gün gerçekten bitmiş gibi. Sokağa çıkacağım zaman gece olmuş olsun, aydınlıktan korkuyorum.”</p>
			<p>“İstediğiniz kadar oturabilirsiniz burada,” dedi Mathieu. “Gelecek kimse yok, gelen olursa kapıyı çalar çalar gider. Bu gece serbestim<a id="GBS.0304.03"/> ben.”</p>
			<p>Doğru değildi bu, gece on birde Marcelle bekleyecekti. Mathieu hınçla düşündü: “Beklesin biraz!”</p>
			<p>“Ne zaman gidiyorsunuz?” diye sordu.</p>
			<p>“Yarın. Öğleüzeri bir tren var.”</p>
			<p>Mathieu birkaç saniye konuşmadı. Sesine hâkim olmak istiyordu. Sonra, “Sizi geçirmeye gelirim,” dedi.</p>
			<p>“Hayır,” dedi İviç. “Nefret ederim bundan, lastik gibi uzayıp giden vedalaşmalar olur. Sonra yorgunluktan<a id="GBS.0304.04"/> ölüyorum.”</p>
			<p>“Nasıl isterseniz. Eve telgraf çektiniz mi?”</p>
			<p>“Hayır. Ben... Boris çekecekti ama ben bırakmadım.”</p>
			<p>“Demek, siz kendiniz söyleyeceksiniz onlara, öyle mi?”</p>
			<p>İviç başını eğdi.</p>
			<p>“Evet.”</p>
			<p>Bir sessizlik oldu. Mathieu İviç’in öne doğru eğdiği başına, zayıf omuzlarına bakıyordu: Ona, sanki kız ağır ağır kendisinden kopuyormuş, onu terk ediyormuş gibi geliyordu.</p>
			<p>“Demek,”<a id="GBS.0304.05"/> dedi, “bu, bu yıl son gecemiz, öyle mi?”</p>
			<p>“Ha ha,” dedi İviç. “Bu yıl ha?” Alayla gülüyordu.</p>
			<p>Mathieu, “İviç,” dedi, “böyle konuşmayın. Hem ben sizi görmeye Laon’a geleceğim.”</p>
			<p>“İstemiyorum. Laon’a sürtünen her şey kirlenir benim gözümde.”</p>
			<p>“Peki, öyleyse siz gelirsiniz.”</p>
			<p>“Hayır.”</p>
			<p>“Ekimde sınav var. Sanmam ki aileniz...”</p>
			<p>“Onları tanımıyorsunuz,” dedi İviç.</p>
			<p>“Hayır ama<a id="GBS.0305.01"/> bir sınavda takıldınız diye sizi, geleceğinizle oynayarak cezalandırmaya kalkmazlar herhalde, değil mi?”</p>
			<p>İviç, “Beni cezalandırmayı düşünmezler bile,” dedi. “Yalnızca, benimle ilgilenmezler artık, beni unuturlar, büsbütün yok bilirler beni.” Sonra acı bir gülüşle devam etti: “Ben de bundan fazlasına değmem zaten, hiçbir şey olamam; PCN’ye bir yıl daha gitmektense, ömrümün sonuna kadar Laon’da<a id="GBS.0305.02"/> çürümeyi tercih ederim.”</p>
			<p>Mathieu korkmuştu.</p>
			<p>“Böyle söylemeyin,” dedi. “Böyle her şeyden vazgeçmiş gibi konuşmayın İviç, siz Laon’dan nefret ediyorsunuz.”</p>
			<p>İviç dişlerini sıktı.</p>
			<p>“Doğru,” dedi. “Laon’dan nefret ediyorum.”</p>
			<p>Mathieu çaydanlıkla fincanları getirmek için kalktı. Birden yüzüne kan hücum etti, İviç’e döndü, yüzüne bakmadan, “Bakın İviç,” dedi, “yarın gideceksiniz ama<a id="GBS.0305.03"/> size söz veriyorum, Paris’e döneceksiniz, ekimde, en geç ekimde! Ben bir yolunu bulacağım!”</p>
			<p>İviç, bıkkın bir hayretle, “Ne yapabilirsiniz?” dedi. “Size söylüyorum, ben hiçbir şey öğrenemem, hiçbir iş yapamam! Hiç...”</p>
			<p>Mathieu sonunda gözlerini kaldırarak ona bakmaya cesaret edebildi ama rahat değildi; kızı ürkütmeden konuşabilmek için zihninde sözcükler arıyordu.</p>
			<p>“Hayır,” dedi, “demek<a id="GBS.0305.04"/> istediğim bu değildi. Acaba... bana izin verseydiniz... size yardım etmek isterdim.”</p>
			<p>İviç hâlâ anlamamıştı. Mathieu devam etti:</p>
			<p>“Üç kuruş bir param olacak umuyorum.”</p>
			<p>İviç birden irkildi.</p>
			<p>“Ha,” dedi. “Onu mu söylemek istiyordunuz?”</p>
			<p>Haşin bir sesle ekledi:</p>
			<p>“Hayır, olacak şey değil.”</p>
			<p>Mathieu sıcak bir sesle, heyecanla, “Neden,” dedi, “neden olmasın? Neden? Bakın, tatilde<a id="GBS.0305.05"/> biraz para biriktireceğim, Jacques’la Odette, beni her yaz Juan-les-Pins’deki evlerine davet ederler, hiçbir yaz gidemedim, ama bir gün gitmek gerek tabii; bu yıl ağustosu onlarda geçirebilirim, hem bir değişiklik olur bana, hem de para biriktiririm...” Sonra telaşla sesini yükseltti: “Ne olur, ne olur hemen reddetmeyin, borç olur bu. Sonra...”</p>
			<p>Sustu. İviç’in omuzları çökmüş gibiydi, kaşlarının<a id="GBS.0306.01"/> altından tuhaf bir bakışla onu süzüyordu.</p>
			<p>“Bana öyle bakmayın İviç!”</p>
			<p>“Nasıl baktığımı bilmiyorum... Ah! Başım öyle fena ağrıyor ki.”</p>
			<p>Gözlerini indirdi ve devam etti:</p>
			<p>“Gidip yatsam daha iyi olacak.”</p>
			<p>“Yalvarırım İviç! Dinleyin beni, para bulacağım ben, siz Paris’e döneceksiniz, hayır demeyin, yalvarırım size, iyice düşünmeden hayır demeyin! Bu sizi rahatsız etmesin; yaşamınızı<a id="GBS.0306.02"/> kazanabildiğiniz zaman bana ödersiniz, ne olur...”</p>
			<p>İviç omuz silkti, Mathieu heyecanla, “Ya da Boris öder,” dedi.</p>
			<p>İviç yanıt vermedi. Yüzünü, saçlarının arasında gizlemişti. Mathieu önünde, dimdik, kımıldayamadan duruyor, kendini şaşkın ve bahtsız hissediyordu.</p>
			<p>“İviç!”</p>
			<p>İviç susuyordu. İçinden, küçük çenesini yakalamak ve başını zorla yukarı kaldırtmak geliyordu.</p>
			<p>“İviç, lütfen!<a id="GBS.0306.03"/> Yanıt verin bana, niçin yanıt vermiyorsunuz?”</p>
			<p>İviç hâlâ susuyordu. Mathieu odanın içinde bir aşağı bir yukarı dolaşmaya başladı, düşünüyordu: “Evet, diyecek, evet demeden onu bırakmam. Bırakamam. Ben de... Ben de ders veririm, bir şeyler yaparım..’”</p>
			<p>“İviç,” dedi, “neden kabul etmediğinizi anlatın bana.”</p>
			<p>İviç’i bıktırmaktan, sora sora bıktırmaktan ve konuşturmaktan başka çare yoktu. </p><div style="display:none;"><a id="GBS.0306.04"/></div>
			<p>“Neden kabul etmiyorsunuz?” dedi. “Söyleyin, neden kabul etmiyorsunuz?”</p>
			<p>İviç sonunda başını kaldırmadan mırıldandı:</p>
			<p>“Sizden para alamam.”</p>
			<p>“Neden? Babanızın parasını kabul ediyorsunuz pekâlâ.”</p>
			<p>“O başka. İkisi aynı şey değil.”</p>
			<p>“Gerçekten aynı şey değil. Bana belki yüz kere babanızdan nefret ettiğinizi söylediniz.”</p>
			<p>“Sizden para almam için hiçbir neden yok.”</p>
			<p>“Babanızdan<a id="GBS.0306.05"/> almanız için neden var, demek.”</p>
			<p>“Bana cömert davranılmasından nefret ederim,” dedi İviç. “Söz konusu olan babamsa eğer... babama karşı kendimi borçlu hissetmek zorunda değilim.”</p>
			<p>Mathieu öfkeyle, “Bu ne biçim gurur İviç!” diye bağırdı. “Saçma bir onur kaygısı yüzünden yaşamınızı berbat etmeye ne hakkınız var? Orada katlanacağınız yaşamı düşünün bir kere! Orada geçireceğiniz her saat, her<a id="GBS.0307.01"/> gün, beni reddettiğiniz için pişmanlık duyacaksınız belki de.”</p>
			<p>İviç altüst olmuştu.</p>
			<p>“Beni rahat bırakın,” dedi. “Rahat bırakın beni!”</p>
			<p>Kalın ve kısık bir sesle ilave etti:</p>
			<p>“Ahh... Zengin olmamak ne büyük bahtsızlık. Ne hallere düşürüyor insanı. Dayanılmaz bir işkence bu...”</p>
			<p>Mathieu yumuşak bir sesle, “Sizi anlayamıyorum İviç,” dedi. “Daha geçenlerde paranın çok aşağılık bir<a id="GBS.0307.02"/> şey olduğunu, parayı hiç düşünmemenin en soylu bir hareket olacağını söylüyordunuz. Hatta, nereden gelirse gelsin, umurumda değil, cebimde biraz para olsun yeter, diyordunuz.”</p>
			<p>İviç omuz silkti. Mathieu, onun alnının en yukarısını, saçlarının arasından ensesini ve giysisinin beyaz yakasını görebiliyordu. Ensesi, yüzünden biraz daha esmerdi.</p>
			<p>“Değil mi? Öyle demediniz mi?”</p>
			<p>“Bana para<a id="GBS.0307.03"/> vermenizi istemiyorum.”</p>
			<p>Mathieu’nün sabrı tükenmişti.</p>
			<p>“Eveeet,” dedi, kesik kesik güldü. “Çünkü ben bir erkeğim, öyle mi?”</p>
			<p>“Ne demek istiyorsunuz?” diye sordu İviç.</p>
			<p>Mathieu’ye soğuk bir öfkeyle baktı.</p>
			<p>“Bu çok kaba bir düşünce,” dedi. “Böyle bir şey asla aklıma gelmedi... hem de umurumda değil! Vız gelir bana.”</p>
			<p>“Peki öyleyse neden? Düşünün bir kere: Yaşamınızda ilk kez gerçekten<a id="GBS.0307.04"/> özgür olacaksınız, canınız nerede isterse orada oturacaksınız, aklınıza eseni yapabileceksiniz. Bana, felsefe lisansı yapmayı arzu ettiğinizi söylemiştiniz, iyi işte, felsefeye devam edersiniz, Boris’le ben size yardım ederiz.”</p>
			<p>“Neden bana yardım etmeye uğraşıyorsunuz?” diye sordu İviç. “Ben, size hiç... hiçbir şey yapmadım. Size karşı her zaman çok kaba hareket ettim ve siz şimdi tutmuş bana<a id="GBS.0307.05"/> acıyorsunuz.”</p>
			<p>“Ben size acımıyorum.”</p>
			<p>“Öyleyse bana ne diye paranızı vermek istiyorsunuz?”</p>
			<p>Mathieu bir an, kararsız düşündü, sonra başını çevirerek, “Sizi bir daha görememek korkusundan,” dedi. “Buna katlanamam.”</p>
			<p>Kısa bir sessizlik oldu, sonra İviç düşünceli bir tavırla, “Demek istiyorsunuz ki... Demek istiyorsunuz ki, bunu salt kendinizi düşünerek yapıyorsunuz, öyle mi?” dedi.</p><div style="display:none;"><a id="GBS.0308.01"/></div>
			<p>Mathieu kuru bir sesle, “Salt kendimi düşünerek,” dedi. “Sizi tekrar görebilmek istiyorum, işte hepsi bu.”</p>
			<p>İviç’e dönerek bakmaya cesaret etti. Kız kaşlarını çatmış, dudakları hafifçe aralık, dikkatle ona bakıyordu. Sonra birden rahatlamış göründü, ilgisiz bir bakışla, “Öyleyse belki...” diye mırıldandı. “O zaman bu yalnızca sizi ilgilendiren bir şey... Sonra aslında hakkınız var, para<a id="GBS.0308.02"/> şuradan ya da buradan gelmiş, o kadar da önemli değil.”</p>
			<p>Mathieu içini çekti: “Nihayet,” diye düşündü. Ama içi yatışmamıştı. İviç’in yüzünde hâlâ o karanlık anlam vardı. Onu biraz daha bağlamak için sordu:</p>
			<p>“Eve nasıl anlatacaksınız bunu?”</p>
			<p>İviç gelişigüzel bir hareket yaptı.</p>
			<p>“Bir şeyler söylerim,” dedi. “İster inansınlar, ister inanmasınlar. Hem onlara ne, parayı onlar vermedikten<a id="GBS.0308.03"/> sonra?”</p>
			<p>Başını öne eğerek mırıldandı:</p>
			<p>“Ama oraya dönmek zorundayım.”</p>
			<p>Mathieu sabırsızlığını belli etmemek için gülümseyerek, “Ne çıkar, nasıl olsa gene buraya geleceksiniz,” dedi.</p>
			<p>“Oh,” dedi İviç, “olacak şey değil bu... Evet diyorum, hayır diyorum, tartıyorum, düşünüyorum ama olabileceğine inanmıyorum. Öyle uzak bir şey ki. Halbuki Laon... şuracıkta. Yarın gece oradayım.”</p>
			<p><a id="GBS.0308.04"/>Elini boynuna dokundurarak, “Tam buramda hissediyorum,” dedi. “Hem sonra valizlerimi hazırlamam gerek. Bütün gece uğraşsam bitiremem.”</p>
			<p>Kalktı.</p>
			<p>“Gelin,” dedi. “Çay olmuştur.”</p>
			<p>Fincanlara çay koydu. Çay kahve gibi simsiyahtı.</p>
			<p>“Size yazarım,” dedi Mathieu.</p>
			<p>“Ben de yazarım,” dedi İviç. “Ama size yazacak bir şey bulacağımı sanmıyorum.”</p>
			<p>“Bana evinizi, odanızı anlatırsınız. Sizi<a id="GBS.0308.05"/> orada gözümün önüne getirebilmek isterim.”</p>
			<p>“A yok,” dedi İviç. “Bütün bunları anlatmak istemem. Orayı bir kez yaşamak yeter de artar bile.”</p>
			<p>Mathieu, Boris’in Lola’ya gönderdiği kısa, kupkuru mektupları düşündü ama yalnızca bir an. İviç’in ellerine bakıyordu, sivri, kırmızı tırnaklarına, incecik, zayıf bileklerine ve “Onu tekrar göreceğim, mutlaka göreceğim,” diye düşünüyordu:</p>
			<p>İviç,<a id="GBS.0309.01"/> çay fincanını masaya bırakırken, “Ne acayip çay,” dedi.</p>
			<p>Mathieu elinde olmadan sıçradı, kapı çalınmıştı. Ses çıkarmadı. İviç’in duymamış olduğunu umarak çayını içmeye devam etti.</p>
			<p>“Bir dakika,” dedi İviç. “Kapı çalındı galiba.”</p>
			<p>Mathieu parmağını dudaklarına götürerek, “Az önce kapı çalınırsa açmayacağız, demedik mi?” diye fısıldadı.</p>
			<p>İviç berrak bir sesle, “Olur mu,” dedi, “olur<a id="GBS.0309.02"/> mu? Belki önemli bir şeydir, gidin açın!”</p>
			<p>Mathieu kapıyı açmaya giderken, “Benimle suç ortağı olmaktan korkuyor,” diye düşündü. Sarah zile ikinci kez basıyordu ki, Mathieu kapıyı açtı.</p>
			<p>Sarah nefes nefese, “<em>Bonjour</em>,” dedi. “Beni amma koşturdunuz. Küçük bakan beni aradığınızı söyledi, ben de kalktım geldim, kafama bir şapka bile giymeden.’”</p>
			<p>Mathieu ona dehşetle bakıyordu, cam yeşili<a id="GBS.0309.03"/> tayyörüyle, çürük dişlerini gösteren gülüşü, taraz taraz saçlarıyla ve insana dokunan iyi niyetli gözleriyle Sarah felaket habercisi gibiydi.</p>
			<p>Acele, “Merhaba Sarah,” dedi, “biliyor musunuz, içeride...”</p>
			<p>Sarah, onu itti ve içten bir laubalilikle başını içeri uzattı, açgözlü bir merakla, “Kim var?” diye sordu. “Ha! İviç Serguine’miş. Nasılsınız?”</p>
			<p>İviç kalkmıştı, hafifçe eğildi. Hayal<a id="GBS.0309.04"/> kırıklığına uğramış bir hali vardı. Sarah da burulmuştu. İviç, Sarah’nın sevemediği, affedemediği tek insandı dünyada.</p>
			<p>“Ne kadar zayıfsınız,” dedi. “Yeteri kadar yemediğinize yemin edebilirim. Ama hiç iyi etmiyorsunuz.”</p>
			<p>Mathieu, Sarah’nın karşısında durmuştu, ona dimdik, kıpırtısız gözlerle bakıyordu.</p>
			<p>Sarah keyifli bir sesle, “Mathieu bana gözlerini açıyor,” dedi, “bakın size zayıflıktan<a id="GBS.0309.05"/> söz etmemi istemiyor herhalde.”</p>
			<p>Mathieu’ye dönerek, “Geç vakit dönebildim,” dedi. “Waldmann’ı bulmak mesele. Paris’e geleli yirmi gün olmadı, daha şimdiden bir sürü karanlık işin peşinde. Onu ancak saat altıda yakalayabildim.”</p>
			<p>“Çok naziksiniz Sarah,” dedi Mathieu, “çok teşekkür ederim.”</p>
			<p>Sonra kelimelere basa basa ilave etti:</p>
			<p>“Pekâlâ, bunları sonra konuşuruz. Gelin bir çay için.”</p><div style="display:none;"><a id="GBS.0310.01"/></div>
			<p>“Hayır, hayır, oturmayacağım. Hemen İspanyol Kitabevi’ne gideceğim, beni acele görmek istiyorlarmış, anlaşılan Gomez’in bir arkadaşı gelmiş.”</p>
			<p>Mathieu vakit kazanmak için, “Kimmiş?” diye sordu.</p>
			<p>“Bilmiyorum daha. Bana, Gomez’in bir arkadaşı dediler, o kadar. Madrid’den geliyor.”</p>
			<p>Mathieu’ye sevgiyle bakıyordu. Gözleri şefkat ve iyilikle kocaman kocaman açılmıştı.</p>
			<p>“Sevgili Mathieu,”<a id="GBS.0310.02"/> dedi, “size kötü bir haberim var. Kabul etmiyor.”</p>
			<p>“Hımmm.”</p>
			<p>Mathieu, kendinde konuşacak güç bulduğuna şaşarak, “Benimle ayrıca konuşmak isterdiniz herhalde,” dedi.</p>
			<p>Kaşlarını çatarak Sarah’nın gözlerini yakalamaya çalışıyordu. Ama Sarah, ona bakmadan acıklı bir sesle, “Ah,” dedi. “Buna gerek yok. Söylenecek şey o kadar az ki!”</p>
			<p>Sonra sır dolu bir tavırla devam etti:</p>
			<p>“Elimden geldiği<a id="GBS.0310.03"/> kadar uğraştım ama boşuna. O kimsenin yarın sabah parayla birlikte orada bulunması gerek...”</p>
			<p>Mathieu, “Peki, mersi,” dedi. Sonra sözcüklerin üzerinde durarak, “Bundan söz etmeyelim artık,” diye devam etti. Sarah, kendini temize çıkarmak telaşı içinde anlattı:</p>
			<p>“Elimden geleni yaptım, yalvardım yakardım biliyor musunuz? Bana, ‘Kadın Yahudi mi?’ diye sordu. Hayır, dedim. O da, ‘Ben kredi<a id="GBS.0310.04"/> yapamam,’ dedi, ‘eğer kendisini kurtarmamı istiyorsa parayı öder,’ dedi. ‘İstemiyorsa, buyursun. Paris’te hastaneden çok ne var?’ dedi.”</p>
			<p>Mathieu ardında divanın yaylarının gıcırdadığını duydu. Sarah anlatıyordu:</p>
			<p>“Dedi ki: ‘Onlara hiçbir zaman yardım etmem. Onlar bize o kadar acı çektirdiler ki.’ Haklı da biliyor musun, onu çok iyi anlıyorum. Bana Viyana’daki Yahudilerden, toplama kamplarından<a id="GBS.0310.05"/> bahsetti. İnanamadım vallahi.” Sarah’nın sesi kısıldı: “Onlara eziyet etmişler,” diye devam etti.</p>
			<p>Sustu ve odaya ağır bir sessizlik çöktü. Sarah başını sallayarak sordu:</p>
			<p>“Şimdi ne yapacaksınız?”</p>
			<p>“Bilmiyorum.”</p>
			<p>“Herhalde şey... etmeyeceksiniz?”</p>
			<p>Mathieu kederle, “Herhalde,” dedi, “işin sonu öyle bitecek herhalde.”</p>
			<p>Sarah heyecanla, “Ooo, Mathieucüğüm...” diye mırıldandı.</p>
			<p><a id="GBS.0311.01"/>Mathieu kadına sert sert baktı ve Sarah şaşaladı, Mathieu, onun gözlerinde bir bilinç pırıltısı gördüğünü sandı.</p>
			<p>Birkaç saniye sonra Sarah, “Peki,” dedi. “Peki, ben kaçıyorum. Yarın sabah bana telefon edin, mutlaka, merak ederim.”</p>
			<p>“Olur,” dedi Mathieu, “güle güle Sarah.”</p>
			<p>Sarah kapının aralığından, “Hoşçakalın İviç,” diye bağırdı.</p>
			<p>“Güle güle Madam.”</p>
			<p>Sarah gittikten sonra Mathieu<a id="GBS.0311.02"/> odanın içinde bir aşağı bir yukarı dolaşmaya başladı gene. Üşüyordu.</p>
			<p>“Şu kadın,” dedi gülerek, “kasırga sanki. Fırtına gibi içeri dalar, ne var ne yok saçar, savurur, sonra gene fırtına gibi paldır küldür gider.”</p>
			<p>İviç bir şey demedi. Mathieu, onun yanıt vermeyeceğini biliyordu. Geldi, kızın yanına oturdu ve ona bakmadan, “Marcelle’le evleneceğim İviç,” dedi.</p>
			<p>Yeni bir sessizlik oldu.<a id="GBS.0311.03"/> Mathieu karşı duvardaki ağır yeşil perdelere bakıyordu. Yorgundu.</p>
			<p>Başını öne eğerek İviç’e anlattı:</p>
			<p>“Önceki gün bana hamile olduğunu haber verdi.”</p>
			<p>Sözcükler dudaklarından zorlukla çıktı. İviç’e dönüp bakmaya cesareti yoktu ama onun kendisine baktığını biliyordu.</p>
			<p>İviç buz gibi bir sesle, “Bunları bana niçin söylediğinizi anlayamıyorum,” dedi. “Bunlar yalnızca sizi ilgilendirir.”</p><div style="display:none;"><a id="GBS.0311.04"/></div>
			<p>Mathieu omuzlarını kaldırdı:</p>
			<p>“Ama siz pekâlâ onun... şey olduğunu...”</p>
			<p>İviç, kibirle başını kaldırdı.</p>
			<p>“Onun metresiniz olduğunu biliyor muydum, diye mi soruyorsunuz,” dedi. “Böyle şeylerle ilgilenmediğimi bilmeniz gerek.”</p>
			<p>Bir an tereddüt etti, sonra, “Hem neden böyle şaşkın bir hal aldığınızı da anlamıyorum,” dedi. “Evlendiğinize göre, evlenmeyi istiyorsunuz, demektir. Öyle olmasa...<a id="GBS.0311.05"/> çünkü bildiğime göre bunun bir yolu varmış.”</p>
			<p>“Param yok,” dedi Mathieu, “aramadığım yer kalmadı.”</p>
			<p>“Ha, demek Boris’i bunun için Lola’dan beş bin frank istemeye yolladınız.”</p>
			<p>“Ya! Demek biliyorsunuz? Ben hiç... neyse! Evet, onun için istedim.”</p>
			<p>İviç anlamsız bir sesle, “Ne çirkin şey...” dedi.</p>
			<p>“Evet.”</p>
			<p>“Zaten bu beni ilgilendirmez,” dedi İviç. “Ne yaptığınızı biliyorsunuz herhalde.”</p><div style="display:none;"><a id="GBS.0312.01"/></div>
			<p>Çayını ağır ağır içti, sonra, “Saat kaç?” diye sordu.</p>
			<p>“Dokuza çeyrek var.”</p>
			<p>“Hava karardı mı?”</p>
			<p>Mathieu pencereye gitti, perdeyi kaldırıp baktı. Panjurlardan içeri kirli bir gün ışığı süzülüyordu.</p>
			<p>“Hayır, iyice kararmamış,” dedi.</p>
			<p>İviç ayağa kalkarken, “Eh, ne yapalım,” dedi. “Olsun. Gitmek zorundayım.” Ağlamaklı bir sesle, “Toplanacak bir sürü valiz var,” diye ilave etti.</p><div style="display:none;"><a id="GBS.0312.02"/></div>
			<p>“Peki,” dedi Mathieu. “Güle güle!”</p>
			<p>Onu alıkoymayı içi istemiyordu.</p>
			<p>“Hoşça kalın.”</p>
			<p>“Ekimde görüşürüz, değil mi?”</p>
			<p>Bu sözler, farkında olmadan dudaklarından fışkırmıştı.</p>
			<p>İviç’in gözleri şimşekler çakıyordu. Şiddetle, “Ekimde!” diye bağırdı. “Ekimde! Yok! Hayır!”</p>
			<p>Gülmeye başlamıştı.</p>
			<p>“Kusura bakmayın ama,” dedi, “ne kadar tuhafsınız. Paranızı kabul etmeyi asla düşünmemiştim;<a id="GBS.0312.03"/> zaten paranız ancak ailenizi geçindirmeye yetecektir.”</p>
			<p>Mathieu, onu kolundan yakalayarak, “İviç!” diye bağırdı.</p>
			<p>İviç bir çığlık attı ve şiddetle silkinerek kolunu kurtardı.</p>
			<p>“Bırakın beni! Dokunmayın bana!”</p>
			<p>Mathieu kollarını yana bıraktı. İçinde çaresiz bir öfkenin kabardığını duyuyordu.</p>
			<p>İviç, zor nefes alarak, boğulur gibi devam etti.</p>
			<p>“Zaten şüphelenmiştim,” dedi. “Dün<a id="GBS.0312.04"/> sabah... bana dokunmak cüretinde bulunduğunuz zaman... bunlar evli bir erkeğin tavırları demiştim kendi kendime.”</p>
			<p>Mathieu katı bir sesle, “Pekâlâ,” dedi. “Israr etmekte mana yok! Anladım.”</p>
			<p>Karşısındaydı, orada, öfkeyle kıpkırmızı, güler gibi bükülen dudaklarında fışkırmaya hazır hakaretler, bakışlarında ağır, küçültücü bir anlamla onu seyrediyordu. Mathieu, kendinden korktu. İviç’i iterek<a id="GBS.0312.05"/> dışarı çıktı ve sokak kapısını büyük bir gürültüyle kapadı.</p>
			</section>
  <div style="display:none;"><a id="GBS.0312.06"/></div></body>
</html>