<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Akıl Çağı</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:2760bda4-a9d0-9308-1688-1ad431659f20"/>
	</head>
	<body xmlns:epub="http://www.idpf.org/2007/ops" class="chapter" epub:type="chapter"><div style="display:none;"><a id="GBS.0120.01"/></div>
    <section>
      <h1 class="baslik">VIII</h1>
			<p>“Marcelle çoktan uyanmıştır, içi içini yiyordur. Onu rahatlatmak, ne olursa olsun oraya gitmeyeceğine inandırmak gerek.”</p>
			<p>Mathieu onun önceki günkü umutsuz, yıkılmış, zavallı yüzünü hatırladı ve birden genç kadın ona dokunsan kırılıverecekmiş gibi zayıf, dayanıksız göründü. “Telefon etmeliyim.” Ama önce Jacques’a uğramaya karar verdi. “Böylelikle belki de ona iyi bir haber<a id="GBS.0120.02"/> verebilirim.” Jacques’ın takınacağı tavrı düşünerek keyfi kaçıyordu. Biraz alaycı, ama ağırbaşlı, suçlamayan ama af da etmeyen bir tavır; gözleri yarı kapalı, başını bir yana eğerek, “Gene mi?” diyecekti. “Gene mi para istiyorsun?” Düşündükçe tüyleri diken diken oluyordu. Karşı kaldırıma geçerken Daniel’i düşündü: Kızmıyordu, Daniel böyleydi, insan ona kızamazdı, gücenemezdi de. Jacques’a kızıyordu.<a id="GBS.0120.03"/> Réomur Caddesi’nde kısa, basık bir binanın önünde durdu, tabelayı, her sefer olduğu gibi, tuhaf bir rahatsızlıkla okudu. “Jacques Delarue, Avukat. İkinci kat.” Avukat! Girdi ve asansöre bindi. Odette orada olmasa bari, diye düşündü.</p>
			<p>Odette oradaydı. Mathieu küçük salonun camlı kapısından onu gördü: İncecik, zarif ve bütün kişiliğini silecek kadar temiz ve derli toplu, divanda oturmuş, okuyordu.<a id="GBS.0120.04"/> Jacques her zaman, “Odette, okumaya vakit ayırabilen nadir Parisli kadınlardandır,” derdi.</p>
			<p>Rose, “Mösyö Mathieu, Madamı mı görmek istiyor?” diye sordu.</p>
			<p>“Evet, bir merhaba diyeyim. Ama siz Mösyö’yü, kendisiyle büroda beş dakika görüşmek istediğimi haber verin,” dedi.</p>
			<p>Kapıyı itti, Odette ona şımarık ve çok boyanmış yüzünü kaldırarak baktı. Mutlu bir sesle, “<em>Bonjour</em>, Thieu,” dedi. “Bana<a id="GBS.0120.05"/> mı geldiniz?”</p>
			<p>“Size,” dedi Mathieu.</p>
			<p>Bu geniş, beyaz alına, birbirinden uzak, iri yeşil gözlere sempatiyle baktı. Kuşku yok, güzel kadındı; ama bakılınca eriyip dağılan bir güzellikti bu. Lola’nınki gibi, ilk bakışta sert ve haşin bir çarpışla kendini kabul ettiren güzelliklere alışkın olan Mathieu, bu yüzdeki kaygan çizgileri hatırında tutmaya çalışır ama her seferinde bütün, parça parça<a id="GBS.0121.01"/> dağılır ve Odette’in güzel yüzü, o burjuva gizemini korurdu.</p>
			<p>“Bugün yalnızca sizi görmeye gelmiş olmayı isterdim ama,” dedi, “Jacques’la görüşeceğim bir iş var.”</p>
			<p>“Ne aceleniz var,” dedi Odette. “Jacques kaçıp gitmeyecek ya. Biraz oturun.”</p>
			<p>Yanında ona yer açtı, “Ama dikkatli olun,” dedi. “En sonunda size küseceğim. Beni çok ihmal ediyorsunuz. Bir gün yalnızca benimle gevezelik etmeye<a id="GBS.0121.02"/> geleceğinizi söylemiştiniz. Bu sözü tutmadınız.”</p>
			<p>“Daha doğrusu siz bu günlerde bir gün beni kabul edeceğinize söz vermiştiniz.”</p>
			<p>Odette güldü.</p>
			<p>“Çok fazla naziksiniz,” dedi, “bu da gösteriyor ki vicdanınız pek rahat değil.”</p>
			<p>Mathieu oturdu. Odette’i severdi ama onunla konuşacak söz bulamıyordu.</p>
			<p>“Nasılsınız Odette?” diye sordu. “Ne var ne yok?”</p>
			<p>Sualindeki beceriksizliği örtebilmek<a id="GBS.0121.03"/> için sıcak bir sesle söylemişti.</p>
			<p>“İyiyim,” dedi Odette. “Bu sabah neredeydim biliyor musunuz? Saint-Germain’de Françoise’a gittim. Otomobille gittim, öyle iyi geldi ki.”</p>
			<p>“Ya Jacques?”</p>
			<p>“Bu günlerde çok çalışıyor. Doğru dürüst yüzünü bile göremiyorum, tabii kendine de bakmıyor...”</p>
			<p>Mathieu birden içinde derin bir rahatsızlık duydu. Odette, Jacques’ın malı, diye düşündü. Belinde incecik<a id="GBS.0121.04"/> kırmızı kemerle bir genç kız giysisi kadar gösterişsiz elbisesinden görünen biçimli, çıplak kollarına baktı: Kol, giysi, giysisinin içindeki beden, tıpkı şu divan, şu koltuk, şu abanoz masa gibi Jacques’ındı, Jacques’ın malıydı. Bu zarif ve namuslu kadın, mülkiyet kokuyordu. Kısacık bir sessizlik oldu, sonra Mathieu, Odette’le konuşurken kullandığı o biraz genizden gelen, sıcak sesle, “Elbiseniz<a id="GBS.0121.05"/> çok güzel,” dedi.</p>
			<p>Odette hafifçe kaşlarını çatarak gülümsedi.</p>
			<p>“Bırakın şimdi elbisemi,” dedi. “Ne zaman gelseniz, elbisemden söz açarsınız. Anlatın bakalım: Bu hafta ne yaptınız?”</p>
			<p>Mathieu de güldü, biraz rahatlamıştı.</p>
			<p>“Gene de elbisenizden söz edeceğim, size bir şey söylemek istiyorum.”</p>
			<p>“Öyle mi, söyleyin bakalım, neymiş?”</p>
			<p>“Bu elbiseyi giydiğiniz zaman küpe taksanız daha<a id="GBS.0122.01"/> güzel olacak gibi geliyor bana.”</p>
			<p>Odette şaşkınlıkla baktı.</p>
			<p>“Küpe mi?”</p>
			<p>“Bunu çok bayağı mı buluyorsunuz?”</p>
			<p>“Hayır, yalnız insana biraz fazla hafiflik veriyor.”</p>
			<p>Sonra gülerek ekledi:</p>
			<p>“Galiba küpe taksam benimle kendinizi daha rahat hissedeceksiniz. Öyle mi?”</p>
			<p>Mathieu belirsiz bir hareket yaptı.</p>
			<p>“Yok canım, neden?”</p>
			<p>Şaşırmıştı, düşünüyordu: Odette aptal değildi. Tıpkı<a id="GBS.0122.02"/> güzelliğine benzer bir zekâsı vardı: uçucu, yakalanmaz bir zekâ.</p>
			<p>Bir sessizlik oldu, Mathieu ne söyleyeceğini bilemiyordu. Ama kalkmak da istemiyordu, tuhaf bir huzurun tadını çıkarıyordu. Odette sıcak bir gülüşle, “Sizi zorla oturttum,” dedi. “Aceleniz var galiba, hadi kalkın, Jacques içeridedir.”</p>
			<p>Mathieu kalktı. Birden, Jacques’tan para isteyeceğini düşündü ve parmaklarının ucu karıncalandı.</p><div style="display:none;"><a id="GBS.0122.03"/></div>
			<p>Sevecen bir sesle, “Hoşça kalın Odette,” dedi. “Hayır hayır, rahatsız olmayın. Giderken size uğrarım.”</p>
			<p>Jacques’ın kapısını vururken, Odette’i düşünüyordu, bu genç kadın ne dereceye kadar kurban sayılırdı? Onun gibilerle, bir hüküm vermek, bunu kestirebilmek çok zordu.</p>
			<p>Jacques, “Girin,” dedi.</p>
			<p>Kalktı, canlı adımlarla ve dimdik, yanına geldi; sıcak bir sesle, “Merhaba, ahbap,” dedi.<a id="GBS.0122.04"/> “Ne var ne yok?”</p>
			<p>Mathieu’den büyük olduğu halde ondan çok daha genç görünüyordu. Mathieu onu biraz genişlemiş buldu, kalçaları yağlanmıştı. Korse giyiyordu herhalde.</p>
			<p>Ve dostça gülerek, “Merhaba,” dedi.</p>
			<p>Kendini suçlu hissediyordu, yirmi yıldan beri suçlu hissediyordu kendini, ağabeyini ne zaman görse, hatta onu düşündüğü zaman bile...</p>
			<p>Jacques, “Eee, söyle bakalım,” dedi. “Ne var?”</p><div style="display:none;"><a id="GBS.0122.05"/></div>
			<p>Mathieu canı sıkkın bir hareket yaptı.</p>
			<p>“Ne o, bir şeye mi canın sıkılıyor? Gel bakalım, şu koltuğa otur. Viski ister misin?”</p>
			<p>Mathieu, “Viski içerim,” dedi. Boğazında bir yumrukla koltuğa oturdu. Düşünüyordu: “Viskiyi içer, defolup giderim.” Ama iş işten geçmişti. Jacques onun niçin geldiğini anlamıştı. “İstemeye cesaret edemedi, diye düşünür, güler arkamdan.” Jacques ayaktaydı, elindeki<a id="GBS.0123.01"/> şişeden kadehlere viski koyuyordu.</p>
			<p>“Bu, evdeki son şişe,” dedi. “Artık sonbahara kadar almayacağım. Bu sıcaklarda cin-fizz daha iyi geliyor insana. Ne dersin?”</p>
			<p>Mathieu yanıt vermedi, kardeşinin pembe tenli çok genç yüzüne, kısa kesilmiş sarı saçlarına sevmeyen gözlerle bakıyordu. Jacques suçsuz bir çocuk gülüşüyle gülüyordu, bütün varlığından aynı çocuksu saflık fışkırıyordu zaten; yalnızca<a id="GBS.0123.02"/> gözleri buz gibiydi. Mathieu müthiş bir öfkeyle, “Niçin geldiğimi biliyor,” diye düşündü. “Ama bu saflık numarasıyla o her zamanki suratını takınmaya hazırlanıyor.” Haşin bir sesle, “Senden borç istemeye geldiğimi pekâlâ anladın,” dedi.</p>
			<p>İşte olan olmuştu. Artık geri dönemezdi, Jacques şimdiden açık bir şaşkınlık gösterisiyle gözlerini kırpıştırıyordu.</p>
			<p>“Hayır, anlamadım,” dedi. “Nereden<a id="GBS.0123.03"/> anlayayım, yani bize yalnız başın sıkıştığı zaman, borç istemeye geldiğini mi söylemek istiyorsun; hiç nedensiz yalnızca bizi görmeye gelmiş olamaz mısın?”</p>
			<p>Oturdu, gene dimdik; gövdesinin bu fazla dikliğini hoş göstermek ister gibi bacaklarını çevik bir hareketle birbirinin üzerine atarak koltuğa yaslandı. Üzerinde İngiliz kumaşından çok güzel bir spor giysi vardı.</p>
			<p>“Neyse, uzatmayalım,”<a id="GBS.0123.04"/> dedi Mathieu. Sonra parmaklarıyla viski kadehini sıkarak, “Yarına kadar dört bin franga ihtiyacım var,” dedi.</p>
			<p>“Olmaz diyecek. Bir an önce dese de s...tir olup gitsem.” Ama Jacques acele etmiyordu: Avukattı o, her zaman vakti vardı.</p>
			<p>İşini bilir bir adam tavrıyla başını salladı, “Dört bin frank mı dedin? Dört bin frank...”</p>
			<p>Bacaklarını öne uzattı ve ayakkabılarını zevkle seyretmeye başladı:</p><div style="display:none;"><a id="GBS.0123.05"/></div>
			<p>“Beni eğlendiriyorsun, Thieu,” dedi. “Beni eğlendiriyorsun, aynı zamanda aydınlatıyorsun.” Sonra Mathieu’ nün bir el hareketini görerek acele devam etti: “Yo, hayır! Seni suçluyorum sanma! Seni suçlamıyorum, yalnızca düşünüyorum, bakıyorum; dışarıdan, yüksekten bakıyorum, yani eğer bir felsefe öğretmeniyle konuşmasaydım filozofça diyebileceğim bir tavırla düşünerek anlamaya çalışıyorum. Görüyorsun<a id="GBS.0124.01"/> ya! Seni düşünürken insanların sımsıkı bağlandıkları prensipler olmaması hakkındaki düşüncemin doğruluğuna da bir kere daha inanıyorum. Sen bu prensiplerle bunalmışsın, kendine göre yeni yeni prensipler icat ediyorsun ve onlara uyamamanın sıkıntısı içindesin. Aslında bu, bir kuram olarak çok güzel: Özgürsün, bağımsızsın ve sınıfların üstünde, dışında yaşıyorsun. Ne var ki, arkanda ben olmasam<a id="GBS.0124.02"/> ne durumda olurdun, diye düşünmekten de kendimi alamıyorum doğrusu. Şunu da aklına koy ki, prensipleri olmayan bir insan olarak ben, ara sıra sana yardım edebildiğim için mutluyum. Ama bana sorarsan... Senin yerinde olsam, prensiplerime hiç uymayan bir sersem burjuvadan on para istemezdim.” Sonra bol kahkahalar atarak güldü: “Çünkü senin gözünde ben, sersem burjuvanın biriyim, değil mi ya.”</p>
			<p><a id="GBS.0124.03"/>Gene gülerek devam etti:</p>
			<p>“Sonra... Dahası var: Sen ki aile denilen şeyden nefret ettiğini söyler durursun, benden borç almak için aynı ailede doğmuş olmamızdan yararlanıyorsun. Çünkü, nihayet kardeşin olmasaydım, başın sıkışınca bana gelmezdin, değil mi?”</p>
			<p>Birden içten bir merak ifadesiyle sordu.</p>
			<p>“Gerçekten Mathieu,” dedi. “Bu seni rahatsız etmiyor mu?”</p>
			<p>Mathieu de gülüyordu.</p>
			<p><a id="GBS.0124.04"/>“Zorunluyum...” dedi.</p>
			<p>Şimdi onunla bir fikir tartışmasına girecek halde değildi. Jacques’la fikir tartışmaları, daima kötü sonuçlara varırdı. Mathieu hemen soğukkanlılığını kaybederek sinirlenirdi.</p>
			<p>Jacques soğukça, “Evet, tabii,” dedi. “Acaba biraz çabayla?.. Ama bu senin prensiplerine uygun düşmez, herhalde. Seni suçlu bulmuyorum, anladın mı? Asıl suç, prensiplerinde.”</p>
			<p>Mathieu, “Düşünmüyor<a id="GBS.0124.05"/> musun ki,” dedi, “bütün prensipleri reddetmek de bir prensiptir.”</p>
			<p>Jacques, “O kadar küçük bir prensip ki ama...” dedi.</p>
			<p>Mathieu, “Şimdi arkası gelir artık,” diye düşündü. Jacques’ın dolgun yanaklarına, sıhhatli, pembe rengine, dürüst ama hesapçı tavrına baktı ve içinde bir burkulmayla, “Rahat insanların sertliği, katılığı...” diye düşündü. Neyse ki Jacques yeniden konuşmaya başlamıştı.</p><div style="display:none;"><a id="GBS.0125.01"/></div>
			<p>“Dört bin frank...” diyordu. “Beklenmedik bir şey oldu herhalde. Çünkü geçen hafta bana... bana başka bir iş için geldiğin zaman bundan hiç söz etmemiştin.”</p>
			<p>Mathieu, “Evet, öyle,” dedi. “Ben... dün oldu bu.”</p>
			<p>Birden Marcelle’i düşündü, onu pembe odasında çıplak, korkmuş ve bitkin görür gibi oldu ve kendisini bile şaşırtan bir heyecanla, “Jacques,” dedi. “Bu parayı mutlaka bulmam gerek.”</p><div style="display:none;"><a id="GBS.0125.02"/></div>
			<p>Jacques ona merakla bakıyordu, Mathieu dudağını ısırdı. İki kardeş konuşurlarken duygularını böyle şiddetle belli etmekten kaçınırlardı her zaman.</p>
			<p>“Bu kadar önemli ha? Tuhaf şey! Halbuki sen hiç... Yani her zaman... Ara sıra biraz borç isterdin; bu daha çok idareni bilmediğinden ya da idare etmeyi istemediğinden, ne bileyim? Ama hiç sanmazdım ki...” Belirsiz bir soru ifadesiyle devam etti:<a id="GBS.0125.03"/> “Senden bana olanı açıklamanı istemiyorum tabii.”</p>
			<p>Mathieu tereddüt ediyordu: Vergiler için gerek olduğunu söylesem, ama olmaz, mayısta hepsini ödediğimi biliyor. Birden, “Marcelle hamile,” dedi.</p>
			<p>Yüzünün kızardığını hissetti ve omuz silkti, ne vardı yani, ne çıkardı? Bu ani ve yakıcı utanca ne lüzum var? Ağabeyinin yüzüne, hücuma hazır gözlerle dik dik baktı.</p>
			<p>Jacques ilgilenmiş gibiydi.</p><div style="display:none;"><a id="GBS.0125.04"/></div>
			<p>“Çocuk mu istiyordunuz?” diye sordu.</p>
			<p>İnadına anlamamış görünüyordu.</p>
			<p>Mathieu kırıcı bir sesle, “Hayır,” dedi, “kaza oldu.”</p>
			<p>“Şaşacaktım zaten,” dedi. “Ama olur ya, belki de toplum yasalarının dışında yaşama iddianı sonuna kadar götürürsün diye düşündüm.”</p>
			<p>“Yanlış düşünmüşsün,” dedi Mathieu:</p>
			<p>Bir an sustular, sonra Jacques büyük bir rahatlıkla, “Eee?” diye sordu. “Nikâh ne zaman?”</p><div style="display:none;"><a id="GBS.0125.05"/></div>
			<p>Mathieu öfkeyle kıpkırmızı oldu. Jacques her zamanki tavrıyla gene kaçıyordu: Duruma mertçe, erkekçe, tam karşıdan bakacak yerde çevresinde dolaşacaktı ve o sırada zekâsı ona, içine sığınıp başkalarının hareketlerini gözleyeceği, tepeden bakıp yargılayacağı bir kartal yuvası bulacaktı. Ona ne söylenirse, ne yapılırsa, ilk aklına gelen, hemen yukarı çıkmaktı, o ancak ta tepeden baktığı zaman<a id="GBS.0126.01"/> görebilirdi; onda bir “kartal yuvasına sığınma” hastalığı vardı.</p>
			<p>Mathieu kabaca, “Çocuğu aldırmaya karar verdik,” dedi.</p>
			<p>Jacques, renk vermedi, heyecansız bir sesle sordu:</p>
			<p>“Doktor bulabildin mi?”</p>
			<p>“Evet.”</p>
			<p>“Güvenilir biri mi bari? Anlattıklarına göre o kadının sağlığı pek iyi değilmiş.”</p>
			<p>“Dostlardan biri salık verdi. İyi doktormuş.”</p>
			<p>“Eh, iyi öyleyse...” dedi Jacques.</p>
			<p><a id="GBS.0126.02"/>Bir an gözlerini kapadı, sonra açtı, ellerini gererek parmak uçlarını birbirine dayadı.</p>
			<p>“Kısacası,” dedi “benim bu hikâyeden anladığım şu: Metresinin hamile olduğunu öğrendin, prensiplerine aykırı bulduğun için onunla evlenmek istemiyorsun; ama ona karşı kendini, tıpkı onunla evliymişsin gibi, borçlu ve sorumlu hissediyorsun. Evlenmeyi göze alamadığına ama onu toplum içinde zor durumda bırakmayı<a id="GBS.0126.03"/> da istemediğine göre en iyi şartlar altında onu ameliyat ettirerek durumu kurtarmak istiyorsun. Güvenilir bir dost sana, dört bin frank isteyen bir doktor salık verdi. Şimdi iş, bu parayı bulmaya kalıyor. Tamam mı?”</p>
			<p>“Tamam,” dedi Mathieu.</p>
			<p>“Peki, para niye acele, hemen bugün bulunmalı diyorsun?”</p>
			<p>“Doktor bir haftaya kadar Amerika’ya gidiyor.”</p>
			<p>“Anlaşıldı,” dedi Jacques.</p>
			<p>Birbirine<a id="GBS.0126.04"/> dayalı parmaklarını gözlerine doğru kaldırdı ve söylenenlerden sonuç çıkartmaya çalışıyormuş gibi bir an düşündü. Ama bu davranış Mathieu’yü aldatamadı: Bir avukat öyle hemen sonuca varmazdı. Jacques şimdi ellerini indirmiş birbirinden ayırarak dizlerinin üzerine bırakmıştı; kendini koyuvererek koltuğa gömülmüştü, gözleri parlamıyordu. Uyuklar gibi, “Şu sırada kürtaj işini çok sıkı tutuyorlar,”<a id="GBS.0126.05"/> dedi.</p>
			<p>Mathieu, “Biliyorum,” dedi. “Ara sıra böyle görev damarları kabarır. Birkaç zavallıyı, tanıdığı, arkası olmayan budalayı deliğe tıkarlar, öbürleri, zenginler, ünlüler yerinden bile kımıldamaz.”</p>
			<p>“Yani bu meselede bir haksızlık olduğunu söylemek istiyorsun. Ben de seninle aynı fikirdeyim. Ama ne de olsa alınan sonucu küçümsemiyorum. Birkaç zavallı dediğin, kadınları o pis, uyduruk<a id="GBS.0127.01"/> aletleriyle doğrayan büyücü kılıklı şarlatanlardır. Ağlar, bir seçme yapıyor, en zararlıları, en aşağılık olanları yakalıyor, işte olan budur!”</p>
			<p>Mathieu, sabırsız bir tavırla, “Evet,” dedi. “Onu anladım. Ben senden dört bin frank istemiştim.”</p>
			<p>“Peki ama,” dedi Jacques, “kürtaj senin prensiplerine uyuyor mu?”</p>
			<p>“Neden uymasın?”</p>
			<p>“Ben bilmem... Onun kararını sen verirsin. Sen insan yaşamına<a id="GBS.0127.02"/> çok saygı gösterirsin her zaman, şimdi bir yaşamı yok etmeyi düşünüyorsun.”</p>
			<p>“Bu meselede kararlıyım,” dedi Mathieu, “hem, ben insan yaşamına saygı gösteririm ama körü körüne değil.”</p>
			<p>“Ya,” dedi Jacques, “ben sanıyordum ki...”</p>
			<p>Mathieu’yü alaycı bir saflıkla seyrediyordu.</p>
			<p>“Yani sonunda bir çocuk katili kişiliğini kabulleniyorsun ha, zavallı Thieu! Bu sana hiç yakışmıyor.”</p>
			<p>Mathieu,<a id="GBS.0127.03"/> “Yakalanacağımdan korkuyor,” diye düşündü. “On para vermeyecek.” Ona söyleyebilseydi: “Bu parayı verirsen senin için en ufak bir tehlike olmayacak, çünkü ben polis zabıtlarında adı hiç geçmemiş bir doktora gideceğim. Eğer vermezsen, o zaman Marcelle’i o bahsettiğin büyücü karılardan birine göndermek zorunda kalacağım ki, işte orada ne olacağını kimse bilemez. Çünkü polisin o kadını bildiğine<a id="GBS.0127.04"/> şüphe yok. Yarın öbür gün kapana kıstıracaktır.” Ama bütün bu düşünceler, Jacques’a söylenemeyecek kadar gerçekti. Mathieu yalnızca, “Kürtajın çocuk öldürmekle ilgisi yok,” dedi.</p>
			<p>Jacques bir sigara alıp yaktı.</p>
			<p>“Evet,” dedi. “Ben de biliyorum, kürtajın çocuk öldürmekle ilgisi yok! O, maddesi olmayan bir cinayettir, metafizik bir cinayet!” Sonra ciddi bir sesle devam etti: “Zavallı kardeşim,<a id="GBS.0127.05"/> metafizik cinayetlere diyeceğim yok, hatta gerçek, dümdüz bir cinayete bile razıyım. Ama bunu senin işlemen, anlıyor musun, senin metafizik bir cinayeti işleyebilmen... senin gibi bir insanın...” Suçlandıran bir tavırla başını sallayarak dilini şaklattı. “Doğrusu, bu sana hiç yakışmayan bir hareket.”</p>
			<p>Bitmişti, Jacques yardım etmeyi reddediyordu, Mathieu kalkıp gidebilirdi. Mathieu boğazını<a id="GBS.0128.01"/> temizledi ve yalnızca içinde bir tereddüt bırakmamak için sordu:</p>
			<p>“Yani bana yardım edemeyeceksin, öyle mi?”</p>
			<p>“Beni anlamanı isterim,” dedi Jacques. “Sana yardım etmek istemiyorum sanma. Bu parayı vermekle sana gerçekten yardım edeceğime inanmıyorum. Zaten senin bu parayı kolayca tedarik edeceğine de eminim...” Sonra birden yeni bir karar almış gibi kalktı, elini dostça kardeşinin omzuna<a id="GBS.0128.02"/> koyarak heyecanla, “Dinle beni,” dedi. “Farz et ki reddettim, senin kendine yalan söylemene razı olmadım. Ama sana başka bir çare teklif edeceğim...”</p>
			<p>Koltuktan doğrulmak üzere olan Mathieu yeniden koltuğa çöktü ve otuz yıllık öfkenin yeniden içinde kabardığını duydu. Omzundaki bu kararlı ve yumuşak baskı dayanılır şey değildi. Başını geriye atarak baktı ve ta yanı başında Jacques’ın yüzünü<a id="GBS.0128.03"/> gördü.</p>
			<p>“Kendime yalan söylemek mi? Haydi canım sen de. Bir kürtaj işine burnunu sokmak istemediğini ya da bunu doğru bulmadığını, hatta sokağa atacak paran olmadığını söyleyebilirsin, bütün bunlar senin hakkın; böyle düşündüğün için sana darılamam. Ama yalan söylediğimi iddia ederken, ne demek istediğini anlamadım. Burada gerçek olmayan bir şey yok: Ben çocuk istemiyorum! İstemediğim halde<a id="GBS.0128.04"/> bir çocuk geliyor, ben de onu yok ediyorum, işte bu!”</p>
			<p>Jacques elini çekti ve düşünceli bir tavırla birkaç adım yürüdü. Mathieu, “Bana bir konferans verecek,” diye düşündü. “Ben tartışmaya girmemeliydim.”</p>
			<p>Jacques, özentili bir sevecenlikle, “Mathieu,” dedi, “seni, sandığından çok daha iyi tanıyorum ve bu yüzden de korkuyorum. Epeydir, böyle bir şeyi bekleyerek üzüntüdeydim zaten: Bu çocuk,<a id="GBS.0128.05"/> senin isteyerek, dileyerek yarattığın bir durumun beklenen sonucudur; şimdi onu yok etmek istiyorsun, çünkü hareketlerinin sonuçlarına katlanmak, bu sorumluluğu yüklenmek istemiyorsun. İşte, sana gerçeği olduğu gibi göstereyim: Belki şu anda yalan söylemiyorsun ama senin yaşamın, bütünüyle, baştan sona yalan üzerine kurulu!”</p>
			<p>Mathieu, “Jacques,” dedi, “rica ederim, benim için üzülme! Söyle<a id="GBS.0129.01"/> bana, şu kendimden sakladığım, saklamak için yalan söylediğim şey neymiş?” Gülümsüyordu.</p>
			<p>“O yalanla saklamaya çalıştığın şu ki,” dedi Jacques, “sen, kendinden utanan bir burjuvasın. Ben, uzun tereddütlerden, aranmalardan sonra burjuva bir yaşamda karar kıldım, akıllı uslu bir evlenme yaptım, evlenmek gerek diye evlendim. Ama sen, yaradılışınla, zevklerinle, içgüdülerinle burjuvasın, seni evlenmeye<a id="GBS.0129.02"/> iten de işte bu içgüdüler. Çünkü, sen benim gözümde zaten evlisin, Mathieu!”</p>
			<p>“Ya,” dedi Mathieu, “bunu ilk senden duyuyorum.”</p>
			<p>“Evet, evlisin. Ama aksini söylemeye çalışıyorsun, çünkü birtakım teorilerin var! O genç kadının evinde alışkanlıklar edinmişsin, her haftanın dört gecesi uslu uslu ona gidiyor, geceyi onunla geçiriyorsun. Yedi yıldır bu böyle: Bunun herhangi bir macera olduğunu<a id="GBS.0129.03"/> söyleyebilir misin? Onu sayıyorsun, kendini ona borçlu, ondan sorumlu hissediyorsun ve ayrılmayı göze alamıyorsun. Ona giderken yalnızca zevk almayı düşünmediğini de biliyorum; hatta, rahatça iddia edebilirim ki, önceleri onu ne kadar şiddetle arzu etmiş olursan ol, bu arzu da artık sönmüştür. Ona gittiğin akşam, yanında oturup ona o gün ne yaptığını uzun uzun anlatıyor, ondan akıl soruyorsun. Değil<a id="GBS.0129.04"/> mi?”</p>
			<p>Mathieu omuz silkti.</p>
			<p>“Tabii,” dedi. “Ne olacak?” Kendi kendine kızıyordu.</p>
			<p>Jacques, “Şimdi söyle bana,” dedi. “Bütün bunlardan sonra, bu yasadışı evliliğin, herhangi normal bir evlilikten ne farkı var?”</p>
			<p>Mathieu alayla, “Yasadışı evlilik mi dedin?” dedi. “Eh, affedersin ama, ben gene de arada arpa boyu bir fark olduğunu söyleyeceğim.”</p>
			<p>“Evet,” dedi, “senin bu aradaki fark<a id="GBS.0129.05"/> yüzünden hiç sıkıntı çekmediğine eminim.”</p>
			<p>Mathieu, “Hiç bu kadar uzun konuşmamıştı,” diye düşündü, “şimdi öcünü alıyor.” Kapıyı vurup gitmek gerekti artık ama Mathieu sonuna kadar orada oturacağını biliyordu: Kardeşinin kendisi hakkındaki düşüncelerini öğrenmek için, içinde kötü niyetli ve her an saldırmaya hazır bir merak duyuyordu.</p>
			<p>“Neden benim ama özellikle benim aradaki bu fark yüzünden<a id="GBS.0130.01"/> sıkıntı çekmediğimi söylüyorsun?” diye sordu.</p>
			<p>“Çünkü sen o fark sayesinde rahatını sağlıyorsun,” dedi Jacques, “bir özgürlük hayali gerçekleşmiş gibi geliyor sana; evliliğin bütün kolaylıklarını, rahatlığını alıyorsun ve işine gelmeyen yanlarından sıyrılmak için prensiplerine sığınıyorsun. Durumunu yasal bir hale getirmeyi reddediyorsun, çünkü böylesi kolayına geliyor. Bundan rahatsız olacak<a id="GBS.0130.02"/> biri varsa, o da sen değilsin herhalde.”</p>
			<p>Mathieu, öfkeden tıkanarak, “Evlilik hakkındaki fikirlerimde Marcelle de benimle birlikte,” dedi. Söylediği her sözcük kulaklarında çınlıyor, kendini çok çirkin, çok tatsız buluyordu.</p>
			<p>Jacques, “Muhakkak,” dedi. “Seninle aynı fikirde olmasa bile bunu itiraf etmeyecek kadar gururludur herhalde. Sende anlayamadığım nedir, biliyor musun? Sen ki, bir<a id="GBS.0130.03"/> haksızlıktan söz edildiği zaman isyan etmeye, o haksızlık için kederlenip kahrolmaya hazırsın; nasıl oluyor da bir genç kadını, sırf prensiplerinden ayrılmamış olmak zevki uğruna yıllar yılı toplum içinde utanç duyarak yaşamaya mahkûm edebiliyorsun? Bari gerçekten yapabilsen, yaşayışını prensiplerinle gerçekten bağdaştırabilsen. Ama, gene söylüyorum: Sen, evlisin, güzel döşenmiş bir apartmanda oturuyor,<a id="GBS.0130.04"/> her ay başı topluca bir para alıyorsun, gelecek için kaygın yok, çünkü devlet sana bir emekli aylığı vermeyi garantilemiş... ve sen bu yaşamı seviyorsun! Bu düzenli, çalkantısız yaşamı, bu memur yaşamını...”</p>
			<p>Mathieu, “Bir dakika,” dedi. “Yanıldığın bir nokta var: Ben, burjuva olmuşum olmamışım, sorun değil benim için. Benim tek isteğim...” dişlerini sıkarak bir nevi utançla devam etti... “özgürlüğümden<a id="GBS.0130.05"/> vazgeçmemek!”</p>
			<p>Jacques, “Ben,” dedi, “özgürlüğün, insanların kendi istekleriyle yarattıkları durumlara tam karşıdan bakmalarını ve o durumların sonuçlarına katlanmalarını gerektirdiğine inanıyorum. Ama sen benim gibi düşünmüyorsun galiba: Sen kapitalist düzeni suçluyorsun, o düzen içindesin ve o kapitalist devletin memurusun; komünistlere sempati beslediğini söyler durursun ama herhangi bir<a id="GBS.0131.01"/> uca bağlanmak istemediğini söyler, onlara sokulmazsın, oy vermezsin; burjuva sınıfını hor görürsün, suçlarsın, halbuki kendin de burjuvasın, hem burjuva oğlu burjuvasın, tam bir burjuva gibi yaşamaktan hoşlanırsın.”</p>
			<p>Mathieu bir hareket yaptı ama Jacques onu dinlemek istemiyordu; biraz acıyan, biraz azarlayan bir tonla devam etti: </p>
			<p>“Oysa, artık akıl çağına geldin, Mathieu! Ama sen bunu<a id="GBS.0131.02"/> da inkâr ediyorsun, olduğundan daha genç olma hevesindesin. Zaten... belki haksızlık ediyorum. Belki henüz akıl çağına gelmedin sen, çünkü bu, bir duygu yaşıdır, ruh yaşıdır, beden yaşı değil... Belki ben, senden daha erken geldim o çağa.”</p>
			<p>Mathieu, “Tamam,” diye düşündü, “gene gençliğinden söz etmeye başlayacak.” Jacques gençlik yıllarıyla övünürdü; bu, bir güven payıydı ve onun kurulu düzeni<a id="GBS.0131.03"/> vicdan rahatlığıyla savunmasına yarıyordu. Beş yıl boyunca o günlerin modalarına uyarak büyük bir hevesle ve heyecanla topluma karşı yaşamıştı: Gerçeküstücülüğe kendini vermiş, o yıllar için zafer sayılacak serüvenleri olmuştu ve bazı geceler bir kadınla yatmadan önce klorür detile batırılmış bir pamuk parçasını koklamayı da denemişti. Sonra bir gün, ani bir kararla kendini sınırların içine sokuvermişti:<a id="GBS.0131.04"/> Odette ona altı yüz bin franklık bir çeyizle gelmişti. Mathieu’ye yazmıştı o zaman, “Hiç kimseye benzememek için insan herkese benzemek cesaretini göstermelidir,” demişti. Sonra bir avukatlık bürosu açmıştı.</p>
			<p>“Sana gençlik yılların için tek kelime söylemiyorum,” dedi. “Hatta bazı kötü maceralara sürüklenmeyecek kadar da akıllıca hareket ettin. Ama ben kendi geçmişim için de aynı şeyleri söyleyebilirim.<a id="GBS.0131.05"/> Aslında ikimiz de, korsan dedelerimizden kalan içgüdülere uymuş olduk. Ne var ki, ben bu içgüdüleri bir seferde, sonuna kadar kullandım ve tükettim. Sen ise küçük dozlarla, her gün birazını kullanıyorsun, bir dikişte içip bitirmeye gücün yok. Belki de sen, bana oranla daha az korsandın, işte senin şanssızlığın da bu oldu: Yaşayışın, basit bir temele dayanan ama bitmek bilmeyen bir isyan<a id="GBS.0132.01"/> ve anarşi tiryakiliğiyle, seni düzene, ahlak sağlamlığına ve günü gününe diyebileceğim alışılmış yaşama iten derin ve güçlü bir içgüdü arasındaki çatışmadan ibaret! Sonuç şu ki sen, sorumluluğu olmayan ihtiyar bir öğrenci olarak kaldın. Ama dostum, biraz dur da kendine bak: Otuz dört yaşındasın, saçlarına aklar düşmeye başladı –benimkiler kadar değil, ama gene de var–, artık körpecik bir delikanlı<a id="GBS.0132.02"/> değilsin anladın mı ve bu özentili bohem hayatı sana hiç yakışmıyor. Zaten, bu bohem hayatı denilen şey de nedir? Bundan yüz yıl önce pek güzel, romantik bir fikirdi herhalde ama bugün artık modası geçmiş, ömrünü tüketmiş bir şey... Artık akıl çağındasın, Mathieu, akıl çağındasın ya da... ya da olmalısın!”</p>
			<p>Mathieu, “Yok efendim,” dedi. “Senin ‘akıl çağı’ diye anlattığın şey, kendimden vazgeçme<a id="GBS.0132.03"/> çağı benim için. Ben bunu istemiyorum!”</p>
			<p>Jacques onu dinlemiyordu, gözleri birden parlamıştı. Heyecanla, “Dinle,” dedi. “Az önce söylediğim gibi sana bir önerim var; reddedersen, dört bin frangı nasılsa bir yerden bulursun, reddettiğin için de sana gücenmem. Bak, o kadınla evlenirsen sana on bin frank vermeye hazırım.”</p>
			<p>Mathieu bunu bekliyordu; bu öneri, görünüşü kurtarmak için hazırlanmış,<a id="GBS.0132.04"/> yutulması kolay bir kaçamaktı.</p>
			<p>“Çok mersi Jacques,” dedi. Ayağa kalktı. “Çok düşüncelisin; ama ne yazık ki kabul edemeyeceğim. Yanlış düşünüyorsun diyemem ama günün birinde evlenmem gerekirse, bu herhalde kendi isteğimle olmalı! Şimdi bu evlenme, içine battığım bataktan kurtulabilmek için budalaca bir çırpınış olur.”</p>
			<p>Jacques da kalkmıştı.</p>
			<p>“İyice düşün,” dedi, “vaktin var. Karın bizden<a id="GBS.0132.05"/> iyi kabul görecektir, bundan emin olmanı isterim, senin zevkine ve aklına güvenirim, Odette onunla dost olmaktan mutluluk duyacaktır. Zaten karım senin özel yaşamın hakkında tek soru sormaz.”</p>
			<p>“Ben her şeyi düşündüm,” dedi Mathieu.</p>
			<p>Jacques sıcak bir sesle, “Sen bilirsin,” dedi. –Gerçekten üzülüyor muydu?– Sordu: “Bize ne zaman gelirsin bir daha?”</p>
			<p>“Pazara öğle yemeğine gelirim,” dedi<a id="GBS.0133.01"/> Mathieu. “Hoşça kal!”</p>
			<p>“Güle güle!.. Eğer fikrini değiştirirsen, sözümden dönmediğimi unutma.”</p>
			<p>Mathieu gülümsedi ve yanıt vermeden çıktı. “Neyse, bitti!” diye düşünüyordu. “Bitti!” Merdiveni dörder beşer indi, keyfi yoktu ama canı şarkı söylemek istiyordu. Şimdi Jacques bürosundaki koltuğa oturmuştur, gözleri dalgın, acı bir gülümsemeyle, “Bu çocuk beni korkutuyor,” diye söyleniyordur.<a id="GBS.0133.02"/> “Halbuki akıl çağına geldi.” Belki Odette’in yanına gitmiştir, ona, “Mathieu beni kaygılandırıyor,” diye dert yanıyordur; “sebebini söyleyemem. Ama aklı başında hareket etmiyor.” Odette ne yapar o zaman? Olgun ve iyi niyetli bir eş rolünü mü benimser, yoksa burnunu kitaptan kaldırmadan üç beş cümleyle başından mı savar?</p>
			<p>Mathieu, “Gördün mü?” diye düşündü. “Odette’e veda etmeyi unuttum.” Bunu<a id="GBS.0133.03"/> pişmanlıkla düşündü, şu anda pişmanlık duymaya hazırdı. “Gerçek mi? Ben acaba gerçekten Marcelle’i utanç duyacağı bir duruma mı düşürüyorum?” Marcelle’in evlenme konusundaki kesin sözlerini hatırladı. “Ben ona evlenme teklif ettim. Bir kere. Beş yıl önce.” Doğrusunu söylemek gerekirse bunu laf olsun diye söylemişti ve Marcelle gülüp geçmişti. “Hadi hadi,” diye düşündü. “Jacques yüzünden bir de<a id="GBS.0133.04"/> aşağılık duygusu mu edineceğim?” Jacques’la birlikte olduğu zaman duyduğu o suçluluk duygusu ne kadar güçlü olursa olsun, Mathieu her seferinde kendini kendi gözünde haklı çıkaracak nedenler bulurdu; hayır, bu bir aşağılık duygusu olamazdı. “Ne olursa olsun domuz beni her zaman avucunda tutuyor. Onunla birlikteyken kendim için utanç duymazsam, bu defa da onun hesabına utanıyorum. Aile denilen şey<a id="GBS.0133.05"/> bu işte, yaşamın boyunca ilişiğini kesemezsin; çiçek hastalığı gibi küçücükken bir tutuldun mu, ölünceye kadar izlerini suratında taşırsın.” Montorgueil Sokağı’nın köşesinde bir bistro vardı. Girdi, kasadan jeton aldı, telefon kabini karanlık bir köşedeydi. Telefonu eline aldığı sırada kalbinin sıkıştığını duydu.</p>
			<p>“Alo, alo! Marcelle?”</p>
			<p>Marcelle’in odasında telefon vardı.</p>
			<p>“Sen misin,”<a id="GBS.0134.01"/> dedi.</p>
			<p>“Evet.”</p>
			<p>“Ne yaptın?”</p>
			<p>“Hiç. İhtiyar cadıyı gördüm, olacak şey değil Marcelle.”</p>
			<p>Marcelle kaygılı bir sesle, “Ya!” dedi.</p>
			<p>“İnan bana, fitil gibi sarhoştu, odası felaket. Leş gibi kokuyor, ellerini görsen! Üstelik hayvan gibi de bir karı.”</p>
			<p>“Peki, ne olacak şimdi?”</p>
			<p>“Başka birini buldum ben. Sarah’ya sordum. Çok güvenilir biri...”</p>
			<p>Marcelle, ilgisiz, “Eh,” dedi. Sonra<a id="GBS.0134.02"/> sordu: “Kaç para istiyor?”</p>
			<p>“Dört bin frank.”</p>
			<p>Marcelle şaşkın, “Ne kadar?” diye tekrar sordu.</p>
			<p>“Dört bin.”</p>
			<p>“Gördün mü? Olacak şey değil işte. Ben gene o...”</p>
			<p>Mathieu kesin bir sesle, “O kadına gitmeyeceksin,” dedi. “Para bulacağım ben.”</p>
			<p>“Kimden? Jacques’tan mı?”</p>
			<p>“Şimdi ondan geliyorum. Vermiyor.”</p>
			<p>“Daniel?”</p>
			<p>“O da vermedi, hayvan! Bu sabah ona gittim, ceplerinin<a id="GBS.0134.03"/> tıka basa dolu olduğuna eminim.”</p>
			<p>Marcelle heyecanla, “Ona bu parayı... şey için istediğini...”</p>
			<p>“Hayır,” dedi Mathieu.</p>
			<p>“Ne yapacaksın?”</p>
			<p>“Bilmiyorum.” Sesinin gerektiği kadar güçlü çıkmadığını fark ederek kendini toparladı: “Sen merak etme,” diye acele ekledi, “önümüzde kırk sekiz saat var. Nasıl olsa çaresini bulurum. İşe şeytan karışmazsa dört bin frank bulunur; çok bir şey değil.”</p><div style="display:none;"><a id="GBS.0134.04"/></div>
			<p>Marcelle tuhaf bir sesle, “Eh, hadi bakalım,” dedi. “Bul bakalım!”</p>
			<p>“Seni gene telefonla ararım. Yarın gece görüşüyoruz, değil mi?”</p>
			<p>“Evet.”</p>
			<p>“Sen, iyisin ya?”</p>
			<p>“İyiyim.”</p>
			<p>“Çok... çok... şey etmiyorsun ya?”</p>
			<p>Marcelle kuru bir sesle, “Evet,” dedi, “çok korkuyorum. Sinirlerim berbat.” Sonra daha yumuşak, ekledi: “Ne yapalım, bir çare bulacaksın, değil mi?”</p>
			<p>Mathieu, “Yarın<a id="GBS.0134.05"/> akşam sana dört bin frangı getireceğim,” dedi.</p>
			<p>Bir an bekledi, kendini zorlayarak, “Seni seviyorum,” dedi.</p>
			<p>Marcelle yanıt vermeden telefonu kapadı.</p>
			<p>Mathieu kabinden çıktı. Masaların arasından geçerken kulağında hâlâ Marcelle’in kupkuru sesi uğulduyordu: “Çok korkuyorum.” ‘Bana küskün, hatta öfkeli. Oysa elimden geleni yapıyorum işte. Utanç verici bir durum... Ben onu utanç verici bir<a id="GBS.0135.01"/> duruma mı düşürüyorum? Ya...” Kaldırımın kenarında birden durdu. “Ya Marcelle çocuğu istiyorsa?” İşte orada, bu noktada Mathieu yenilgiye uğruyordu. Bu olasılığı bir saniye düşünmek yeterdi, o bir saniyede her şeyin anlamı değişiyordu. Bu, başka bir hikâye oluyordu artık, Mathieu kendisi de tepeden tırnağa değişiyordu; o zaman, o da, istediği kadar kendine yalan söylesin dursun, o zaman o da eşeğin,<a id="GBS.0135.02"/> hayvanın biriydi. Ama çok şükür ki bu gerçek değildi, gerçek olmazdı. Mathieu, Marcelle’in evli arkadaşlarından, hele çocuk doğuracakları zaman nasıl küçümseyerek söz ettiğini hatırlıyordu. Onlara, “Kutsal testiler,” diyor; onlarla, “Yumurtlayacakları için o kadar kasılıyorlar ki, orta yerlerinden çatlayacaklar,” diye alay ediyordu. “İnsan tüm bunları söyledikten sonra, artık öyle açıkça fikir<a id="GBS.0135.03"/> değiştiremez; bu, inanca ihanet gibi bir şey olur. Marcelle böyle bir ihaneti yapabilecek insan değildir! Öyle olsa bana söylerdi, değil mi, neden söylemesin? Hem biz her şeyi birbirimize söylemiyor muyuz? Sonra biz... Yeter! Yeter!..” Çıkılması olanaksız bir labirentin içinde dört dönmekten yorgun düşmüştü: “Marcelle, İviç, para, para, İviç, Marcelle... her şeyi, her şeyi yapacağım ama artık bunları<a id="GBS.0135.04"/> düşünmek istemiyorum. Tanrı hakkı için başka şeyler düşünmek istiyorum.” Brunet’yi düşündü ama bu daha da üzücüydü; ölmüş, sona ermiş bir dostluk. Onu tekrar göreceğini düşündükçe sinirleniyordu. Bir gazeteci görerek sokuldu: “Bir <em>Paris-Midi</em> verir misiniz lütfen.”</p>
			<p><em>Paris-Midi</em> kalmamıştı, başka bir gazete aldı: <em>Excelsior</em>’du bu. Mathieu parayı verdi ve yürüdü. <em>Excelsior</em> saldırgan bir gazete değildi;<a id="GBS.0135.05"/> tapyoka gibi yavan, mızmız ve yağlı birkaç sayfa kâğıttan ibaretti. Sizi heyecanlandırmaya, öfkelendirmeye çalışmıyor, yalnızca elinizde tuttuğunuz sürece yaşama sevincinizi kırmaya yarıyordu. Mathieu okudu: “Valencia’da Hava Bombardımanı” ve nedenini anlayamadığı belirsiz bir öfkeyle başını kaldırdı: Réaumur Caddesi kararmış bakır rengindeydi. Saat iki, sıcağın en ağır, en ıstırap verici<a id="GBS.0136.01"/> olduğu saat; günün bu saatinde sıcak, şosenin ortasında ve sonu görünmeyen dev bir elektrik kıvılcımı gibi kıvrılıp bükülüyor, yakıyor. “Kırk bombardıman uçağı bir saat boyunca kentin üzerinde dolaşarak yüz elliden çok bomba attı. Ölü ve yaralıların sayısı tam olarak bilinmiyor.” Göz ucuyla, başlığın hemen altında, ukala ve geveze görünüşlü, değişik harflerle yazılmış, küçücük bir çerçeve gördü: “Özel<a id="GBS.0136.02"/> muhabirimizden.” Rakamlar veriyorlardı. Mathieu daha çoğunu öğrenmek istemiyordu sayfayı çevirdi: Mösyö Flandin’in Bar-le Duc’te söylediği nutuk. Fransa Maginot Hattı’nın ardında sipere yatıyor... Stokovsky, “Greta Garbo’yla evlenmeyeceğim,” dedi. Weidmann olayında yeni açıklama. İngiltere kralının ziyareti, Paris, hükümdarı bekliyor. Bütün Fransızlar! Mathieu birden irkildi ve bütün Fransızların<a id="GBS.0136.03"/> sersem ve budala olduklarını düşündü. Gomez bunu daha önce Madrid’den yazmıştı ona. Gazeteyi tekrar katladı ve birinci sayfada, özel muhabirin anlattıklarını okumaya başladı. Şimdiden elli ölü ve üç yüz yaralı sayılmış; ama yıkıntıların altından yeni ölü ve yaralılar çıkmasından korkuluyormuş. Burada uçak yoktu, DCA yoktu, Mathieu kendini suçlu hissetti. Elli ölü ve üç yüz yaralı. Bu ne demektir<a id="GBS.0136.04"/> gerçekte? Bir hastane dolusu insan mı? Feci, müthiş bir tren kazası gibi bir şey mi? Elli ölü. Fransa’da bu sabah, gazetelerini boğazlarında çaresiz bir öfke düğümlenmeden, yumrukları sıkılmadan okuyamamış binlerce, on binlerce insan vardı. Mathieu’nün boğazında öfke düğümlenmişti, yumruklarını sıkarak, “Allahın belaları!” dedi, “Allahın belaları!” ve kendini daha da suçlu hissetti. İçinde, ta<a id="GBS.0136.05"/> içinde; iddiasız, alçakgönüllü ama canlı bir heyecan pırıltısı bulabilseydi... Ama yoktu: Bomboştu, bir yerlerde büyük bir öfke vardı, umutsuz bir öfke, onu görebiliyordu. Ne var ki o cansızdı, hareketsizdi, yaşamak, alevlenmek, acı çekmek için kendisine bir varlık, bir beden verilmesini bekliyordu. O başkalarının öfkesiydi. “Allahın belaları!” Yumruklarını sıktı, uzun adımlarla yürüyordu, ama olmuyor,<a id="GBS.0137.01"/> gelmiyor; öfke onun dışında kalıyordu. “Ben Valencia’yı gördüm, gitmiştim oraya; 1934’te ünlü Fiesta’yı görmüştüm, Ortega’yla, El Estudiante’yle korkunç bir boğa güreşi seyretmiştim.” Zihni kentin üzerinde, bir sokak, bir ev, bir kilise, “Ben bunu görmüştüm. Yıkmışlar, yok olmuş şimdi,” diyebileceği bir tanıdık yer arayarak dolaşıyordu. Tamam! Zihni iki taraflı kocaman anıtlarla yüklü loş bir<a id="GBS.0137.02"/> sokak yakalamıştı: “Orayı gördüm.” Orada dolaşıyordu, sabah, yakan bunaltan bir yarı karanlıkta dolaşıyordu; gök yüksekte, başlarının üstünde tutuşuyordu. Tamam, olmuştu. “Bombalar bu sokağa düştü, kocaman, boz renkli anıtların üzerine düştü. Yol korkunç bir genişlikle açıldı, yayıldı, ta evlerin içine giriyor artık, bu yolda gölge kalmadı; gök eriyip sokağa aktı, güneş taş yığınlarına çarpıyor.”<a id="GBS.0137.03"/> İçinde bir şey doğmaya çalışıyor, utangaç bir öfke ışığı. Tamam, oldu! Ama o kabaran şey birden söndü, yayıldı, yok oldu; o gene bomboştu, yalnızdı, Paris’te, bir öfkenin özlemiyle büyülenmiş herhangi bir adam. Mağazaların camları tutuşuyordu, otomobiller peş peşe akıp gidiyordu; Mathieu açık renk giysiler giymiş küçük adamların, göğe bakmayan, gökten kokmayan Fransızların arasında yürüyordu. Oysa<a id="GBS.0137.04"/> bu gerçekti, orada, aynı göğün, aynı güneşin altında gerçekti; orada otomobiller durmuş, mağazaların camları parçalanmıştı; kendi halinde kadınlar, gerçek cesetlerin yanı başında, ölmüş tavuklar gibi, şaşkın ve dilsiz, çömelip kalmışlardı ve başlarını kaldırıp göğe, ölüm saçan göğe bakıyorlardı; bütün Fransızlar sersem ve budaladır. Mathieu sıcaktan bunalıyordu, bu gerçek bir sıcaktı. Mendiliyle<a id="GBS.0137.05"/> alnını sildi, düşündü: “İnsan istediği anda acı çekemez.” Orada korkunç ve inanılmaz bir gerçek vardı ki, kendisi için acı çekilmesini bekliyordu... “Yapamıyorum, olayın içinde değilim. Paris’te, kendi varlıklarımın arasındayım, bürosunda oturmuş, ‘Olmaz!’ diyen Jacques’ın, sinsi sinsi alay eden Daniel’in, pembe odasında Marcelle’in ve bu sabah dudaklarını öptüğüm İviç’in...” Gerçek varlığı, mide<a id="GBS.0138.01"/> bulandıran o gerçek varlık, her şeyden çok gerçek olacak kadar zorluyordu. “Herkes kendi dünyasında; benimki, içinde gebe Marcelle’in yattığı bir hastane, benden dört bin frank isteyen Yahudi. Başka dünyalar da var. Gomez. O işin içindeydi, gitti, piyango ona vurmuştu. Sonra o dünkü adam. O gitmedi, sokaklarda dolaşıyor, benim gibi. Ama o yerde bir eski gazete bulup; ‘Valencia’da bombardıman,’<a id="GBS.0138.02"/> diye okursa, kendini zorlamayacak, orada, o yıkıntılar arasındaki kentte acı çekecek. Neden ben bu sokak gürültüleri, bu ameliyat bıçakları, bu taksiler arasından sıyrılabilmek için yapılan koşuşmalar dünyasında, bu İspanyasız dünyadayım? Neden Gomez’le, Brunet ile yan yana ‘işin içinde’ değilim? Neden dövüşmeye, oraya gitmek istemedim? Başka bir dünya seçemez miydim kendime? Ben gerçekten özgür müyüm?<a id="GBS.0138.03"/> İstediğim anda, istediğim yere gidebilirim, beni hiçbir güç durduramaz; ama bu çok daha korkunç: Demir parmaklıkları olmayan bir kafeste gibiyim. İspanya’dan beni ayıran... beni ayıran bir şey yok; ama o hiç, o olmayan, aşılması, geçilmesi imkânsız bir şey.” <em>Excelsior</em>’un baş sayfasına baktı: özel muhabirin yolladığı fotoğraflar, yol kenarında kaldırıma sıralanmış cesetler. Yolun ortasında şişman<a id="GBS.0138.04"/> bir kadıncağız, sırtüstü devrilmiş, etekleri kalçalarına kadar sıyrılmış, başı yok, kopmuş, Mathieu gazeteyi katladı, katladı ve yol kenarından akan suya attı.</p>
			<p>Boris dış kapının önünde durmuş onu gözlüyordu. Mathieu’yü görünce soğuk ve uzak bir tavır takındı. Bu, onun serserilik tavrıydı.</p>
			<p>“Kapınızı çaldım,” dedi, “sanırım evde yoksunuz.”</p>
			<p>Mathieu de aynı tavırla, “Ya,” dedi, “öyle mi?<a id="GBS.0138.05"/> Evde olmadığıma emin misiniz?”</p>
			<p>“Pek de emin değilim,” dedi Boris. “Galiba evde olduğunuz halde kapıyı açmadınız bana.”</p>
			<p>Mathieu kısa bir an kararsız kaldı. Saat henüz ikiydi, Brunet yarım saatten önce gelmezdi.</p>
			<p>“Hadi gelin benimle,” dedi, “çıkalım bakalım, içimiz rahat etsin evde miyim, anlayalım.”</p>
			<p>Çıktılar. Merdivende Boris kendi sesiyle, “Akşam Sumatra’ya gidiyoruz, değil mi?”<a id="GBS.0139.01"/> diye sordu.</p>
			<p>Mathieu ona sırtını dönerek cebinde anahtarlarını arar gibi yaptı, “Bilmem ki...” dedi. “Düşündüm de, Lola... belki Lola sizinle yalnız olmayı ister.”</p>
			<p>“Tabii, öyle ama ne çıkar? Gene de gayet kibar davranacaktır. Hem nasıl olsa onunla ikimiz baş başa olmayacağız ki: İviç var.”</p>
			<p>Mathieu kapıyı açarken, “İviç’i gördünüz mü?” diye sordu.</p>
			<p>“Az önce birlikteydik,” dedi Boris.</p><div style="display:none;"><a id="GBS.0139.02"/></div>
			<p>Boris, Mathieu’nün önüne geçerek, büyük bir rahatlıkla içeri girdi. Mathieu onun zayıf bedenine sevgisiz gözlerle baktı: “İviç’i görmüş,” diye düşündü.</p>
			<p>“Eee, geliyor musunuz?”</p>
			<p>Dönmüş, Mathieu’ye yumuşak, gülen gözlerle bakıyordu.</p>
			<p>Mathieu:</p>
			<p>“İviç size bu... bu akşam için bir şey söylemedi mi?”</p>
			<p>“Bu akşam için mi?”</p>
			<p>“Evet. Belki gelmek istemez, diye düşünüyorum: Sınavlar<a id="GBS.0139.03"/> yüzünden keyfi kaçmış.”</p>
			<p>“Gitmeyi çok istiyor,” dedi Boris. “Dördümüz bir arada çok eğlenceli bir grup olacağız, diye gülüyordu hatta.”</p>
			<p>Mathieu, “Dördümüz...” diye tekrarladı. “Dördümüz mü dedi?”</p>
			<p>Boris, safça, “Evet, dört oluyoruz ya,” dedi. “Lola da var.”</p>
			<p>Mathieu, şaşkın, “Ha evet,” dedi.</p>
			<p>Bir sessizlik oldu. Boris balkona doğru sarkmış, sokağa bakıyordu, “Sokağınızı seviyorum,”<a id="GBS.0139.04"/> dedi, “ama uzun zaman oturunca insan sıkılır herhalde. Her zaman sizin bir apartmanda oturmanıza şaşarım.”</p>
			<p>“Neden?”</p>
			<p>“Bilmem. Sizin gibi özgür, takıntısız bir insanın neyi var neyi yok satıp bir otele yerleşmesi daha uygun olmaz mı? Bir keresinde Monmartre’ın göbeğinde bir otelde kalırsınız, bir iki ay sonra Temple’da, sonra bir ay Mouffetard Sokağı’nda...”</p>
			<p>Mathieu, canı sıkkın, “Yok<a id="GBS.0139.05"/> canım,” dedi, “bunun ne önemi var?”</p>
			<p>Boris, gözleri dalgın, bir süre rüya görür gibi düşündükten sonra, “Evet,” dedi, “hiç önemi yok.” Sonra üzgün, ekledi: “Kapı çalınıyor.”</p>
			<p>Mathieu kapıyı açtı: Brunet’ydi gelen.</p>
			<p>“Merhaba,” dedi Mathieu. “Biraz... erkence geldin, ha?”</p>
			<p>Brunet gülümsedi.</p>
			<p>“Evet, seni rahatsız etmedim ya?”</p>
			<p>“Hayır, daha neler.”</p>
			<p>Brunet, “Kim var?” diye sordu.</p><div style="display:none;"><a id="GBS.0140.01"/></div>
			<p>Mathieu, “Boris Serguine,” dedi.</p>
			<p>Brunet, “Ha,” dedi, “şu ünlü hayranınız. Kendisiyle tanışmamıştım.”</p>
			<p>Boris soğuk bir yüzle eğildi ve odanın ortasına doğru uzaklaştı. Mathieu, “Kendisinden hayranlarımdan, diye söz edilmesi sinirini bozuyor,” diye anlattı.</p>
			<p>Brunet, “Anlaşıldı,” dedi. Kılı kıpırdamamıştı.</p>
			<p>Boris’in nefret dolu bakışlarına aldırmadan, ilgisiz ve kendine güvenen bir<a id="GBS.0140.02"/> tavırla parmakları arasındaki sigarayla oynuyordu.</p>
			<p>Mathieu, “Otursana,” dedi, “şu koltuğa geç.”</p>
			<p>Brunet iskemleye oturdu. Gülümseyerek, “Hayır,” dedi, “koltukların insanı baştan çıkarabilecek cinsten, çok rahat.” Sonra gülümseyerek ekledi:</p>
			<p>“Ey, söyle bakalım, eski dost. Seni görebilmek için ta ayağına mı gelmek lazım?”</p>
			<p>“Bunda benim suçum yok,” dedi Mathieu, “kaç kez aradım; ama<a id="GBS.0140.03"/> seni bulmak olanaksız.”</p>
			<p>Brunet, “Haklısın,” dedi. “Köy köy dolaşan komisyonculara benzedim son zamanlarda; oradan oraya o kadar gidip geliyorum ki, bazı günler ben bile kendimi bulamıyorum.”</p>
			<p>Sevgiyle devam etti:</p>
			<p>“Kendimi en çok, seni gördüğüm zaman bulabiliyorum. Sanırsın ki, sende kendimden bir şeyler biriktirmişim...”</p>
			<p>Mathieu ona minnetle bakarak gülümsedi, “Ben de çoğu zaman,<a id="GBS.0140.04"/> eskisi gibi gene üçümüz ara sıra bir araya gelebilsek daha yavaş ihtiyarlarız, diye düşünüyorum.”</p>
			<p>Brunet şaşırdı.</p>
			<p>“Üçümüz mü?”</p>
			<p>“Evet ya, Daniel, sen, ben...”</p>
			<p>Brunet hâlâ şaşkın, “Ha, evet Daniel,” dedi. “Daniel var hâlâ, değil mi? Ara sıra onunla buluşuyor musunuz?”</p>
			<p>Mathieu’nün birden keyfi kaçtı: Portal’ı ya da Bourrelier’yi gördüğü zaman Brunet aynı içi sıkılmış tavırla,<a id="GBS.0140.05"/> “Ha, Mathieu mü?” diyecekti, “Buffon Lisesi’nde felsefe öğretmeni, ara sıra görüyorum.”</p>
			<p>Acı bir gülümsemeyle, “Evet, buluşuyoruz,” dedi.</p>
			<p>Bir sessizlik oldu. Brunet ellerini dizlerinin üzerine koymuştu. İri ve ağır, oradaydı; Mathieu’nün iskemlelerinden birine oturmuş, yüzünde inatçı bir anlamla kibritin alevine doğru eğilmişti, oda onun varlığıyla dolmuştu, onun varlığıyla, sigarasının<a id="GBS.0141.01"/> dumanı ve ağır, yavaş hareketleriyle. Mathieu onun kalın parmaklı, iri köylü ellerine baktı, düşünüyordu: “Geldi.” Güven ve mutluluğun usul usul içinde yeniden doğmaya çalıştığını duydu.</p>
			<p>“Eh, daha başka nasılsın?” diye sordu Brunet. “Ne yapıyorsun?”</p>
			<p>Mathieu bir an bocaladı: Şu ara, bir şey yapmıyordu.</p>
			<p>“Hiç,” dedi.</p>
			<p>“Anlaşıldı: Haftada on dört saat ders ve tatilde bir yerlere gezmeye<a id="GBS.0141.02"/> gidiş. Tamam mı?”</p>
			<p>Mathieu güldü, Boris’le göz göze gelmemeye çalışıyordu.</p>
			<p>“Eh, biraz öyle,” dedi.</p>
			<p>“Ya Jacques? Gene eski havasında mı?”</p>
			<p>“Hayır,” dedi Mathieu. “Değişiyor. Şimdi yeni alışkanlıklar edindi.”</p>
			<p>Brunet, “Doriot duymasın,” dedi.</p>
			<p>“Bazen onu konuşuruz...” dedi Mathieu; sonra düşünmeden, “Jacques’la atıştık bugün,” diye ilave etti.</p>
			<p>Brunet onu keskin ve çabuk bir<a id="GBS.0141.03"/> bakışla süzdü.</p>
			<p>“Neden?”</p>
			<p>“Her zamanki gibi: Ondan bir şey istiyorum, o bana akıl veriyor.”</p>
			<p>Brunet, “Sen de sinirleniyorsun, ha,” dedi. Sonra alayla, “Tuhafsın,” diye ilave etti: “Hâlâ değiştirebileceğini mi sanıyorsun?”</p>
			<p>Mathieu, canı sıkılarak, “Sanmıyorum tabii,” dedi.</p>
			<p>Bir kere daha sustular ve Mathieu hüzünle düşündü: Yürümüyor. Boris kalkıp gitseydi bari. Ama o gitmek niyetinde<a id="GBS.0141.04"/> değildi, bir köşeye çekilmiş, dimdik oturuyor, hasta bir tazıya benziyordu. Brunet sandalyesinde bükülerek oturmuş, Boris’e dik dik bakıyordu. Mathieu tuhaf bir memnunlukla, “O da Boris’in gitmesini istiyor,” diye düşündü. Boris’in gözlerinin arasında bir noktaya kımıldamadan, ısrarla bakmaya başladı. “Belki gözlerimden ne istediğimi anlar,” diye düşünüyordu. Boris kımıldamadı. Brunet hafifçe<a id="GBS.0141.05"/> öksürerek boğazını temizledi, “Felsefeye mi devam ediyorsunuz?” diye sordu.</p>
			<p>Boris başını salladı.</p>
			<p>“Yakında bitiriyor musunuz?”</p>
			<p>Boris kuru bir sesle, “Lisansımı tamamlamak üzereyim,” dedi.</p>
			<p>Brunet, “Lisansınız ha,” diye ilgisiz, tekrarladı. “Lisansınızı tamamlıyorsunuz demek. Kolay gelsin!”</p>
			<p>Sonra rahat bir tavırla devam etti:</p>
			<p>“Mathieu’yü biraz kaçırsam sizden, bana kızar<a id="GBS.0142.01"/> mısınız? Siz her gün onunla birliktesiniz, oysa ben...” Sonra Mathieu’ye dönerek sordu: “Çıkıp biraz dolaşalım mı?”</p>
			<p>Boris, Brunet’ye doğru yürüdü, sert bir sesle, “Anlaşıldı,” dedi. “Siz kalın, ben çıkıyorum.”</p>
			<p>Hafifçe eğildi: Alınmıştı. Mathieu onu sokak kapısına kadar geçirdi, sıcak bir sesle, “Akşama görüşürüz,” diye tekrarladı.</p>
			<p>Mathieu kapıyı kapadı ve Brunet’nin yanına döndü.</p><div style="display:none;"><a id="GBS.0142.02"/></div>
			<p>Ellerini ovuşturarak, “Tamam,” dedi, “oğlanı def ettin.”</p>
			<p>Güldüler. Brunet sordu.</p>
			<p>“Biraz ileri gittim galiba,” dedi. “Seni zor durumda bırakmadım ya?”</p>
			<p>Mathieu gülerek, “Yok canım,” dedi. “Alışıktır. Hem baş başa kaldığımız iyi oldu.”</p>
			<p>Brunet, özentili, “Bir an önce gitmesini istiyorum,” dedi. “Çünkü ancak bir çeyrek oturabileceğim.”</p>
			<p>Mathieu’nün gülümsemesi dondu.</p>
			<p>“Bir<a id="GBS.0142.03"/> çeyrek ha?” Sonra telaşla devam etti: “Biliyorum, biliyorum, vaktini keyfince kullanamıyorsun. Bu kadarcık bile olsa geldiğin için teşekkür ederim.”</p>
			<p>“Aslını ararsan, ben bugün sana gelemeyecektim, çok işim vardı. Ama sabah yüzünü görünce, “Onunla mutlak görüşmem gerek, diye düşündüm.”</p>
			<p>“Çok mu berbattım?”</p>
			<p>“Öyle ya! Yüzün çok fazla genç görünüyordu, gözkapaklarında acayip bir tik, biraz<a id="GBS.0142.04"/> şiş; dudaklarını sinirli sinirli oynatıp duruyordun.”</p>
			<p>Sonra sevecenlikle ilave etti:</p>
			<p>“Kendi kendime dedim ki: Oğlana bir şey olmasın?”</p>
			<p>Mathieu hafifçe öksürdü.</p>
			<p>“O halde olduğumun farkında değildim,” dedi. Sonra zorlukla, “Gece uyuyamamıştım,” diye anlattı. “Biraz sıkıştım bu günlerde. Para sıkıntısı tabii, hoş, herkes öyle ya!”</p>
			<p>Brunet inanmış görünmüyordu, “Ondan ibaretse iyi,”<a id="GBS.0142.05"/> dedi. “Nasılsa bir çaresini bulursun. Ama bence sende, yıllarca büyük değer verdiği fikirlerin aslında on para etmediğini fark edivermiş bir insanın şaşkın hali vardı.”</p>
			<p>Mathieu belirsiz bir hareketle, “Aman, fikirler...” dedi. Brunet’ye iddiasız bir sevgiyle bakıyordu: Bunun için gelmiş, diye düşündü. Hiç vakti yokmuş, bir sürü önemli randevuları, işleri vardı herhalde, oysa o kalkmış, bana<a id="GBS.0143.01"/> yardım edebilmek için buraya gelmiş. Ama gene de, gene de Brunet, sırf onu görmek arzusuyla gelmiş olsaydı, daha iyiydi.</p>
			<p>Brunet, “Beni dinle,” dedi. “Ben öyle dolambaçlı yollardan yürüyemem, sana bir önerim var: Parti’ye girmek ister misin? Eğer kabul edersen, birlikte gideriz, on dakikada iş hallolur.”</p>
			<p>Mathieu yerinden sıçradı.</p>
			<p>“Yani... Komünist Parti’ye mi?”</p>
			<p>Brunet gülmeye başlamıştı,<a id="GBS.0143.02"/> gözkapakları kat kat oldu, dişleri pırıl pırıl göründü.</p>
			<p>“Evet, tabii,” dedi. “Ne bekliyordun yani, seni satranç kulübüne mi çağıracaktım?”</p>
			<p>Kısa bir sessizlik oldu.</p>
			<p>Mathieu yumuşak bir sesle, “Brunet,” diye sordu. “Benim komünist olmamı niçin istiyorsun? Benim iyiliğim için mi, yoksa Parti’ye hizmet için mi?”</p>
			<p>“Senin iyiliğin için,” dedi Brunet. “Böyle kuşkucu bir tavır takınmana<a id="GBS.0143.03"/> gerek yok: Ben Komünist Parti’nin komiserlerinden değilim. Sonra, beni iyi dinle: Parti’nin sana ihtiyacı yok. Sen Parti için yalnızca küçük bir zekâ sermayesisin. Zekâdan yana öylesine bolluk içindeyiz ki, nereye koyacağımızı bilemiyoruz, o da başka. Ama senin Parti’ye ihtiyacın var.”</p>
			<p>Mathieu, “Demek benim iyiliğim için,” diye tekrarladı. “Benim iyiliğim için...” Sonra birden, “Bak bana,”<a id="GBS.0143.04"/> dedi. “Senin... önerine hazırlıklı değildim, beklemiyordum bunu, beni apansız yakaladın... Şimdi... Bana ne düşündüğünü tam olarak söylemeni istiyorum. Biliyor musun, kendilerinden başka bir düşüncesi olmayan ve prensip olarak bana hayranlık duyan bir alay çocukla haşır neşirim ben. Hiç kimse bana benden söz etmiyor, ben kendim, bazen kendimi bulmakta zorluk çekiyorum. Şimdi söyle bana! Sence bir<a id="GBS.0143.05"/> uca bağlanmalı mıyım?”</p>
			<p>Brunet kuvvetle, “Evet Mathieu,” dedi. “Bağlanmak zorundasın. Bu ihtiyacı sen de duymuyor musun?”</p>
			<p>Mathieu kederle gülümsedi: İspanya’yı düşünüyordu.</p>
			<p>“Sen kendi yoluna gittin,” dedi Brunet. “Sen burjuva çocuğusun, bize öylece, kolayca gelemezdin; kendinden kurtulman, sıyrılman gerekti. Şimdi, artık serbestsin, özgürsün. Ama özgürlük kendini bir yere, bir şeye<a id="GBS.0144.01"/> vermek, bir şeye bağlanmak için değilse eğer, o zaman ne işe yarar? Kendi kendinden kurtulmak, temizlenmek için otuz beş yıl verdin, sonuç ne oldu? Hiçlik, boşluk!” Dost bir gülümsemeyle devam etti: “Acayip bir herifsin, biliyor musun? Havada yaşıyorsun, bütün burjuva bağlantılarını kesip attın, proletarya ile de ilgin, bağlantın yok, uçuyorsun sanki: Sen varlığı olmayan bir yaratıksın bir ‘yok’sun...<a id="GBS.0144.02"/> Ama bu her zaman insana zevk veren bir duygu olmasa gerek.”</p>
			<p>“Hayır,” dedi Mathieu, “her zaman zevk vermiyor insana.”</p>
			<p>Brunet’ye yaklaştı, omuzlarından tutarak kuvvetle sarstı; onu çok seviyordu.</p>
			<p>“Seni kokmuş, yalancı, Bolşevik bozuntusu seni,” dedi. “Seni hergele...”</p>
			<p>Brunet muzip bir gülümsemeyle baktı: Mathieu’nün aklından geçenleri biliyordu.</p>
			<p>“Özgür olabilmek için her şeyden<a id="GBS.0144.03"/> vazgeçtin,” dedi. “Şimdi bir adım daha at, özgürlüğünden vazgeç: O zaman her şeyi yeniden kazandığını göreceksin.”</p>
			<p>Mathieu, “Vaaz eden bir papaz gibi konuşuyorsun,” dedi. “Ama bu bir özveri olmayacak, biliyorsun. Orada her şeyi bulacağımı biliyorum: et, kan, bütün o gerçek tutkular. Ama, bilmiyorum neden, ben en sonunda gerçeklik duygusunu kaybettim: Hiçbir şey bana tam olarak gerçek görünmüyor.”</p><div style="display:none;"><a id="GBS.0144.04"/></div>
			<p>Brunet yanıt vermedi: tartıyordu. Uçuk kırmızı, uzun kirpikleri; çizgileri aşağı aşağı, etli, iri ve tuğla renginde bir yüzü vardı. Bir Prusyalıya benziyordu. Mathieu onu ne zaman görse, burun deliklerinde tuhaf ve biraz da ürkek bir merak duyar, usulca bir nefes alır ve birden bir hayvan kokusu alacakmış gibi beklerdi. Ama Brunet’nin kokusu yoktu.</p>
			<p>“Sende bu gerçeklik var,” dedi Mathieu.<a id="GBS.0144.05"/> “Elini neye sürsen onda bir gerçeklik havası yaratıyorsun. Odama girdiğinden beri burası da gerçek görünüyor ve beni rahatsız ediyor.”</p>
			<p>Sonra birden, “Sen bir insansın,” dedi.</p>
			<p>Brunet şaşaladı.</p>
			<p>“İnsan mı?” diye sordu. “Aksi biraz tuhaf olurdu doğrusu. Ne demek istiyorsun?”</p>
			<p>“Söylediğimi: Sen, insan olmayı istedin! Seçtin!”</p>
			<p>Kısa ve sert gerçeklerle düşünen, şekilli ve güçlü kaslarıyla<a id="GBS.0145.01"/> bir erkek-insan; dümdüz, kapalı, kendine güvenen ayağı sapasağlam yere basan bir insan; sanatın, psikoloji ve politikanın o suçsuz görünüşlü oyunlarına kendini koyuverip eriyemeyen bir erkek, tam bir erkek; yalnızca erkek. Ve Mathieu orada, onun karşısındaydı; kararsız, ihtiyarlayamamış, pişememiş, insanoğluna yakışmayan bin türlü sersemlikle kuşatılmış Mathieu. Düşündü: “Ben bir erkeğe, bir<a id="GBS.0145.02"/> insana benzemiyorum.”</p>
			<p>Brunet kalktı, Mathieu’nün yanına geldi.</p>
			<p>“İyi ya,” dedi. “Sen de benim gibi yap, seni tutan yok ki! Bütün bir yaşamı böyle ikisi ortasında geçirebileceğini mi sanıyorsun?”</p>
			<p>Mathieu ona kararsızlıkla bakıyordu.</p>
			<p>“Öyle öyle, orası öyle,” dedi, “ama eğer seçersem, mesela, sizinle birlikte olmayı seçersem, artık seçme olanağım kalmaz, değil mi?”</p>
			<p>Brunet, “Artık<a id="GBS.0145.03"/> seçme olanağın kalmaz,” diye tekrarladı. Biraz bekledi, sonra, “Eee, sonra?” diye sordu.</p>
			<p>Mathieu, “Bırak nefes alayım,” dedi.</p>
			<p>“Nefes almasına al ama elini çabuk tut. Yarın ihtiyarlamış olacaksın, vazgeçemeyeceğin alışkanlıklar edineceksin, özgürlüğünün esiri olup kalacaksın. Hatta belki dünya bile çok geç kalmış olacak.”</p>
			<p>Mathieu, “Anlayamadım,” dedi.</p>
			<p>Brunet ona baktı ve çabukça,<a id="GBS.0145.04"/> “Eylülde savaş çıkacak,” dedi.</p>
			<p>“Alayı bırak,” dedi Mathieu.</p>
			<p>“İnan bana, İngilizler bunu biliyor, Fransız hükümeti de biliyor; eylül ayının ikinci yarısında Alman orduları Çekoslovakya’ya girecek.”</p>
			<p>Mathieu, canı sıkkın, “Bunlara inanırsan...” dedi.</p>
			<p>Brunet hayretle sordu:</p>
			<p>“Ama nasıl oluyor da anlamıyorsun?” Sonra daha yumuşak ilave etti: “Gerçekten, eğer anlayabilmiş olsaydın,<a id="GBS.0145.05"/> ben şimdi burada oturup sana bir şeyler anlatacağım diye ter dökmezdim. Dinle bak: Sen de benim gibi haritada yeri olmayan herifin birisin. Diyelim ki, şimdiki yaşayışını sürdürürken, bir gün seni aldılar: Sabun köpüğü gibi sönüp gidersin kardeşim, otuz beş yıl, gelecek günlerin hayalini kurmuşsun, değil mi; bir şarapnel gelip tepende patladı mı, o güzel hayaller de patlayıp gider, ne olduğunu anlamadan<a id="GBS.0146.01"/> öbür dünyayı boylarsın. Herhangi bir memurdun, gülünç bir kahraman olacaksın; bir şey anlamadan, Bay Schneider’in Skoda fabrikalarındaki çıkarları uğruna, ölüp gideceksin. İşte bu...”</p>
			<p>“Ya sen?” diye Mathieu sordu. Sonra gülümseyerek, “Sevgili kardeşim,” dedi, “korkarım ki Marksizmin insanları şarapnellerden korumak gibi bir gücü yoktur.”</p>
			<p>Brunet, “Ben de ondan korkuyorum ya,” dedi. “Beni<a id="GBS.0146.02"/> nereye yollarlar, biliyor musun? Maginot Hattı’nın önüne: Orası da tam mezbahaya dönecektir yani...”</p>
			<p>“Eee, öyleyse?”</p>
			<p>“Ama bu aynı şey değil, benimki önceden bilinmiş, önceden kabul edilmiş bir rizikodur. Hiçbir güç benim yaşantımın anlamını yok edemez, onu bir alınyazısı olmaktan çıkaramaz.”</p>
			<p>Heyecanla ekledi:</p>
			<p>“Bütün arkadaşlarımınki gibi...”</p>
			<p>Sanki gururlanarak günaha girmekten<a id="GBS.0146.03"/> korkuyor gibiydi.</p>
			<p>Mathieu yanıt vermedi, balkona çıkmış, parmaklığa yaslanmış, düşünüyordu: Söyledikleri doğru. Brunet haklıydı: Onun yaşamı bir alınyazısıydı. Yaşını, toplumdaki sınıfını, çağını, hepsini yüklenmiş, üzerine almış, beynine inecek demir bastonu, bağırsaklarını parçalayacak Alman şarapnelini kendi seçmişti. Bir uca bağlanmış, özgürlüğünü feda etmişti, o artık bir askerdi yalnızca.<a id="GBS.0146.04"/> Ve ona hepsini geri vermişlerdi, özgürlüğünü bile. “O benden çok daha bağımsız: Kendi kendisiyle barışık, Parti’yle barışık.” Oradaydı, gerçekti, ağzında gerçek bir tütün tadıyla; onun, Mathieu’nün gözlerini dolduran iri hatları, renkleri, görebildiğinden daha da gerçekti. Ama bunun yanı sıra, bütün ülkelerin proletaryası ile birlikte, toprağa yayılmış, acı çekiyor ve çarpışıyordu. Şu anda,<a id="GBS.0146.05"/> tam şu anda, Madrid’in kenar mahallelerinde insanlar vardı; gelişigüzel kurşuna dizilmeyi göze almışlardı; Yahudiler vardı, Avusturyalı Yahudiler, toplama kamplarında can çekişiyorlardı; Nankin’de, yıkıntılar arasında Çinliler vardı. “Ve ben buradayım, taptaze, kendimi özgür hissediyorum, beş on dakika sonra şapkamı alıp çıkacağım ve Lüksemburg’da gezmeye gideceğim.” Brunet’ye döndü, acı bir bakışla<a id="GBS.0147.01"/> ona baktı. “Ben bir sorumsuzum,” diye düşündü.</p>
			<p>Birden, “Valencia’yı bombalamışlar,” dedi.</p>
			<p>“Evet, biliyorum. Koca kentte tek uçaksavar yoktu. Bombalarını çarşının üzerine boşaltıp gitmişler.”</p>
			<p>Yumruklarını sıkmamıştı, o yumuşak tutumunu, uyur gibi konuşmasını değiştirmemişti, ama tepesine bomba yağan oydu; öldürülen, ağabeyleri, kız kardeşleriydi, çocuklarıydı. Mathieu bir koltuğa oturdu:<a id="GBS.0147.02"/> “Koltukların insanı baştan çıkarır.” Birden kalktı, masanın kenarına ilişti.</p>
			<p>Brunet, “Söyle bakalım,” dedi.</p>
			<p>Onu gözlüyormuş gibi bir hali vardı.</p>
			<p>“Söyleyeceğim... şanslı adamsın, Brunet.”</p>
			<p>“Komünist olduğum için mi?”</p>
			<p>“Evet.”</p>
			<p>“Sen de aynı derecede şanslı olabilirsin! İnsan kendi istediği, seçtiği için komünist olur, değil mi?”</p>
			<p>“Biliyorum. İşte sen seçebildiğin, isteyebildiğin<a id="GBS.0147.03"/> için şanslısın.”</p>
			<p>Brunet’nin yüzü sertleşir gibi oldu.</p>
			<p>“Yani sen, seçemediğini, isteyemediğini mi söylüyorsun?”</p>
			<p>İşte, şimdi ona yanıt vermek gerekti. Bekliyordu: evet ya da hayır. Partiye girmek, yaşamına bir anlam vermek, erkekçe bir tavrı seçmek, inanmak, hareket etmek. Bu, kurtuluş olacaktı. Brunet gözlerini ayırmadan ona bakıyordu.</p>
			<p>“Yani reddediyorsun!”</p>
			<p>Mathieu umutsuz,<a id="GBS.0147.04"/> “Evet,” dedi, “evet, reddediyorum Brunet.”</p>
			<p>“Kendindeki en iyiyi, en güzeli bana ikrama gelmişti,” diye düşündü. İlave etti:</p>
			<p>“Ama belli olmaz. Biliyorsun ya, belki daha sonra...”</p>
			<p>Brunet omuz silkti:</p>
			<p>“Daha sonra ha? Eğer karar verebilmek için içinden gelmesini bekleyeceksen, çok beklersin dostum. Parti’ye girdiğim sırada ben tamamen inanmış mıydım sanıyorsun? İnanç, sonradan gelir<a id="GBS.0147.05"/> insana.”</p>
			<p>Mathieu kederle gülümsedi, “Bilirim: Diz çök, inanacaksın! Belki de haklısın. Ama ben önce inanmak isterim.”</p>
			<p>Brunet sabırsız, “Tabii,” dedi. “Hepiniz böylesiniz, siz, aydınlar! Her şey yıkılsın, dünyanın anası ağlasın, tüfekler kendi kendilerine savaşa gitsinler, siz orada oturmuş, gülümseyerek, rahat rahat, inanma hakkından dem vurun. Ah! Kendini benim gözlerimle bir an görebilseydin,<a id="GBS.0148.01"/> çok az vakit kaldığını anlardın.”</p>
			<p>“Evet, anladım, çok az vakit kaldı. Peki sonra?”</p>
			<p>Brunet öfkeyle dizini yumrukladı.</p>
			<p>“İşte,” dedi. “Bu kadar şüpheci olduğun için pişmanlık duyuyor gibiydin ama işte aynı noktada ısrar ediyorsun. Bu senin manevi konforun benim anladığım. Birisi ona dokundu mu, hemen üzerine kapanıyorsun, tıpkı Jacques’ın paracıklarına yaptığı gibi.”</p>
			<p>Mathieu, usulca<a id="GBS.0148.02"/> sordu:</p>
			<p>“Öyle açgözlü mü görünüyorum şu anda?”</p>
			<p>“Onu demedim...” diye söylendi Brunet.</p>
			<p>Sustular. Brunet yumuşamış görünüyordu. Mathieu, “Beni anlayabilseydi,” diye düşündü. Doğruldu: Brunet’yi inandırmak, kendi kendini inandırmanın tek çaresiydi çünkü.</p>
			<p>“Savunulacak bir şeyim yok,” dedi. “Yaşayışımla övünecek halde değilim, param da yok. Özgürüm. O da beni boğuyor: İşte yıllar var<a id="GBS.0148.03"/> ki, bir hiç uğruna özgürüm. Bir inanç uğruna bir tekme savurup onu cehenneme yollama arzusuyla kıvranıyorum. Sizinle yan yana çalışmaktan başka bir şey istemezdim; bu, bendeki beni değiştirirdi, başka bir insan olurdum. Çünkü kendimi unutmaya ihtiyacım var. Hem sonra, ben de düşünüyorum ki insan, uğrunda ölümü göze alabileceği bir şey bulmadığı müddetçe, insan değildir, adam değildir.”</p>
			<p>Brunet<a id="GBS.0148.04"/> başını kaldırmış, yeniden onun gözlerinin içine bakıyordu:</p>
			<p>“İyi ya, o halde?”</p>
			<p>“O halde! Görüyorsun işte: Ben bağlanmak istemiyorum, bunun için yeter sebep göremiyorum kendimde. Ben de sizin gibi, aynı şeylere, aynı insanlara karşıyım ama sizin kadar değil. Elimden gelmiyor, yapamıyorum. Yumruk sallayarak yürüyüşlere katılsam, boğazımı yırta yırta <em>Enternasyonal</em>’i söylesem ve bununla yetiniyorum,<a id="GBS.0148.05"/> desem, kendi kendime yalan söylemiş olurum.”</p>
			<p>Brunet şu anda en önemli, en ağır, en köylü tavrını takınmıştı, koca bir kuleye benziyordu. Mathieu ona umutsuzlukla baktı:</p>
			<p>“Beni anlayabiliyor musun, Brunet? Söyle, anlıyor musun?”</p>
			<p>“Seni gerçekten anlayabiliyor muyum bilmem,” dedi Brunet, “ama ne olursa olsun, kendini temize çıkarmaya uğraşma kardeşim, seni kimse suçlamıyor! Daha iyi bir<a id="GBS.0149.01"/> fırsat için kendini saklıyorsun, bu senin en doğal hakkın. Bu fırsatın en yakın zamanda belirmesini dilerim.”</p>
			<p>“Ben de...”</p>
			<p>Brunet ona merakla baktı:</p>
			<p>“Sen de bunu dilediğine emin misin?”</p>
			<p>“Evet, tabii.”</p>
			<p>“Öyle mi, iyi! Ama dileğinin pek çabuk gerçekleşeceğini sanmıyorum.”</p>
			<p>Mathieu, “Bunu ben de kendi kendime söyledim kaç kere,” dedi. “Fırsatın hiç gelmeyeceğini ya da çok çok<a id="GBS.0149.02"/> geç geleceğini ya da fırsat diye bir şeyin zaten var olmadığını çok düşündüm.”</p>
			<p>“O halde?”</p>
			<p>“Eh, o halde... O zaman ben de zavallı sersemin biri olarak yaşamakta devam ederim.”</p>
			<p>Brunet kalktı, “İşte,” dedi. “İşte! İşte arkadaşım, seni gördüğüm için gene de mutluyum.”</p>
			<p>Mathieu de kalkmıştı, “Hemen, böylece kalkıp gidemezsin. Birkaç dakikan daha vardır...”</p>
			<p>Brunet saatine baktı.</p><div style="display:none;"><a id="GBS.0149.03"/></div>
			<p>“Geç bile kaldım,” dedi.</p>
			<p>Bir sessizlik oldu. Brunet terbiyeli bir tavırla bekliyordu. “Hayır, gitmesin. Onunla konuşmam gerek,” diye düşündü Mathieu; ama söyleyecek bir şey bulamıyordu.</p>
			<p>“Bana gücenmemelisin,” dedi.</p>
			<p>“Yok canım, ne diye güceneyim? Benim gibi düşünmek zorunda değilsin ki.”</p>
			<p>Mathieu, üzgün, “Hayır,” dedi, “doğru söylemiyorsun. Ben sizleri bilirim: Sizin gibi düşünmek<a id="GBS.0149.04"/> zorunda sayarsınız insanları, serserinin, hayvanın biri olmamak şartıyla tabii. Beni de serseri ve budala buluyorsun ama söylemiyorsun; çünkü söylemekte yarar olmadığına inanıyorsun.”</p>
			<p>Brunet gülmeye çalıştı.</p>
			<p>“Senin serseri olmadığını biliyorum. Yalnızca toplumdaki sınıfından, sandığım kadar kopmuş olmadığını düşünüyorum.”</p>
			<p>Konuşurken kapıya doğru yürümüştü. Mathieu, “Bu sabah beni berbat<a id="GBS.0149.05"/> halde gördüğün için buraya, beni görmeye ve bana yardım elini uzatmaya gelmen beni ne kadar sevindirdi, bilemezsin,” dedi. “Haklısın, Brunet, biliyor musun? Haklısın, yardıma ihtiyacım var. Ama senin yardımına... Karl Marx’ınkine değil. Seni daha sık görmek, seninle uzun uzun konuşmak isterim, bu mümkün değil mi?”</p>
			<p>Brunet gözlerini ondan kaçırdı.</p>
			<p>“Ben de isterim,” dedi. “Ama o kadar az<a id="GBS.0150.01"/> vaktim oluyor ki.”</p>
			<p>Mathieu düşündü: “Gayet tabii. Bu sabah bana acımıştı, ben onun duygularını ters çevirdim. Şimdi gene birbirine yabancı iki insan olduk. Onun değerli vakti üzerinde benim en küçük bir hakkım yok artık...” Düşünmeden, söyleyiverdi:</p>
			<p>“Brunet, unuttun mu? Sen benim en iyi arkadaşımdın.”</p>
			<p>Brunet kapının tokmağıyla oynuyordu.</p>
			<p>“Ya bugün buraya niçin geldim sanıyorsun?<a id="GBS.0150.02"/> Eğer önerimi kabul etseydin, birlikte çalışabilecektik...”</p>
			<p>Sustular. Mathieu, “İçi içini yiyor,” diye düşündü, “bir an önce gitmek istiyor.” Brunet, ona bakmadan devam etti.</p>
			<p>“Ben seni severim,” dedi, “seni beğenirim de. Yüzünü, sesini, ellerini severim, sonra aramızda anılar var. Ama ne yapalım ki bu, işimiz açısından hiçbir anlama gelmez şu anda benim dostlarım, Parti arkadaşlarımdan<a id="GBS.0150.03"/> ibarettir. Onlarla ortak olduğumuz, paylaştığımız tüm bir dünya var aramızda.”</p>
			<p>Mathieu, “Benimle aranda paylaşılmış bir şey kalmadığına mı inanıyorsun?” diye sordu.</p>
			<p>Brunet yanıt vermeden omuzlarını kaldırdı. Bir sözcük, yalnızca küçük bir kelime söyleyebilirdi ve Mathieu o kelimeyle her şeyi yeniden bulmuş olurdu, Brunet’nin dostluğunu, yaşaması için gerekli nedenleri. Bu uyku kadar rahat,<a id="GBS.0150.04"/> uyuşturucu, unutturucu bir şeydi. Mathieu birden ayıldı, “Seni tutmayayım,” dedi. “Vaktin oldukça beni görmeye gel.”</p>
			<p>“Elbette. Sen de, eğer fikrini değiştirecek olursan, iki satır yazarsın bana.”</p>
			<p>“Tabii,” dedi Mathieu.</p>
			<p>Brunet kapıyı açmıştı. Mathieu’ye gülümsedi ve çıktı. Mathieu, “En iyi arkadaşımdı,” diye düşündü.</p>
			<p>Gitmişti. Bir gemici gibi elini kolunu sallayarak, yalpa vura<a id="GBS.0150.05"/> vura sokaklardan yürüyordu ve sokaklar birer birer gerçekleşiyordu. Ama odanın gerçekliği onunla birlikte yok olmuştu. Mathieu baştan çıkarıcı yeşil koltuklarına, iskemlelerine, yeşil perdelerine baktı; “Gelip benim koltuklarıma oturmayacak, parmakları arasında sigarasını çevirerek perdelerime bakmayacak,” diye düşündü; oda, yoldan otobüsler geçtikçe titreyen yeşil bir aydınlıktan ibaretti. Mathieu<a id="GBS.0151.01"/> pencereye doğru yürüdü, parmaklığa yaslandı. Düşünüyordu: “Kabul edemezdim,” ve arkasında oda kıpırtısız, durgun bir su gibiydi, yalnızca başı suyun dışındaydı, sokağa bakarak düşünüyordu: “Gerçek mi? Gerçekten kabul edemez miydim?” Uzakta bir küçük kız ip atlıyordu, ip başının üstünde kocaman bir kulp gibi halkalanıyor, sonra ayaklarının altında toprağı savuruyordu. Bir yaz ikindisi: Işık, sonsuz<a id="GBS.0151.02"/> bir gerçek gibi soğuk ve hareketsiz, sokağa, damların üzerine yığılıp kalmış. “Bir serseri, bir hayvan olmadığım kesin mi? Koltuk yeşil, ip kızın başının üstünde bir kulba benziyor, bunlar tartışılmayacak kadar gerçek. Ama iş insanlara geldi mi, her şey tartışılabilir, onların yaptıkları anlatılır, açıklanır, ister yüksek sesle, ister alçak sesle. Reddettim, çünkü özgür kalmak istiyorum: İşte bunu<a id="GBS.0151.03"/> böyle açıklayabilirim. Ya da, birtakım inançlarım var, diyebilirim; yeşil perdelerimi seviyorum, akşamları balkonumda oturup hava almayı seviyorum ve bunların değişmesini istemiyorum, diyebilirim; kapitalistlere kızmaktan hoşlanıyorum, onların yok edilmesini istemiyorum, çünkü onlar yok olursa kızacak bir şeyim kalmayacak; öfkeli ve yalnız yaşamaktan, hayır demekten, her zaman, her şeye hayır<a id="GBS.0151.04"/> demekten hoşlanıyorum ve yaşanabilir bir dünya kurulmasından korkuyorum, çünkü orada evet demekten ve başkaları gibi hareket etmekten gayrı yapacak bir işim olmayacak, diyebilirim. Yüksek sesle ya da alçak sesle: Ama kararı kim verecek? Brunet kararını verdi: O benim bir serseri, bir hayvan olduğumu düşünüyor. Jacques da. Daniel de. Hepsi benim serserinin, hayvanın biri olduğumda kararlı. Zavallı<a id="GBS.0151.05"/> Mathieu, boku yedi o, serseri oldu, ipsizin biri oldu. Ben, onlara, hepsine karşı, ne yapabilirim? Karar vermek gerek ama neye karar vereceğim?”</p>
			<p>Az önce hayır dediği zaman kendini içten sanıyordu, acı, ıstırap veren bir heyecan ta kalbinden yükselmişti. Ama kim, kim bu kör edici aydınlıkta heyecanın en küçük bir zerresini bile içinde saklayabilirdi? Bu bütün umutların sona erdiği ışıktı, dokunduğu<a id="GBS.0152.01"/> her şeyi sonsuzluğa mahkûm ediyordu. Küçük kız sonsuzluğa kadar ip atlayacak, ip sonsuzluğa dek başının üstünde bir kulp gibi halkalanacak, sonra ayaklarının altındaki toprağı sonsuzluğa dek savuracaktı. Mathieu sonsuzluğa kadar seyredecekti onu. Neye yarardı ip atlamak? Neye yarardı? Özgür olmaya karar vermek neye yarardı? Bu aynı ışığın altında insanlar, Madrid’de, Valencia’da pencerelerinin<a id="GBS.0152.02"/> demirine yaslanmış, sonsuz ve kimsesiz sokaklara bakarak, “Neye yarar?” diye düşünüyorlardı. “Savaşa devam etmek neye yarar?” Mathieu odasına döndü ama ışık onun ardı sıra içeri girmişti. “Koltuğum, eşyam.” Masasının üzerinde yengeç biçiminde bir kül tablası vardı. Mathieu onu canlıymış gibi iki parmağıyla tutarak kaldırdı: “Yengeç biçiminde bir tabla. Neye yarar? Neye yarar ki?” Yengeci masanın<a id="GBS.0152.03"/> üzerine bıraktı ve karar verdi: “Ben sıfırı tüketmişim.”</p>
			</section>
  <div style="display:none;"><a id="GBS.0152.04"/></div></body>
</html>