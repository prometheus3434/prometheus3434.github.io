<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Akıl Çağı</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:2760bda4-a9d0-9308-1688-1ad431659f20"/>
	</head>
	<body xmlns:epub="http://www.idpf.org/2007/ops" class="chapter" epub:type="chapter"><div style="display:none;"><a id="GBS.0100.01"/></div>
    <section>
      <h1 class="baslik">VII</h1>
			<p>Daniel, aynanın karşısında, beline kadar çıplak, tıraş oluyordu.</p>
			<p>“Bu iş bu sabahlık,” diye düşündü, “öğleyin her şey bitmiş olacak.” Bu dümdüz, sıradan bir niyet değildi: Bu niyet, şimdiden oradaydı, elektriğin ışığında, tıraş makinesinin zor duyulan sesindeydi; onu uzaklaştırmak ya da bir an önce bitsin diye, yakına getirmek olanaksızdı. Bunu yaşamak gerekti, o kadar! Saat<a id="GBS.0100.02"/> daha yeni ona geliyordu; ama öğle şimdiden odada hazırdı, yusyuvarlak ve hareketsiz; bir göz gibi. Bundan öte solucan gibi kıvrılan herhangi bir öğle sonundan başka bir şey yoktu. Çok az uyumuştu, gözlerinin içi yanıyordu ve dudağı uçuklamıştı: üzerinde beyaz bir noktayla küçük bir kırmızılık. Şimdi, ne zaman içse, böyle oluyordu. Daniel birden duralayarak dinledi: Hayır, sokaktan gelen seslerdi<a id="GBS.0100.03"/> bunlar. Dudağındaki kırmızı ve cerahatli noktaya baktı –gözlerinin altında morumsu halkalar vardı– ve düşündü: Kendimi tüketiyorum. Uçuğun kenarında dokunmadan dolaşabilmek için tıraş makinesini çenesinde büyük bir dikkatle gezdiriyordu: Dudağının hemen yanında, küçük bir dairenin içinde siyah siyah kıl dipleri kalıyordu ama çaresiz... Daniel böyle yaralardan, sivilcelerden çok rahatsız olurdu.<a id="GBS.0100.04"/> Aynı anda, tekrar durdu, dinledi: Odanın kapısını, daha iyi duyabilmek için aralık bırakmıştı. “Bu kez kurtulamayacaksın,” diye söylendi.</p>
			<p>Hafif, çok hafif bir ses, hemen de duyulamayacak kadar hafif bir hışırtı oldu; Daniel, elinde tıraş makinesi, fırlamıştı bile, kapıyı ani bir hareketle ardına kadar açtı. Ama geç kalmıştı: Çocuk kaçmıştı; kaçmış, merdivenin loş bir köşesine saklanmış, heyecanla,<a id="GBS.0100.05"/> nefesini tutarak bekliyordu. Daniel eşikte, ayaklarının arasında bir demet çiçek buldu; yüksek sesle, “Kuş beyinli yumurcak!” diye söylendi. Kapıcının kızıydı mutlak. Selam verdiği zamanki o eteği peteği şaşırmış hali yeterdi. On beş gündür böyleydi: Okuldan gelir gelmez Daniel’in kapısına bir kucak çiçek bırakıyordu. Karanfilleri bir tekmede merdivene kadar savurdu. “Bir gün, ta öğleye kadar<a id="GBS.0101.01"/> kapının arkasında bekleyeceğim. Onu başka türlü enseleyemem.” Ona, beline kadar çıplak görünecek ve dik dik bakacaktı. “O benim yüzüme gözüme bayılır. Çünkü oturup hayal kuruyordur; ama böyle, göğsümdeki kılları da görünce dehşete düşer!”</p>
			<p>Kapıyı kapadı, tıraşa devam etti. Aynadaki hayaline; hafifçe morarmış, solgun yanaklarıyla, kederli soylu yüzüne bakarak, “İşte onları kışkırtan bu,” diye<a id="GBS.0101.02"/> düşündü. Solgun, soylu bir yüz: bir aziz, bir ermiş yüzü. Marcelle ona, “Benim ermişim!” diyordu ve Daniel şimdi, o ergenlik çağının coşkunluğuyla gözü dönmüş küçük orospuya, ermiş olmadığını kanıtlamak zorundaydı. Sinirli, “Azgın karılar,” diye düşündü. Sonra aynaya sokularak, tıraş makinesinin ustaca bir hareketiyle uçuğun tepesindeki beyazlığı koparıverdi. Kadınların ayılıp bayıldıkları bu suratı<a id="GBS.0101.03"/> azıcık karıştırmak tatlı bir şaka olacaktı: “Yaralı bereli bir yüz, gene de bir şeyler söyleyen bir yüzdür. Hem belki böyle olursa bu surattan çabucak usanırım.” Aynaya biraz daha sokuldu, kendini hiç zevk duymadan seyretti. “Güzel olmayı severim ama,” diye mırıldandı. Yorgun görünüyordu. Kalçalarının üzerindeki etleri çimdikleyerek, “Kilo vermeli,” diye düşündü. Dün gece, Johnny’s’te tek başına<a id="GBS.0101.04"/> yedi bardak viski içmişti. Sabahın üçüne kadar yerinden kalkmaya cesaret edememişti; çünkü kalkmak; eve dönmek, kafayı yastığa koymak ve koyar koymaz da, yarın gene sabah olacağını bile bile karanlık bir yokluğa doğru yuvarlanmak demekti. Daniel, eski İstanbul’daki köpekleri düşündü: Hayvanları sokaklarda kovalar, yakalayıp kocaman sepetlere doldurur ve ıssız bir adaya bırakırlarmış. Köpekler<a id="GBS.0101.05"/> orada birbirine saldırır, birbirlerini parçalar ve yermiş; ulumalarını denizin rüzgârı ta gemicilerin kulaklarına kadar götürürmüş. “Oraya bırakılması gereken, köpekler değildi halbuki.” Daniel köpek sevmezdi. Kalktı, krem rengi ipek gömleğini ve gri flanel pantolonunu giydi, kravatını dikkatle seçti: Bugün yeşil çizgili kravatını takacaktı, çünkü yüzü çok soluktu. Sonra pencereyi açtı ve sabah, odasına<a id="GBS.0102.01"/> doldu; ağır, boğucu, vaktinden önce ısınmış bir sabah. Daniel birkaç saniye bu hareketsiz sıcağa kendini koyuverdi, sonra çevresine baktı; odasını, kişiliksiz olduğu ve insanı bağlanmaya, sevmeye zorlamadığı için seviyordu: dört çıplak duvar, iki koltuk, bir sandalye, bir masa, bir dolap, bir yatak; herhangi bir otel odası gibi. Daniel’in eski ve sevilmiş günlerinden kalma ufağı tefeği yoktu.<a id="GBS.0102.02"/> Odanın ortasında açık duran kocaman sepete gözü ilişince başını çevirdi. “Bugüne hazırlık...” diye söylendi.</p>
			<p>Daniel’in saati onu yirmi beş geçiyordu, Mutfağın kapısını araladı, hafif bir ıslık çaldı. Önce Scipion göründü; kırmızımsı sarı ve beyaz tüylüydü. Ciddi gözlerle Daniel’e baktı, ağzını bir karış açıp esnedi ve sırtını kamburlaştırarak gerindi. Daniel diz çöktü, hayvanın burnunu sevgiyle<a id="GBS.0102.03"/> okşadı. Gözleri hafifçe aralık, kedi mırıldanıyor, Daniel’in kolunu yumuşak ayaklarıyla ovuyordu. Daniel kediyi ensesinin derisinden tutup kaldırdı, sepete koydu. Scipion bir an şaşırdı ama karşı koymadan kıvrılıp yattı. Malvina sonra geldi; Daniel Malvina’yı ötekiler kadar sevmiyordu, çünkü yalancı ve yüze gülücüydü. Daniel’in kendisini gördüğünü fark edince mırıldanmaya, kafasını kapının kenarına<a id="GBS.0102.04"/> sürterek nazlanmaya başladı. Daniel hayvanın tombul ensesini kaşıdı, Malvina sırtüstü yatarak kısa bacaklarını havaya kaldırdı, Daniel elini onun uzun, siyah tüylerinin altında görünen memelerinin arasına sokarak okşadı. Şarkı söyler gibi, “Oooh. Oooh,” diye mırıldanıyordu, kedi başını zarif bir hareketle çevirerek bir yandan bir yana yuvarlandı. Daniel, “Öğleye kadar bekle...” diye düşündü.<a id="GBS.0102.05"/> O zaman... Sonra hayvanı dört ayağından yakalayarak sepete, Scipion’un yanına bıraktı. Malvina bir an şaşmış göründü, sonra ilgisiz bir tavırla Scipion’un yanına uzandı, mırıldanmaya devam etti.</p>
			<p>Daniel, “Popée!” diye seslendi. “Popée, neredesin?” Popée çağrıldığı zaman gelmezdi. Daniel onu bulmak için mutfağa girdi, kedi onu görünce havagazı fırınının üzerine atladı. Bu, sağ yanında boydan<a id="GBS.0103.01"/> boya bir yara iziyle iri bir sokak kedisiydi. Daniel soğuk bir kış gecesi, Lüksemburg’da, bahçe kapılarının kapandığı saatte bulmuş, eve getirmişti. Huysuz ve kendini beğenmişti, ikide bir Malvina’ya saldırır, dişlerdi. Daniel, Popée’yi seviyordu. Hayvanı kollarına aldı, kedi ensesindeki tüyleri kabartarak başını içeri çekmişti, ürkmüş bir hali vardı. Elini uzatarak hayvanın burnunu okşadı, Popée<a id="GBS.0103.02"/> bu eli yarı şaka, yarı öfkeli ısırır gibi yaptı. O zaman Daniel onun kabadayı ensesini sıktı, hayvan iri başını ona doğru kaldırdı. Horuldamıyordu, Popée hiç horuldamazdı zaten ama ta gözlerinizin içine bakardı. Daniel, “İnsan şaşırıyor,” diye düşündü; ta gözlerinin içine bakan bir kedi. Aynı anda, hayvanın çaresiz bir korkuyla dehşet içinde olduğunu hissederek gözlerini onun iri gözlerinden kaçırdı.<a id="GBS.0103.03"/> Ötekiler, öbür ikisi, sepette, horuldayarak, aptalca bir keyifle, kıvrılıp yatmışlardı; ağustosböcekleri gibi. Daniel sepettekilere kötü bir rahatlıkla baktı: Miskin keratalar. Malvina’nın pembe memelerini düşündü. Ama Popée’yi sepete sokmak başlı başına bir meseleydi: Hayvanı arkasından itmek zorunda kaldı. Popée ani bir saldırıyla başını arkaya çevirerek hırladı ve tırmaladı. “Yaa öyle mi?”<a id="GBS.0103.04"/> diye söylendi Daniel ve kediyi ensesiyle arka ayaklarından sımsıkı tutarak zorla öne eğdi, sepet Popée’nin sivri tırnaklarıyla çıtır çıtır ses verdi. Kedi bir an, dehşet ve şaşkınlık içinde hareketsiz kaldı, Daniel bu kısacık andan yararlanarak çabucak kapağı kapadı. Sonra, “Öfff be!” dedi. Eli biraz acıyordu, ufacık bir acı, gıdıklanma gibi bir şey. Doğruldu ve sepete alaylı bir zafer duygusuyla<a id="GBS.0103.05"/> baktı: “Neyse kapattık!” Elinin üzerinde incecik, uzun, üç yırtık ve içinde, kendi içinde, tatsız bir acı vardı. Arkası kötü gelebilecek bir tatsız acı. Masanın üzerinden ip yumağını aldı, pantolonunun cebine soktu.</p>
			<p>Tereddüt ediyordu, “Yol epeyi, sıcaktan pişeceğim,” diye söylendi. Flanel ceketini giymek isterdi ama zararı yok, zaten her istediğini yapmaya alışık değildi, üstelik bu sıcakta,<a id="GBS.0104.01"/> elinde koca bir sepet ve o kalın ceketle kan ter içinde yürümek gülünç olurdu. Gülünç... Bu düşünce onu güldürdü, mayıstan beri sırtına giymediği tüvit ceketini aldı. Sepeti kulbundan tuttu. “Amma da ağırmış, pis hayvanlar.” Kedilerin hakarete uğramış; kırılmış gururlarıyla öfkeden kuduruşları gözünün önüne geldi. “Demek ben işte bunu seviyormuşum,” diye düşündü. O putlaşmış sevgilileri kapaklı<a id="GBS.0104.02"/> bir sepetin içine hapsetmek yetmişti: Onlar birden, herhangi üç kedi oluvermişlerdi, gösteriş budalası ve aptal üç memeli hayvan, korkudan titreyen güçsüz, zavallı üç canlı. Kutsal bir yanları da yoktu, hiç yoktu. Kedi, “herhangi bir kediydi”. Kapıdan çıkarken bir an içi burkuldu ama aldırmadı; merdiveni inerken kendini sert ve kuru hissetti, içinde tuhaf bir yavanlık, bir tatsızlık vardı, çiğ etin<a id="GBS.0104.03"/> yavanlığı gibi bir şey. Kapıcı kadın oradaydı, gülümsedi. Daniel’i seviyordu, çünkü Daniel her zaman terbiyeli ve saygılıydı.</p>
			<p>“Bu sabah erkencisiniz, Mösyö Sereno.”</p>
			<p>Daniel kadına dikkatle bakarak, “Hasta olmanızdan korkmuştum, Madam,” dedi. “Dün gece eve çok geç döndüm, o saatte kapınızın altında ışık vardı.”</p>
			<p>Kapıcı, “Düşünün,” dedi. “O kadar yorgundum ki, elektriği söndüremeden uyuyup<a id="GBS.0104.04"/> kalmışım. Sonra birden kapıyı çaldığınızı işittim. Kendi kendime: ‘İşte Mösyö Sereno geldi,’ dedim. Çünkü dün gece sizden başka dışarı çıkan olmadı. Sonra ışığı söndürdüm. Saat üçü geçiyordu herhalde.”</p>
			<p>“Evet, aşağı yukarı.”</p>
			<p>Kadın, “Üüü,” dedi. “Koca da bir sepetiniz var.”</p>
			<p>“Kedilerim var içinde.”</p>
			<p>“Hasta mı yoksa zavallı hayvancıklar?”</p>
			<p>“Hayır, onları kız kardeşimin evine, Meudon’a<a id="GBS.0104.05"/> götürüyorum. Veteriner açık havaya ihtiyaçları var, dedi de...”</p>
			<p>Sonra ciddi bir sesle devam etti:</p>
			<p>“Kediler de verem olur, biliyor musunuz?”</p>
			<p>Kapıcı kadın, şaşırarak, “Verem mi,” dedi. “Öyleyse onlara çok iyi bakmak gerek.” Sonra, “Ama şimdi ev bomboş kalacak,” dedi. “Odanızı temizlerken onlarla oynamaya alışmıştım. Hele siz kim bilir nasıl arayacaksınız.”</p>
			<p>Daniel, “Hem de nasıl,<a id="GBS.0105.01"/> Madam Dupuy,” dedi.</p>
			<p>Kederli bir gülümseyişle kadına baktı, sonra yürüdü. “Bunak karı,” diye söylendi. “Piç gibi kaldı şimdi, her yukarı çıkışında hayvanlarla oynuyormuş demek. El sürme diye kaç kez uyardım. Elin kedilerine bakacağına, kendi kızına baksa daha iyi eder.” Kapıdan çıktı ve aydınlık, o insana batan, yakan çiy aydınlık, gözlerini kamaştırdı. Gözleri acıyordu ama bunun şaşacak bir<a id="GBS.0105.02"/> yanı yoktu; insan bir gece önce içti mi, ertesi sabah aydınlığa bakamazdı. Bir şey göremez olmuştu, alnının çevresinde demir bir çemberle, kör gözlerle aydınlığın içinde yüzüyordu. Birden, yerde gölgesini gördü: elinde sallanan koca sepetle kısa, güdük bir gölge. Daniel gülümsedi: Çok uzun boyluydu oysa. Gövdesini dikleştirerek daha da uzadı ama gölge, gene kısa ve şekilsiz kaldı; tıpkı bir şempanzeye<a id="GBS.0105.03"/> benziyordu. “Doktor Jekyll ve Mister Hyde. Yok, taksiye binmem. Dünya kadar vaktim var. Oraya kadar Mister Hyde’ın gölgesini göreceğim.” Oradan Charenton’a gidecekti. Charenton’un bir kilometre kadar uzağında Seine’in tenha, ıssız bir kıyısı vardı. “Son dakikada tornistan etmeyeceğim,” diye düşündü. “Bir bu eksik artık.” Orada Vitry Fabrikaları, Seine’in sularını adamakıllı kirletiyordu; simsiyahtı<a id="GBS.0105.04"/> sular ve üzerinde yeşilimsi, peltemsi lekeler yüzüyordu. Daniel kendini dinledi: İçi öylesine yumuşak, öyle rahattı ki, insana alışılmış bir şey gibi gelmiyordu. “İşte insanoğlu böyle,” diye düşündü. “Önce biri vardı, taş gibi sert ve kıpırtısız, sonra, onun altında, af bekleyen bir kurban vardı. İnsanın kendinden, bir başkasıymış gibi nefret edebilmesi ne tuhaf,” diye düşündü. Aslında bu<a id="GBS.0105.05"/> da yanlıştı: Ne düşünürse düşünsün, yalnızca bir Daniel vardı. Kendini suçladığı zaman insana, kendinden sıyrılıp çıkıyormuş; pis, bulanık bir uğultunun üstünde yükselip aşağıda kalanı yargılıyormuş gibi geliyordu; sonra bir anda yeniden yuvarlanıyor, aşağının çekişiyle savrularak insan gene kendine karışıyordu. “Boktan iş!” diye söylendi. “Kafayı çekmeli, başka çare yok.” Üç beş adım daha, hemen<a id="GBS.0106.01"/> orada, Tailledouce Sokağı’ndaki Championnet’de iki kadeh bir şey içebilirdi. Garson kırmızı tahtadan, fıçı biçimindeki masaların tozunu alıyordu. Sepeti bir kenara koydu ve taburelerden birine çöktü.</p>
			<p>Barmen, “Viski diyeceksiniz herhalde,” dedi.</p>
			<p>Daniel, sertlikle, “Hayır,” dedi.</p>
			<p>“İnsanları şemsiyeymiş ya da dikiş makinesiymiş gibi etiketleyip sıra sıra dizip ayırmak tutkularıyla Tanrı<a id="GBS.0106.02"/> hepsinin belasını versin,” diye düşündü. “Ben değilim... O da değilim, bu da değilim... Hiçbir zaman bir şey olmadım! Ama onlar gene de sizi kendi keyiflerince nitelendirip bir kutuya koyarlar. Bu bol bahşiş verir; öteki hergelenin biridir, insanı güldürür, ben de, her seferinde viski isterim!”</p>
			<p>“Bir cin fiz.”</p>
			<p>Barmen tek kelime söylemeden bardağı uzattı, korkmuştu anlaşılan. Daha iyi ya!<a id="GBS.0106.03"/> Bir daha buraya gelmem zaten, çok yılışık herifler. Cin-fizz de müshil gazozuna benziyor. Dilin üzerine tozlu, yapışkan bir şey gibi yayılıyor, sonra boğazda demir kokulu berbat bir acılık bırakıyor. “Hiç hoşuma gitmedi,” diye düşündü Daniel.</p>
			<p>“Büyük bir kadehle bana bir votka verin.”</p>
			<p>Votkayı içti ve ağzında bir ateş yağmuruyla bir an durdu, düşündü. “Hiç bitmeyecek herhalde,” diye mırıldandı.<a id="GBS.0106.04"/> Ama bunlar, her zamanki içi boş düşüncelerdi, karşılıksız çekler gibi. “Hiç bitmeyecek olan ne? Hiç bitmeyecek olan ne?” Bir çatırtı ve kısa bir miyavlama duyuldu. Barmen sıçradı.</p>
			<p>Daniel kısaca, “Sepette kediler var,” dedi.</p>
			<p>Kalktı, barın üzerine bir yirmi frank fırlattı ve sepeti aldı. Sepeti kaldırınca yerde, küçük, kırmızı bir leke görmüştü, kandı bu... “Ne halt ediyorlar içeride?” diye<a id="GBS.0106.05"/> düşündü. Ürkmüştü ama kapağı kaldırmak istemiyordu. Şimdi bu kapalı sepette yalnızca müthiş ve belirsiz bir korku vardı: Kapağı açtığı anda bu korku, birden kedilerinin şekline bürünecekti ve Daniel’in bunu görmeye cesareti yoktu. “Ya! Demek cesaretin yok ha? Ya ben şimdi o kapağı açıverirsem?” Ne var ki Daniel sokaktaydı ve gene kör olmuştu: yapışkan ve bembeyaz bir körlük; gözleriniz kaşınıyordu,<a id="GBS.0107.01"/> yalnızca ateş görüyorum sanıyor ve birden, sizden üç beş adım ötede birtakım evler gördüğünüzü fark ediyordunuz; sokağın ucunda yüksek mavi bir duvardan başka bir şey yoktu. “Böyle her şeyi görmek ne korkunç,” diye düşündü. Cehennemi de böyle tasarlıyordu: Her yeri, her şeyi delip geçen, dünyanın öbür ucuna kadar her şeyi ve kendi içinde her şeyi gören bir göz. Sepet elinde kımıldadı; içeride<a id="GBS.0107.02"/> kediler çırpınıyordu. Elinin bu kadar yakınında hissettiği bu müthiş korku, ona zevk mi, yoksa korku mu veriyor, kestiremiyordu Daniel. Hoş, ikisi de birdi ya aşağı yukarı. “Onları gene de rahatlatan bir şey var, kokumu alıyorlar, benim yanlarında olduğumu biliyorlar.” “Gerçekten,” diye düşündü. “Ben onlar için bir kokuyum. Ama bekleyelim.” Daniel biraz sonra bu tanıdık kokuyu taşımayacaktı, hiç<a id="GBS.0107.03"/> kokusuz; ona yeni bir koku verebilecek kadar içli ve duygulu olmayan bir insan kalabalığı arasında dolaşacaktı. Kokusuz, gölgesiz, hatta geçmişsiz, kendinden kopmuş ve geleceğe giden bir çırpınma halinde! Daniel birden kendini, kendi bedenini birkaç adım ötede, elindeki yük yüzünden hafifçe topallayarak yürür gördü; kendine doğru geliyordu, bir bakıştan ibaretti. Ama bir mağaza vitrini parladı ve<a id="GBS.0107.04"/> yaşam bir anda söndü. Daniel buruk ve yosunlu bir suyla doluyordu, bu su kendisiydi; Seine’in suyu da buruk ve yosunluydu, sepeti dolduracaktı ve kediler birbirlerini ısıracaklar, parçalayacaklardı. İçini koyu bir huzursuzluk doldurdu. “Saçma bir şey bu,” diye düşündü. Durmuş, sepeti yere bırakmıştı. “Başkalarına kötülük ederek kendinden öç almak. İşte bu; çünkü insanın gücü kendine yetmiyor.”</p><div style="display:none;"><a id="GBS.0107.05"/></div>
			<p>Sonra aklına gene İstanbul’un köpekleri geldi. Orada kocalarını aldatan kadınları da eskiden çuvallara koyar, vahşi kedilerle birlikte Boğaz’ın sularına fırlatırlarmış. Fıçılar, çuvallar ve kafesler: zindanlar. Daha beteri de varmış. Daniel omuz silkti. İşte gene içi boş bir düşünce... Trajedi oynamak istemiyordu, bir zamanlar çok oynamıştı Trajedi oynuyorsa insan, kendini çok ciddiye alıyor<a id="GBS.0108.01"/> demekti. Daniel artık hiç, ama hiçbir zaman kendini ciddiye almayacaktı. Otobüs birden göründü, Daniel şoföre işaret etti ve atladı.</p>
			<p>“Terminale.”</p>
			<p>Biletçi, “Altı bilet,” dedi.</p>
			<p>Seine’in suyu onları delirtecekti. Mor ışıltılı kahverengi su. Genç bir kadın yapmacık bir ciddiyetle karşısına oturdu, yanında küçük bir kız vardı. Küçük kız sepete merakla bakıyordu. “Pis yumurcak,” diye düşündü.<a id="GBS.0108.02"/> Birden sepet miyavladı ve Daniel, bir cinayet işlerken suçüstü yakalanmışçasına irkildi.</p>
			<p>Küçük kız, açık bir sesle, “Anne, bu ne?” diye sordu.</p>
			<p>Anne, “Şşştt...” dedi. “Mösyö’yü rahat bırak.”</p>
			<p>Daniel, “Sepette kediler var,” dedi.</p>
			<p>Küçük kız, “Onlar sizin mi?” diye sordu.</p>
			<p>“Evet.”</p>
			<p>“Neden sepete koydunuz onları? Nereye götürüyorsunuz?”</p>
			<p>Daniel, yavaşça, “Hastalandılar da,”<a id="GBS.0108.03"/> dedi.</p>
			<p>“Görebilir miyim kedilerinizi?”</p>
			<p>Anne, “Jeannine,” dedi, “çok oldun artık.”</p>
			<p>“Onları gösteremem, çünkü hastalıktan huyları bozuldu. Isırıyorlar.”</p>
			<p>Küçük kız tatlı ve inandırıcı bir sesle, “Bana bir şey yapmazlar,” dedi. “Ben onları severim.”</p>
			<p>“Öyle mi sanıyorsun?” Daniel alçak sesle, hızlı hızlı konuşuyordu: “Ben şimdi kedilerimi suya atıp boğacağım, neden biliyor musun?<a id="GBS.0108.04"/> Çünkü, dün, bana çiçek getiren küçük, senin gibi güzel bir kızın yüzünü parçaladılar da ondan... Şimdi küçük kıza camdan bir göz takacaklar... Yaaa!”</p>
			<p>Küçük kız, “Hiii!..” diye hafif bir çığlık attı, birkaç saniye sepete doğru baktı, sonra annesinin kucağına kapandı.</p>
			<p>Daniel’e öfkeli gözlerle bakan anne, “Haydi haydi,” diye çocuğu yatıştırmaya çalıştı. “Bak gördün mü, sana uslu otur diyorum,<a id="GBS.0108.05"/> söz dinlemiyorsun. Herkesle konuşulur mu? Mösyö şaka yaptı, haydi, kaldır başını, bir şey yok.”</p>
			<p>Daniel kadını aynı soğuk bakışla süzdü. “Benden nefret etti,” diye düşündü. Memnundu. Camların arkasından gri yüzlü evler gelip geçiyordu, kadının hâlâ kendisine baktığını hissediyordu. “Öfkeli bir anne! Bende nefret edilecek bir şey arıyor. Yüzümden gayrı tabii.” Kimse Daniel’in yüzünden nefret<a id="GBS.0109.01"/> edemezdi. “Giysimden de edemez, çünkü yeni ve temiz. Ha! Bak, belki ellerim...” Elleri geniş ve kısaydı, biraz kalınca parmaklarının üzerinde siyah tüyler de vardı. Ellerini dizlerinin üzerine koydu: “İşte buyrun bakın! İyice bakın!”</p>
			<p>Ama kadın çoktan savaştan çekilmişti: Gözlerini önünde bir noktaya dikmişti, dinleniyordu. Daniel onu açgözlü bir merakla seyrediyordu: Böyle kendilerini koyuverip<a id="GBS.0109.02"/> dinlenen insanlar, bunu nasıl yapabiliyorlardı? Sanki bütün bedeni, bütün ağırlığıyla kendi üzerine çökmüş, yığılmıştı. Bu başın içinde, kendi kendinden kaçmaya benzer bir küçücük düşünce, bir merak, bir kin, en ufak bir kımıldanma, bir ürperme bile yoktu: Yalnızca uykunun kalın, ağır varlığı hissediliyordu. Kadın birden uyandı, ani bir canlılıkla gözleri parladı:</p>
			<p>“Geldik,” dedi, “geldik.<a id="GBS.0109.03"/> Haydi çabuk, iki saatte kalkamıyorsun, insanın içi sıkılıyor...”</p>
			<p>Kızını elinden tuttu ve sürükledi. Küçük kız, inerken döndü ve sepete korkulu gözlerle baktı. Otobüs yürüdü, az ilerde tekrar durdu, insanlar gülüşerek Daniel’in önünden geçtiler.</p>
			<p>Biletçi, “Terminal!” diye bağırdı.</p>
			<p>Daniel sıçradı: Otobüs bomboştu. Kalktı ve indi. Burası küçük bistrolarıyla kalabalık bir alandı; birtakım<a id="GBS.0109.04"/> işçilerle kadınlar eski tip bir otomobilin çevresini sarmış, seyrediyorlardı. Kadınlar bir an durup Daniel’e şaşkın gözlerle baktılar. Daniel adımlarını sıklaştırdı ve Seine’e doğru inen küçük, pis bir sokağa saptı. Yolun iki yanında antrepolar ve sıra sıra fıçılar vardı. Sepet artık durmadan miyavlıyordu, Daniel koşmaya başladı: Suyun damla damla akıp gittiği bir kova taşıyordu sanki elinde...<a id="GBS.0109.05"/> Her miyavlama, bir su damlasıydı. Kova ağırdı. Daniel sağ elinden sol eline geçirerek alnının terini sildi. Kedileri düşünmemek gerekti. Ya! Demek kedileri düşünmek istemiyorsun? Ama düşünmek gerek, şart; yoksa iş çok kolay olurdu! Daniel, Popée’nin altın renkli gözlerini görür gibi oldu ve herhangi bir şey düşündü. Borsada önceki gün on bin frank kazanmıştı; Marcelle’i düşündü, gece Marcelle’i görmeye<a id="GBS.0110.01"/> gidecekti. Daniel acı acı güldü: Marcelle’i küçümsüyordu şu anda: “Birbirlerini sevmediklerini itirafa cesaretleri yok,” diye düşündü. Eğer Mathieu her şeyi olduğu gibi görebilse, bir karara varırdı; ama istemiyor, görmek istemiyor; çünkü yitirmek, kendini yitirmek istemiyor. O normal bir insan... Kediler, sanki bir yanları koparılmış gibi bağırmaya başlamışlardı. Daniel bir an aklını kaçıracağını<a id="GBS.0110.02"/> sandı. Sepeti yere bıraktı ve çılgın gibi tekmeledi. Sepette şiddetli bir debelenme oldu, sonra ses kesildi. Daniel, başında, kulaklarının arkasında buz gibi bir ürpermeyle öylece durdu. Antrepoların birinden işçiler çıkmıştı; tekrar, hızlı hızlı yürümeye başladı. İşte orası! Seine’in rıhtımındaki taş merdivenden indi, yere, bir katran fıçısıyla çerçöp arasına çöktü. Nehir, mavi göğün altında<a id="GBS.0110.03"/> sapsarıydı. Karşı rıhtımda fıçı yüklü, simsiyah salapuryalar yan yana dizilmiş, bekliyordu. Daniel güneş altında oturuyordu ve şakakları zonkluyordu. Suya, fosforlu gibi parlayan kocaman lekelerle parça parça, kabarmış, dalgalanan suya bakıyordu. Cebinden yumağı çıkardı ve çakısıyla uzun bir ip kesti, sonra kalkmadan, sol eliyle kaldırım taşlarından birini aldı. İpin bir ucunu sepetin sapına sıkı<a id="GBS.0110.04"/> sıkı bağladı, sonra öbür ucunu taşın çevresine birkaç kez dolaştırdı, üst üste düğümledi ve yere bıraktı: Acayip bir silah olmuştu bu. Daniel, sepeti sağ eliyle, taşı sol eliyle taşımak gerektiğini düşündü; ikisini aynı anda suya bırakacaktı. Sepet belki saniyenin onda biri kadar kısacık bir zaman, suyun yüzünde kalacaktı; ama sonra sert, kaba bir güç onu dibe çekecekti ve sepet, bir anda batıp<a id="GBS.0110.05"/> gidecekti. Daniel, “Hava çok sıcak,” diye düşündü, kocaman, kalın ceketine küfretti ama çıkaramazdı ceketi. İçinde, öteki çırpınıyor, yalvarıyor, rica ediyordu ve Daniel, öbür Daniel, haşin ve duygusuz, içindekinin iniltisini dinliyordu: “İnsan kendini bütünüyle öldürmeyi göze alamazsa, böyle bölük pörçük yapar bu işi...” Suya yaklaşıp veda edecekti: “Elveda, dünyada en çok sevdiklerim.” Ellerine<a id="GBS.0111.01"/> dayanarak biraz doğruldu ve iki yana bakındı: Sağında kıyı bomboştu, solda, uzakta bir balıkçı görünüyordu, güneşte durgun, simsiyah bir gölge gibiydi. Suyun anaforu dalga dalga ona kadar gidecekti ve balıkçı oltasına balık vurdu sanacaktı. Güldü ve alnında biriken teri silmek için mendilini cebinden çıkardı. Kol saatinin akrebiyle yelkovanı on bir yirmi beşi gösteriyordu. “On bir buçukta!” Bu inanılmaz,<a id="GBS.0111.02"/> unutulmaz dakikaları uzatmak gerekti, Daniel ikiye bölünmüştü şimdi, kendini kurşun renkli bir göğün altında, kıpkızıl bir bulutun içinde kaybolmuş hissediyordu, Mathieu’yü düşündü ve bir çeşit gururla, “Özgür olan benim,” diye mırıldandı. Ama bu gurur, kimseye ait olmayan bir gururdu, Daniel bir “kimse” değildi ki. On biri yirmi dokuz geçe, Daniel kalktı, o kadar dermansızdı ki, katran<a id="GBS.0111.03"/> fıçısına yaslandı. Tüvit ceketinde katran lekesi olmuştu, eğildi, baktı.</p>
			<p>Kumaşın karışık deseni üzerindeki siyah lekeyi gördü ve birden gerçekte bir “kimse” olduğunu anladı; evet, birisi: bir kimse: bir alçak! Kedilerini seven ve onları suya atıp gebertemeyen bir alçak, bir sünepe. Çakıyı açtı, eğildi ve ipi kesti. Tam bir sessizlik, hatta kendi içinde bile tam bir sessizlik vardı, kendi kendisiyle<a id="GBS.0111.04"/> konuşamayacak kadar kendinden utanmıştı. Sepeti tekrar yüklendi ve taş basamakları çıktı, kendi kendini lanetleyen, hor gören bir insana bakmamak için başını çevirip geçer gibiydi. İçinde hâlâ aynı sessizlik, aynı kuraklık... Merdiveni çıkıp kaldırıma ayak basar basmaz konuşmaya cesaret edebildi: “O kan damlası neydi?” Ama sepeti açıp bakamadı, topallayarak yürümeye başladı. Ben! Ben! Pis,<a id="GBS.0111.05"/> mundar, alçak! Ama içinde gene de ufacık bir sevinç vardı, Popée’yi kurtarmıştı.</p>
			<p>“Taksi!” diye bağırdı.</p>
			<p>Taksi önünde durdu.</p>
			<p>Daniel, “Monmartre Sokağı, 22,” dedi. “Şu sepeti yanınıza koyar mısınız?”</p>
			<p>Bedenini otomobilin sarsıntısına bıraktı. Kendini lanetleyecek kadar bile gücü yoktu. Sonra utanç ağır basmaya başladı ve apaçık kendini gördü: Hoş görülmesi olanaksız bir şeydi bu.<a id="GBS.0112.01"/> “Ne bütünüyle, ne ayrıntılarıyla,” diye acı acı güldü. Şoföre para vermek için davranınca cüzdanının dolu olduğunu gördü. Neşesiz bir sesle, “Para kazanmaya gelince, evet,” dedi. “Onu beceriyorum.”</p>
			<p>Kapıcı kadın, “Nihayet gelebildiniz, Mösyö Sereno,” dedi. “Şimdi sizi biri aradı, yukarı çıktı. Arkadaşlarınızdan biri, uzun boylu, böyle böyle omuzları var. Evde yok dedim, eh, öyleyse bir pusula<a id="GBS.0112.02"/> yazar kapının altından atarım, dedi.”</p>
			<p>Sepete baktı, “A,” dedi. “Kedileri geri getirmişsiniz.”</p>
			<p>Daniel, “N’apalım,” dedi. “Belki ayıp ama onlardan ayrılamadım.”</p>
			<p>Merdiveni çıkarken, “Mathieu’dür,” diye düşündü. Tam sırası şimdi. Bir başkasından nefret edebildiği için mutluydu.</p>
			<p>Üçüncü katın sahanlığında Mathieu’yü gördü.</p>
			<p>“Merhaba,” dedi Mathieu. “Seni görmekten umudu kesmiştim.”</p><div style="display:none;"><a id="GBS.0112.03"/></div>
			<p>Daniel, “Kedileri biraz hava aldırmaya çıkardım,” dedi. Yüzünde bir sıcaklık hissederek şaştı.</p>
			<p>Aceleyle, “Yukarı çıkmıyor musun?” diye sordu.</p>
			<p>“Çıkıyorum. Senden isteyeceğim bir şey var.”</p>
			<p>Daniel yan gözle baktı ve Mathieu’nün toprak rengi yorgun yüzünü gördü. “Berbat halde,” diye düşündü. İçinde ona yardım etmek isteği uyandı. Çıktılar. Daniel anahtarı kilide soktu, kapıyı açtı:</p><div style="display:none;"><a id="GBS.0112.04"/></div>
			<p>“Geç,” dedi. Elini Mathieu’nün omzuna koymuştu, hemen çekti. Mathieu, Daniel’in odasına girdi ve koltuklardan birine oturdu.</p>
			<p>“Kapıcının anlattıklarından bir şey anlayamadım,” dedi. Kedileri kız kardeşine götürdüğünü söyledi. “Kardeşinle barıştın mı?”</p>
			<p>Daniel’in içinde birden bir şey buz gibi oldu. “Nereden geldiğimi bilse ne yapardı?” diye düşündü. Arkadaşının insanın içine işleyen,<a id="GBS.0112.05"/> akıllı gözlerine baktı. Şu anda onu hiç sevmiyordu. “Doğru,” diye düşündü. O normal bir insan. Aralarında bir anda derin bir uçurum açılmış gibiydi. Güldü.</p>
			<p>“Ha, evet,” dedi. “Kız kardeşim... Bu, suçsuz küçük bir yalandan başka bir şey değildi.”</p>
			<p>Mathieu ısrar etmedi, etmeyeceğini biliyordu. Çünkü o, Daniel’i bir mitoman olarak kabul etmişti ve onu yalan söylemeye iten nedenleri sormazdı.<a id="GBS.0113.01"/> Bu davranış Daniel’i deli ediyordu. Mathieu sessizce sepete bakıyordu.</p>
			<p>Daniel, “İzin verir misin,” dedi.</p>
			<p>Şu anda tek düşüncesi sepeti açabilmekti. “O kan damlası neydi?” Düşünceli bir yüzle diz çöktü: “Kapağı açar açmaz üzerime atılacaklar.” Ve yüzünü, onlara kolaylık olsun diye, sepete biraz daha yaklaştırdı. Kapağı açarken düşünüyordu: Küçücük bir can sıkıntısı ona iyi gelir. Böylelikle<a id="GBS.0113.02"/> o her şeyi bilirim havalarından, bir an olsun vazgeçer. Popée homurdanarak sepetten fırladı, hışımla mutfağa gitti. Scipion da çıkmıştı, soylu ve ağırbaşlı hali gene üzerindeydi ama daha inanmışa benziyordu. Dolaba kadar hesaplı adımlarla yürüdü, durdu, sinsice çevresine baktı ve yatağın altına girdi. Malvina kımıldamıyordu: “Yaralanmış.” Sepetin dibinde serilmiş yatıyordu. Daniel parmağını çenesinin<a id="GBS.0113.03"/> altına soktu, başını zorla yukarı kaldırdı: Burnunun üzerine berbat bir tırmık yemişti ve sol gözü kapanmıştı ama artık kanamıyordu. Burnunun üzerinde siyahımsı bir kabuk vardı, çevresinde tüyler sert ve yapış yapıştı.</p>
			<p>“Ne var?” Mathieu ayağa kalkmıştı ve kediye ilgiyle bakıyordu. “Bir kediyle böyle uğraştığım için beni komik buluyor. Ama kedinin yerine bir saksı olsaydı, iş değişirdi tabii,<a id="GBS.0113.04"/> bilmem ne zamandan kalma bir saksı.”</p>
			<p>Daniel, “Malvina’nın suratı yırtılmış,” dedi. “Bunu Popée yapmıştır, delinin biri. Özür dilerim, Mathieu, bir dakika izin verirsen şu yarayı temizleyeyim.”</p>
			<p>Dolaptan bir şişe arnikayla biraz pamuk aldı. Mathieu onun gidiş gelişlerini bir an gözleriyle kovaladı, sonra bir ihtiyarın hareketiyle elini alnına götürdü, sıktı. Daniel, Malvina’nın yüzünü temizliyordu,<a id="GBS.0113.05"/> hayvan usulca debelendi.</p>
			<p>Daniel, “Uslu dur bakalım,” diyordu, “uslu dur! Şimdi... Şimdi bitiyor!”</p>
			<p>Mathieu’yü sıktığını, tedirgin ettiğini sanıyordu ve bu düşünceyle pamuğu daha da bastırıyordu. Ama bir ara başını kaldırdı ve Mathieu’nün kaskatı gözlerle uzaklara, boşluğa baktığını gördü.</p>
			<p>Daniel en yumuşak sesiyle, “Affedersin,” dedi. “Şimdi bitiyor. İyice temizlemek gerek, biliyor<a id="GBS.0114.01"/> musun, bu yaralar çok kolay iltihaplanır. Sıkılmıyorsun ya?” Ve en güzel gülümseyişiyle ona baktı.</p>
			<p>Mathieu ürperdi. Gülmeye başlamıştı, “İşine bak,” dedi. “Öyle gözlerini baygınlaştırıp bakmana gerek yok, sıkılmıyorum.”</p>
			<p>“Gözlerimi baygınlaştırıp bakıyorum ha!” Mathieu’ nün bu tepeden bakan hali insanı deli edebilirdi: “Beni tanıdığını sanıyor, küçük yalanlarımdan, gözlerimi baygınlaştırıp<a id="GBS.0114.02"/> baktığımdan söz ediyor. Hayır, tanıdığı falan yok! Ama beni etiketleyip bir kutuya koyarak gönül eğlendiriyor.”</p>
			<p>Daniel içinden gelerek güldü ve Malvina’nın başını usul usul, dikkatle kuruladı. Malvina gözlerini yummuştu, böyle, ilk bakışta, zevkle kendinden geçtiği sanılırdı, ama Daniel hayvanın acı çektiğini biliyordu. Sırtını dostça, sevgiyle okşadı.</p>
			<p>Ayağa kalkarak, “Tamam,” dedi. “Yarına<a id="GBS.0114.03"/> bir şeyi kalmaz. Öbür hergele de öyle bir tırnak atmış ki.”</p>
			<p>Mathieu, ilgisiz, “Popée mi,” dedi. “Kedi değil, kurt o.”</p>
			<p>Birden, “Marcelle gebe,” dedi.</p>
			<p>“Gebe mi!”</p>
			<p>Daniel’in şaşkınlığı kısa sürdü ama şimdi kahkahayla gülmemek için dudaklarını ısırıyordu. Demek buydu ha! Buydu demek! “Öyle ya,” diye düşündü. “O her ay ayın otuzu geldi mi, başlıyor kan işemeye. Üstelik fare gibi de doğurur<a id="GBS.0114.04"/> ha...” Kadını bu gece göreceğini düşünerek yüzünü buruşturdu. “Pöff... Dünyada elimi süremem ona.”</p>
			<p>Mathieu heyecansız, “Boka battık yani,” dedi.</p>
			<p>Daniel ona baktı ve, “Haklısın,” dedi, “anlıyorum!” Sonra, arnika şişesini yerine koymak için çabucak kalkıp arkasını döndü. Yüzüne karşı gülmekten korkuyordu. Annesinin nasıl öldüğünü düşünmeye çalıştı, bu onu böyle durumlarda kurtarırdı. Bir<a id="GBS.0114.05"/> iki sarsıntı ve titremeyle tehlikeyi geçiştirirdi. Mathieu, Daniel’in sırtından, ciddi sesiyle anlatmakta devam ediyordu.</p>
			<p>“Beni asıl şaşkına çeviren,” dedi, “bunu sorun yapması. Sen Marcelle’i çok görmedin, iyi tanımazsın, bir çeşit Valkyrie’dir<a class="si-noteref" epub:type="noteref" href="#s7" id="ref_s7">7</a> o.” İyi niyetle ilave etti: “Bir ev Valkyriesi. Bu, onun için gerçek bir felaket oldu.”</p>
			<p>Daniel, sevecen bir yumuşaklıkla, “Evet,” dedi, “senin<a id="GBS.0115.01"/> için de keyifli bir şey değil herhalde, yanına bile sokulamazsın. Ben olsam, iğrenirim. Bence bu, aşkı öldürür.”</p>
			<p>“Ona âşık değilim artık,” dedi Mathieu.</p>
			<p>“Değil misin?”</p>
			<p>Daniel gerçekten şaşmıştı ve için için seviniyordu. “Bu gece cümbüş var,” diye düşündü.</p>
			<p>“Ona söyledin mi?”</p>
			<p>“Tabii söylemedim.”</p>
			<p>“Neden ‘tabii’? Bunu ona söylemen gerek. Başından savabilmek için...”</p>
			<p>“Hayır.<a id="GBS.0115.02"/> Onu başımdan savmaya niyetim yok.”</p>
			<p>“Eee?”</p>
			<p>Daniel eğleniyordu. Marcelle’i bir an önce görebilmek için içi içini yiyordu:</p>
			<p>“Eeee’si bu,” dedi Mathieu. “Değişen bir şey yok. Ben artık sevmiyorsam bunun suçu onda değil ki.”</p>
			<p>“Ya kimde, sende mi?”</p>
			<p>Mathieu sertçe, “Evet,” dedi.</p>
			<p>“Yani, gene kaçamaktan onu görmeye gideceksin, gene...”</p>
			<p>“Peki sonra? Ne demek istiyorsun?”</p>
			<p>“Demek<a id="GBS.0115.03"/> istiyorum ki,” dedi Daniel, “bu oyunu çok uzatırsan, sonunda ondan nefret etmeye başlarsın. Anladın mı?”</p>
			<p>Mathieu’nün yüzü ciddi ve kararlıydı.</p>
			<p>“Başının belaya girmesini istemiyorum.”</p>
			<p>Daniel, ilgisiz bir tavırla, “Eh,” dedi, “niyetin kendini harcamaksa, o başka.”</p>
			<p>Mathieu bu Hazreti İsa suratını takındı mı, Daniel ondan nefret ederdi.</p>
			<p>“Harcanacak neyim var zaten? Liseye derslere<a id="GBS.0115.04"/> gideceğim, ara sıra Marcelle’i göreceğim. İki yılda bir, bir öykü yazacağım. Zaten bugüne dek bütün yaptığım bundan ibaret değil mi?” Sonra Daniel’in onda ilk kez gördüğü acı bir gülümsemeyle ekledi. “Ben bir pazar şairiyim!.. Hem ben Marcelle’i seviyorum, onu görememek bana acı verir. Ne var ki, bu sevgi değişti, aileden birini sever gibi bir şey...”</p>
			<p>Sustular. Daniel, Mathieu’nün karşısındaki<a id="GBS.0115.05"/> koltuğa oturmuştu.</p>
			<p>Mathieu, “Bana yardım etmen gerekiyor,” dedi. “İşi halledecek birini buldum, para bulamadım. Bana beş bin kâğıt borç ver.”</p>
			<p>Daniel kararsız bir sesle, “Beş bin kâğıt...” diye tekrarladı.</p>
			<p>Ağzına dek dolmuş, şişmiş cüzdanı ceketinin cebindeydi, o domuz tüccarı cüzdanı; yalnızca açıvermek ve içinden beş tane banknot çıkartmak yeterdi. Mathieu eskiden ona kaç kere yardım<a id="GBS.0116.01"/> etmişti.</p>
			<p>Mathieu, “Yarısını sana ayın sonunda veririm,” dedi. “Üst tarafını 14 Temmuz’da, çünkü bayramda iki aylık birden alıyorum.”</p>
			<p>Daniel, Mathieu’nün kül rengi yüzüne bakarak, “Herifin başı dertte,” diye düşündü. Sonra kedileri düşündü ve kendini taş gibi sert hissetti.</p>
			<p>Üzgün bir sesle, “Beş bin frank,” dedi. “Ama kardeşim, bu kadar param yok ki benim... olsaydı! Çok üzüldüm vallahi...”</p><div style="display:none;"><a id="GBS.0116.02"/></div>
			<p>“Geçende bana çok iyi bir işin peşinde olduğunu söylemiştin.”</p>
			<p>“Ya, öyleydi ama o çok iyi iş, mükemmel bir kazık oldu sonunda... borsayı bilirsin. Hem, mesele apaçık ortada: Borçlarımdan başka hiçbir haltım yok.”</p>
			<p>Sesinde çok bir içtenlik yoktu, çünkü inandırmak istemiyordu. Ama Mathieu’nün inanmadığını görünce gene de öfkelendi: “S...tirsin gitsin! Kendini çok akıllı sanıyor, benim içimi<a id="GBS.0116.03"/> okuduğunu sanıyor, hayvan! Hem ben ne diye ona yardım edecekmişim? İşi gücü çevresindekilere çemkirmek.” Asıl dayanamadığı, katlanamadığı, Mathieu’nün bu en sıkıntılı anlarında bile yitirmediği doğal ve bütünlenmiş haliydi.</p>
			<p>“Pekâlâ,” dedi Mathieu. “Demek gerçekten yapabileceğin bir şey yok?”</p>
			<p>Daniel, “Bu kadar ısrar ettiğine göre çok ihtiyacı olmalı,” diye düşündü.</p>
			<p>“Yok ya,” dedi. “Çok<a id="GBS.0116.04"/> üzgünüm.”</p>
			<p>Mathieu’nün rahatsızlığını hissederek rahatsız olmuştu ama bu çok da kötü bir his değildi: İnsanın parmağında tırnaklarından birinin ters dönüvermesi gibi bir şey. Daniel, başkalarının zor durmada kalmasından hoşlanırdı.</p>
			<p>Üzüntülü bir sesle, “Acele lazımdı, değil mi? Başka birinden bulamaz mısın?” dedi.</p>
			<p>“Zaten, biraz da onun için ya... Jacques’tan almak istemiyorum.”</p>
			<p><a id="GBS.0116.05"/>Daniel hayal kırıklığına uğramıştı.</p>
			<p>“Öyle ya,” dedi, “Jacques var. Hiç kaygılanma, parayı cebinde bil!” Mathieu’nün cesareti kırılmış gibiydi:</p>
			<p>“Öyle değil,” dedi, “Jacques, bana on para vermemeyi aklına koymuş, bu şekilde bana iyilik ettiğini sanıyor: ‘Senin yaşında insan, bağımsız olmalı!’ diye de öğüt veriyor.”</p>
			<p>Daniel, ilgiyle, “Aaa,” dedi, “ama bu durumda mutlak verir.” Hafifçe dilini<a id="GBS.0117.01"/> çıkararak alt dudağını keyifle yaladı. İlk andan, o insanları çileden çıkaran rahat tavrı ve yapmacık iyimserliği yakalayabilmişti.</p>
			<p>Mathieu kızardı.</p>
			<p>“Ona parayı niçin istediğimi söyleyecek değilim, herhalde.”</p>
			<p>“Gerçekten,” dedi Daniel. Bir an düşündü. “O zaman geriye, memurlara borç para veren yerler kalıyor. Şunu da söyleyeyim ki, insan oralarda çoğu zaman tefecilerin kucağına düşer.<a id="GBS.0117.02"/> Ama sen buna aldırmazsın; eline para geçince, artık az çok demezsin, verirsin, biter gider.”</p>
			<p>Mathieu birden ilgilenmiş göründü ve Daniel canı sıkılarak onun biraz rahatlamış olacağını düşündü.</p>
			<p>“Kimdir o adamlar? İnsana parayı hemen verirler mi?”</p>
			<p>Daniel heyecanla, “Yo, hayır,” dedi. “Gene en azından bir on gün sürer: Soruşturma yapacaklar tabii.”</p>
			<p>Mathieu sustu, tartıyor gibiydi.<a id="GBS.0117.03"/> Daniel birden yumuşak bir hareket hissetti: Malvina dizlerine sıçramıştı, yumaklandı ve horuldamaya başladı. Daniel, tiksintiyle, “İşte kin tutmayan biri,” diye düşündü. Hayvanı kayıtsız bir elle hafif hafif okşamaya başladı. Ne insanlar ne hayvanlar ondan nefret edemezlerdi, belki o bön ve saf görünüşlü hareketsizliğinden, belki yüzündeki havadan. Mathieu zavallı, küçük hesaplarına gömülmüş, düşünüyordu:<a id="GBS.0117.04"/> O da nefret etmemiş, küsmemişti. Daniel hafifçe eğildi ve Malvina’nın başını kaşımaya başladı.</p>
			<p>Eli titriyordu. Mathieu’ye bakarak, “Aslında, sana bu parayı veremediğime sevinmem gerek,” dedi. “Düşünüyorum da: Sen ki her zaman özgür olmayı istersin, işte karşına özgür olduğunu kanıtlamana yarayacak bir fırsat çıktı.” Mathieu anlayamamıştı.</p>
			<p>“Özgür olduğumu kanıtlayacak bir fırsat mı?” diye<a id="GBS.0117.05"/> tekrarlayarak sordu.</p>
			<p>“Evet,” dedi Daniel, “Marcelle’le evlenmen yeter.”</p>
			<p>Mathieu kaşlarını çatarak baktı: Herhalde Daniel’in kendisiyle alay edip etmediğini anlamaya çalışıyordu. Daniel alçakgönüllü bir ciddiyetle bekliyordu.</p>
			<p>“Delirdin mi?” diye sordu Mathieu.</p>
			<p>“Neden? Bir kelimecik söyleyeceksin ve tamam, yaşantın baştan aşağı değişecek; bu insanın her zaman başına gelebilecek bir<a id="GBS.0118.01"/> şey değil!”</p>
			<p>Mathieu gülmeye başladı. Daniel, “İşi alaya alıp kurtulacak,” diye düşündü, keyfi kaçmıştı.</p>
			<p>Mathieu, “Boşuna,” dedi, “beni deneyemezsin. Hele şimdi...”</p>
			<p>Daniel, az önceki iyimserliğiyle, “Ne var,” dedi, “fena mı? İnsanın hiç istemediği bir şeyi yapması çok eğlencelidir. Bir başkası oluyormuş gibi gelir insana.”</p>
			<p>Mathieu alayla, “Hem de ne başka...” dedi. “İstersen, Lüksemburg<a id="GBS.0118.02"/> Bahçesi’nde ellerinden tutup dolaştırdığım zaman kendimi başka biri hissetme zevki için sana da üç tane çocuk çıkartayım! Ama haklı olduğun bir yanı da yok değil: Büsbütün boktan bir herif olup çıkabilsem, rahat edeceğim.”</p>
			<p>Daniel, “Yok,” diye düşündü. “O kadar değil! Sandığın kadar değil!”</p>
			<p>Sonra, “Gerçekten,” dedi, “büsbütün boku yemiş bir adam olmak çok da kötü bir şey olmasa gerek! Ama<a id="GBS.0118.03"/> nasıl, sonuna kadar... burnuna kadar boka batacaksın, anladın mı? Gömüleceksin. Dediğin gibi, evli barklı, çoluklu çocuklu bir adam. İnsan ne kadar rahat eder kim bilir.”</p>
			<p>Mathieu, “Biliyorum,” dedi. “O tarif ettiğin adamlara her gün rastlıyorum. Öğrencilerin babaları geliyor mesela. Dört çocuklu Okul  Aile Birliği Üyesi, boynuzlu herifler. Çok rahat görünüyorlar, kilisede kutsanmış gibi huzur<a id="GBS.0118.04"/> içindeler.”</p>
			<p>Daniel, “Kendilerine özgü bir de sevinçleri vardır onların,” dedi, “bakınca insanın başını döndürür. Peki sen? Sen kendini bir iyice tart bakalım: Bu sana gerçekten olmayacak bir şey gibi mi geliyor? Ben seni evli barklı bir adam olarak gözümün önüne getirebiliyorum: Altı aya kalmaz onlar gibi olursun. Besili, bakımlı, şakalar yapıp kahkahalar atan, pişmiş balık gözlü bir aile<a id="GBS.0118.05"/> babası. Ben o zaman bile senden tiksineceğimi sanmıyorum.”</p>
			<p>Mathieu, heyecansız, “Senden de bu beklenir zaten,” dedi. “Ama ben gene de ağabeyimden beş bin kâğıt istemeyi tercih ederim.”</p>
			<p>Kalktı. Daniel de Malvina’yı yere bırakarak davrandı. “Param olduğu halde vermediğimi biliyor,” diye düşündü. “Gene de benden nefret etmiyor. Bu heriflere ne yapmalı öyleyse?”</p>
			<p>Cüzdan yerindeydi, Daniel’in<a id="GBS.0119.01"/> elini atıvermesi yeterdi, ona, “Al bakalım ahbap, seni biraz işletmek istedim,” diyebilirdi. Ama kendi gözünde tekrar küçük düşmekten korktu.</p>
			<p>Kararsız, “Üzüldüm,” dedi. “Bir çare bulabilirsem, sana yazarım.”</p>
			<p>Mathieu’yü kapıya kadar geçirmişti.</p>
			<p>Mathieu, neşeli bir sesle, “Aldırma,” dedi, “kendini üzme. Başımın çaresine bakarım ben.”</p>
			<p>Kapıyı kapadı. Daniel onun çevik ayak seslerini<a id="GBS.0119.02"/> dinleyerek, “Bu iş bir daha düzelmemecesine koptu,” diye düşündü ve birden nefesi kesildi. Ama bu, bir anlık bir duyguydu, çok sürmedi. “Bir saniye bile o rahat, ölçülü, kendi kendisiyle barışık tavrını bozmadı,” diye düşündü. “Korkmuş, bombok olmuş ama bu yalnızca dışarıda. İçi gene rahat, gene huzurlu!” Aynaya dönerek güzel, solgun yüzünü seyretti. “Ama eğer Marcelle’le evlenmek zorunda kalsaydı,<a id="GBS.0119.03"/> bu değil beş bine, milyon papele değerdi,” diye söylendi.</p>
			</section>
			<section class="si-footnotes" epub:type="footnotes">
			<aside class="si-footnote" epub:type="footnote" id="s7"><a class="si-backref" href="#ref_s7">7</a>. İskandinav mitolojisinde, Tanrı Odin’in hizmetindeki savaşçı genç kızlar. Valkyrieler, dürüstlük, parlaklık ve altının yanı sıra kan dökmeyle ilişkilendirilir.</aside>
			</section>
  <div style="display:none;"><a id="GBS.0119.04"/></div></body>
</html>