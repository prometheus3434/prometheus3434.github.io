<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>Akıl Çağı</title>
		<link href="main.css" rel="stylesheet" type="text/css"/>
<meta name="Adept.resource" value="urn:uuid:2760bda4-a9d0-9308-1688-1ad431659f20"/>
	</head>
	<body xmlns:epub="http://www.idpf.org/2007/ops" class="chapter" epub:type="chapter"><div style="display:none;"><a id="GBS.0313.01"/></div>
    <section>
      <h1 class="baslik">XVI</h1>
			
			<blockquote class="alinti">
			<p>Bilmiyorsun sevmeyi, bilmiyorsun,</p>
			<p>Boşuna sana bel bağlayışım.</p>	
			</blockquote>
			
			<p>Üç Silahşörler Kahvehanesi, akşamın kararsız loşluğunda bütün ışıklarıyla parlıyordu. Yaşamın tadını keyfince çıkarabilenler terasta toplanmıştı, az sonra gece, binbir pırıltılı dantelini kahvehaneden kahvehaneye, vitrinden vitrine dolaştıracak ve bütün Paris’i örtüsünün altına alacaktı; insanlar,<a id="GBS.0313.02"/> müzik dinleyerek geceyi bekliyordu, mutluydular, ufukta beliren kızıl lekelerle ürpermiş, telaşlanmışlardı. Mathieu bu mutlu kalabalığın yanında geçti gitti, akşamın yumuşak heyecanı ona göre değildi. </p>
			
			<blockquote class="alinti">
			<p>Bilmiyorsun sevmeyi, bilmiyorsun,</p>
			<p>Boşuna hep çırpınıp ağlayışım.</p>	
			</blockquote>
			
			<p>Dümdüz, uzun bir sokak. Ardından, yeşil bir odada kinle, nefretle dolu bir küçücük bilinç, onu bütün<a id="GBS.0313.03"/> gücüyle itiyordu. Önünde, pembe bir odada hareketsiz bir kadın vardı, dudaklarında umut dolu bir gülümsemeyle onu bekliyordu. Bir saate varmadan o pembe odaya gizlice, sessiz adımlarla girecek ve o yumuşak umut, o bekleyiş, o hareketsiz aşk onu yutacak, yok edecekti. Bütün bir yaşam için, uzun, upuzun bir yaşam için. İnsanlar, bundan çok daha hafifi için kendilerini suya atıyorlardı.</p>
			<p>“Önüne<a id="GBS.0313.04"/> baksana ulan!”</p>
			<p>Mathieu, otomobilden kaçabilmek için kendini yana attı, ayağı kaldırımın kenarına takıldı ve kapaklandı; ellerinin üzerine düşmüştü.</p>
			<p>“Allah kahretsin!”</p>
			<p>Kalktı, avuçları ateş gibi yanıyordu. Çamurlu ellerine dikkatle baktı: Sağ el, birkaç sıyrıkla kızarmış, çamur içindeydi; sol el acıyordu. Çamur sargılara yapışmıştı. Gerçek bir öfkeyle, “Bir bu eksikti,” diye düşündü,<a id="GBS.0313.05"/> “bir bu eksikti!” Cebinden mendilini çıkardı, tükürüğüyle ıslattı, bir çeşit acımayla avucunu silmeye başladı; canı ağlamak istiyordu. Bir an boşlukta kalakaldı, kendine şaşkın gözlerle bakıyordu. Sonra gülmeye başladı. Kendine, Marcelle’e, İviç’e, gülünç ve budala beceriksizliğine, yaşamına, miskin, mızmız tutkularına gülüyordu; geçmiş umutlarını hatırlıyor ve gülüyordu, çünkü o umutlar burada<a id="GBS.0314.01"/> sona ermişti; burada, bu yere kapaklandığı için neredeyse ağlayacak olan ciddi, çok ciddi adamda; kendini hiç utanç duymadan, soğuk ve şehvetli bir alayla seyrediyordu, söylendi: “Bir de kendimi önemsiyorum ha!” Gülme kesildi, hıçkırır gibi birkaç kesik gülüşten sonra kesildi, gülecek kimse yoktu.</p>
			<p>Boşluk. Gövde, ağır, sıcak, ürpertili, boğazında, midesinde öfkenin yakıcı ıstırabı, ayaklarını<a id="GBS.0314.02"/> sürüyerek yürümeye başladı. Ama gövde boştu, içinde kimse yoktu artık. Sokaklar, bir su oluğu gibi boşalmıştı; daha biraz öncesine kadar bunları dolduran bir şey çekilmiş, yok olmuştu. Maddeler kalmıştı, el değmemişçesine ama demetleri çözülmüş kocaman sarkıtlar gibi gökten iniyor, masal sarayları gibi kişiliksiz yerden göğe yükseliyordu. Tüm o alışılagelmiş yakarışlar, günlük, basit gevezelikler<a id="GBS.0314.03"/> havada erimiş, susmuştu. Artık yalnızca bir insan geleceği vardı, ruhsuz maddelere doğru atılan ve onların aynasında binbir ayartıcı imgeye dönüşen bir insan geleceği... Gelecek ölmüştü.</p>
			<p>Gövde sağa döndü, üzerleri ışıkla çizgi çizgi olmuş buz dağlarının arasında, pis bir çatlağın dibindeki kıpırtılı ve aydınlık bir buluta daldı. Karanlık, ağır kütleler gıcırdayarak sürükleniyordu. Gözlerin<a id="GBS.0314.04"/> hizasında yaprakları benekli çiçekler sallanıp duruyordu. Bu dumanlı çatlağın derinliklerinde, bu çiçeklerin arasında cam gibi bir saydamlık kayıyor ve kendini buz gibi bir tutkuyla seyrediyordu.</p>
			<p>“Bugün alacağım...” Ve dünya yeniden var oldu: Birden gürültüyle bütün otomobilleri, insanları, aydınlık vitrinleriyle ve Mathieu kendini Départ Sokağı’nda buldu. Ama bu aynı dünya değildi ve o aynı<a id="GBS.0314.05"/> Mathieu değildi artık. Dünyanın ucunda, binaların ve sokakların ötesinde kapalı bir kapı vardı. Cüzdanını karıştırdı ve bir anahtar çıkardı. Orada, o kapalı kapı ve bu küçük yassı anahtar. Bunlar dünyadaki son varlıklardı, ikisi arasında yalnızca üst üste yığılmış mesafeler ve engeller vardı. “Bir saat sonra. Yürüyerek gitmeye vaktim var.” Bir saat: Oraya gidip o kapıyı açmaya yetecek kadar zaman;<a id="GBS.0315.01"/> o bir saatin ötesinde bir şey yoktu. Mathieu düzgün adımlarla yürüyordu, kendi kendisiyle barışıktı şu anda, kendini soğuk ve kötü hissediyordu. “Ya Lola hâlâ hasta yatıyorsa?” diye düşündü. Anahtarı cebine koydu ve karar verdi: “Ne olursa olsun, parayı ne olursa olsun alacağım!”</p>
			
			<hr class="h-margin"/>
			<p>Lamba soluk bir ışık veriyordu. Daracık, uzun pencerenin yanında, Marlene Dietrich’in resmiyle Robert Taylor’un<a id="GBS.0315.02"/> resminin arasında, üzerinde küçük, rutubet lekeleriyle dolu bozuk bir aynası olan bir takvim vardı.</p>
			<p>Daniel aynaya doğru yürüdü, dizlerini hafifçe kırarak eğildi ve aynada kravatının düğümünü düzeltti; bir an önce tümüyle giyinmiş olmak için acele ediyordu. Orada, kendi görüntüsünün ardında, odanın yarı karanlığında, aynanın beyaz ve yapışkan pisliğiyle hemen de görünmez olan Ralph’in ince,<a id="GBS.0315.03"/> kuru profilini gördü ve elleri titremeye başladı: Bu gırtlağı, sipsivri fırlamış sıska boynu sıkmak, onu parmaklarının arasında çatır çatır kırmak için delice bir arzu duydu. Ralph şimdi yüzünü aynadan yana çevirmişti, Daniel’in kendisini gördüğünden habersiz, tuhaf bir bakışla onu seyrediyordu. “Suratı katil suratına döndü,” diye düşündü Daniel, ürperdi –bu hem de bir şehvet ürpertisiydi–. “Hayvan,<a id="GBS.0315.04"/> yaralandı, benden nefret ediyor şimdi.” Kravatını düzeltmeye devam ederek oyalandı. Ralph hâlâ ona bakıyordu; Daniel, onları bağlayan bu tekrar tekrar ısıtılmış, kırk yıllık bir anı gibi eskimiş, bir çeşit mülkiyete benzer kıyasıya nefreti duymak ve tadına varmaktan mutluydu sanki; sanki bu onu temizliyordu, durulaştırıyordu. “Bir gün bu oğlanlardan biri beni arkamdan vurup gebertecek,” diye düşündü.<a id="GBS.0315.05"/> Çocuksu yüz, aynada büyüyecek, büyüyecek ve sonra her şey bitecekti; bu bir lanetlenmiş ölüm olacaktı, tam ona yakışacak bir şey.</p>
			<p>“Havlun yok mu?”</p>
			<p>Daniel’in elleri nemlenmişti.</p>
			<p>“Kovanın içinde vardır.”</p>
			<p>Kovanın içinde, pis, iğrenç bir havlu vardı. Daniel ellerini dikkatle kuruladı.</p>
			<p>“Bu kovada hiç su görmedim,” dedi. “İkiniz de sudan pek hoşlanmıyorsunuz galiba, yıkanıyor musunuz<a id="GBS.0316.01"/> ara sıra?”</p>
			<p>Ralph somurtkan bir yüzle, “Koridordaki muslukta yıkanıyoruz,” dedi.</p>
			<p>Bir sessizlik oldu, sonra oğlan, “Daha kolay oluyor,” dedi.</p>
			<p>Yatağın kenarına oturmuş, gövdesi öne eğik, sağ dizi havada, ayakkabısını giyiyordu. Daniel bu zayıf sırta, bu kısa kollu Lacoste gömleğinden çıkan genç, incecik, kasları yer yer kabarmış kola, yansız bir gözle baktı, “Tuhaf bir güzelliği var,”<a id="GBS.0316.02"/> diye düşündü. Ama o bu güzellikten nefret ediyor, iğreniyordu. Birkaç saniye daha, sonra dışarıda olacaktı Daniel ve bütün bunlar geçmişte kalacaktı. Ama o dışarıda olacakları, dışarıda kendisini neyin beklediğini biliyordu. Ceketini giyecekken durdu, omuzları, göğsü terle yapış yapıştı; ceketini giyerse keten gömleğinin nemli vücuduna yapışacağını düşünerek irkilmişti.</p>
			<p>Ralph’e, “Burası çok<a id="GBS.0316.03"/> sıcak,” dedi.</p>
			<p>“Çatının hemen altı da ondan.”</p>
			<p>“Saat kaç?”</p>
			<p>“Dokuz. Saat şimdi çaldı.”</p>
			<p>Gün yeniden doğana kadar öldürülecek on uzun saat var demekti. Yatmak istemiyordu. Yattığı zaman azap daha da dayanılmaz oluyordu. Ralph başını kaldırdı.</p>
			<p>“Mösyö Lalique,” dedi, “size bir şey sormak istiyordum. Bobby’ye tekrar o eczacının yanına dönmesini siz mi söylediniz?”</p>
			<p>“Dönmesini mi?<a id="GBS.0316.04"/> Hayır. Ona yalnızca bu kadar çabuk kapı dışarı edilmesinin sersemce bir şey olduğunu söyledim.”</p>
			<p>“Ha! O zaman başka! Bu sabah geldi, bana öyle dedi. Gidip özür dilemek gerekmiş, dedi, sizin, böyle yapmasını istediğinizi söyledi.”</p>
			<p>“Benim bir şey istediğim yok,” dedi Daniel, “hele gidip özür dile filan da demedim.”</p>
			<p>Bir an göz göze bakıştılar ve sinsi sinsi güldüler. Daniel ceketini giymek<a id="GBS.0316.05"/> istedi ama gene cesaret edemedi.</p>
			<p>Ralph eğilerek, “Ona, ne istersen yap, dedim,” diye anlattı. “Ne üstüme vazife benim, değil mi? Madem Mösyö Lalique söylemiş, dedim. Ama şimdi anlıyorum işin içyüzünü...”</p>
			<p>Sol ayakkabısının bağını öfkeyle, koparırcasına çekerek bağladı.</p>
			<p>“Ona bir şey söylemem,” dedi, “yararı yok ki. Alışmış bir kere, yalan söylemeden duramaz. Ama biri var ki... Bir elime<a id="GBS.0317.01"/> geçsin, anasını ağlatacağım onun.”</p>
			<p>“Eczacı mı?”</p>
			<p>“Evet. Ama moruğu değil, ötekini, o tüysüzü.”</p>
			<p>“Stajyer.”</p>
			<p>“Evet. O hayvanı. Bobby’yle benim için anlattıklarını unutmadım ben. Bobby, o kenef dükkâna kapılandım diye öyle koskoslanmasın. Ama dur, bir gece kapıda kıstırıp geberteceğim onu!”</p>
			<p>Kötü kötü güldü. Öfkeyle sarhoş olmuştu.</p>
			<p>“Ellerim cebimde, aptal aptal sırıtarak yanına<a id="GBS.0317.02"/> sokulacağım, ona: ‘Beni tanıdınız mı,’ diye soracağım. ‘Tanıdın, öyle mi? Memnun oldum! Öyleyse söyle bakalım, benim için neler uydurdun ha, neler uydurdun benim için? Ne yalanlar attın bakalım? Siz görün o zaman o pezevengi, ben bir şey söylemedim, ben bir şey yapmadım! Ha! Bir şey demedin ha! ‘Öyle mi? Al öyleyse!’ Güm! Bir tane çenesine, yere devirdiğim gibi ensesine bineceğim hayvanın, suratına,<a id="GBS.0317.03"/> pestilini çıkaracağım. Bobby’nin sevgili tüysüzünü...”</p>
			<p>Daniel alayla karışık bir iç ezilmesiyle ona bakıyordu. “Hepsi aynı,” diye düşündü. Hepsi aynıydı, Bobby’den başkası tabii, Bobby erkek değildi ki, o bir dişi hayvan, bir inekti yalnızca. Ötekiler, hepsi böyleydi işte. Her seferinde iş olup bittikten sonra vurup kırmaktan, birilerinin çenesini dağıtıp gebertmekten dem vururlardı. Ralph,<a id="GBS.0317.04"/> gözleri pırıl pırıl, kulakları kızarmış, elini kolunu sallayarak konuşuyordu, sert hareketler yapmak, bağırıp çağırmak gereğini duyduğu besbelliydi. Daniel birden içinde onu biraz daha yere vurmak arzusu duydu.</p>
			<p>“Ama,” dedi, “ya o, seni tepelerse?”</p>
			<p>“O mu?” Ralph nefretle tükürür gibi güldü: “Denesin bakalım. Oriental’in garsonuna bir sorun, ne diyecek? Otuzunu geçmiş bir herif... Pazıları<a id="GBS.0317.05"/> nah böyle vallaa! Beni dışarı çıkaracaktı aklı sıra. Aldı dersini, kuzu gibi oldu.”</p>
			<p>Daniel gülümsedi.</p>
			<p>“Çenesine bir yumruk salladın tabii...”</p>
			<p>“Hoh ho! Bir gidin sorun,” dedi Ralph. “Belki on kişi vardı bizi seyreden. Ona, ‘Dışarı gel istersen,’ dedim. Bobby vardı, bir de o iriyarı oğlan, hani geçende yanınızda görmüştüm, Corbin, mezbahada çalışıyor, işte o, o da vardı. Bana, ‘Bana<a id="GBS.0318.01"/> adamlığı sen mi öğreteceksin ulan?’ demez mi? Ha! Gözünün ortası budur diye bir tane ekledim önce, sonra döndüm, midesine doğru verdim yumruğu, verdim yumruğu... Böyle! Böyle!” Gözleri kızarmış, kavgayı taklit ederek boşluğa saldırıyordu. Döndü, eğildi, mavi keten pantolonun sımsıkı kavradığı küçük, sert kaba etlerini Daniel’e çevirmişti. Daniel öfkeden boğulacakmış gibi oldu, canı onu dövmek, öldürmek<a id="GBS.0318.02"/> istiyordu. “Burnundan kan işiyordu eşekoğlueşek,” dedi Ralph. “Bacaklarından yakaladığım gibi hoop yere!.. Neye uğradığını anlayamadı hayvan!”</p>
			<p>Korkunç gözlerle, geçmiş zaferin hatırasıyla sarhoş, sustu. Daniel, “Geberteceğim şunu,” diye düşündü. Anlattıklarına pek inanmıyordu; ama gene de Ralph’in otuzunu geçmiş bir adamı tartaklayabilmiş olması onuruna dokunmuştu. Gülmeye başladı.</p>
			<p>“Demek<a id="GBS.0318.03"/> kabadayılığa meraklısın,” dedi. “Ama bir gün biri çıkar, seni bir ıslatır ki dünyanın kaç bucak olduğunu o zaman anlarsın.”</p>
			<p>Ralph da güldü.</p>
			<p>“Kabadayılık merakında değilim,” dedi, “ama öyle irikıyım herifler vız gelir bana!”</p>
			<p>“Demek kimseden korkmazsın, ha!” dedi Daniel. “Kimseden korkmazsın, öyle mi?”</p>
			<p>Ralph kıpkırmızı olmuştu.</p>
			<p>“Daima en iriler en güçlü olmaz ki,” dedi.</p>
			<p><a id="GBS.0318.04"/>Daniel ona sokulmuştu, hafifçe iterek, “Ya sen,” dedi. “Sen güçlü müsün, göster bakalım! Hadisene!”</p>
			<p>Ralph bir an ağzı açık bakakaldı, sonra gözleri parladı.</p>
			<p>“Aa, sizle isterim,” dedi. “Ama şaka olsun diye tabii.” Sesi ıslık gibi çıkıyordu. “Kim güçlüymüş anlarız.”</p>
			<p>Daniel, onu kemerinden yakalayarak, “Hadi bakalım küçük,” dedi. “Göster kendini.”</p>
			<p>Ralph sert ve kıvraktı, kasları Daniel’in<a id="GBS.0318.05"/> parmaklarının arasından kayıyordu sanki. Sessizce itiştiler ve Daniel kesik nefesler almaya başladı, bir an kendini iri, şişman, koca bıyıklı bir orta yaşlı adam gibi hissetti. Ralph, onu yakalamış, ayaklarını yerden kesmişti; ama Daniel avuçlarını onun küçük yüzüne dayayarak tüm gücüyle itti. Ralph kollarını gevşetmek zorunda kaldı. Karşı karşıya, birbirlerine, nefretle bakarak, gülümseyerek,<a id="GBS.0319.01"/> nefes nefese durdular.</p>
			<p>Ralph acayip bir sesle, “Alay ediyorsunuz, ha!” dedi. “Benimle alay etmek istiyorsunuz.”</p>
			<p>Birden başını eğdi ve Daniel’e saldırdı. Daniel bir an şaşaladı ve iki büklüm oldu, oğlanı ensesinden yakaladı; ama nefes nefese kalmıştı. Ralph hiç de yorulmuş görünmüyordu. Yeniden kapıştılar ve odanın ortasında, öylece sessizce itişerek dönmeye başladılar. Daniel ağzında ateşli<a id="GBS.0319.02"/> ve buruk bir tat duydu. “Bu işi hemen bitirmeli, yoksa beni benzetecek,” diye düşündü. Oğlanı var gücüyle itti. Ralph kımıldamadı. Çılgın bir öfke Daniel’i delirtmişti. “Aşağılık herifim biriyim ben,” diye düşündü. Birden eğildi, Ralph’i belinden yakaladı, yatağın üzerine fırlattı ve aynı anda, kendini olanca ağırlığıyla oğlanın üzerine attı. Ralph çırpınıyor, yüzünü gözünü tırmalıyordu; ama<a id="GBS.0319.03"/> Daniel ellerini sımsıkı yakaladı ve şiddetle bastırarak şilteye gömdü. Ralph, üzerindeki bu orta yaşlı adamın ağırlığıyla kıpırdayamadan, güçsüz yatağa çivilenmiş yatıyordu. Daniel, onu kendinden geçerek seyretti. Ralph’in gözleri çılgın bir öfkeyle yanıyordu, şu anda çok güzeldi.</p>
			<p>Daniel kesik kesik nefes alarak, “Kimmiş en güçlü ha!” dedi. “Kimmiş?”</p>
			<p>Ralph hemen gülümsedi ve yapmacık bir<a id="GBS.0319.04"/> neşeyle, “Siz güçlüsünüz Mösyö Lalique,” dedi.</p>
			<p>Daniel, onu bıraktı ve ayağa kalktı. Kendini bitkin ve küçülmüş, alçalmış, düşmüş hissediyordu, kalbi iri iri çarparak, zorlukla konuştu:</p>
			<p>“Güçlüyüm ama şimdi... şimdi nefesim kesiliyor.”</p>
			<p>Ralph kalkmıştı, gömleğini pantolonunun içine sokuyordu ama o nefes nefese kalmamıştı. Gülmeye çalıştı, gözlerini Daniel’in bakışlarından kaçırıyordu.</p><div style="display:none;"><a id="GBS.0319.05"/></div>
			<p>“Nefesin önemi yok,” dedi, “aslan dövüşçü! Nefes, antrenman işi...”</p>
			<p>“Kendini iyi koruyorsun, iyi vuruşuyorsun,” dedi Daniel. “Ama aramızda kilo farkı var.”</p>
			<p>Karşılıklı, kaçamak gözlerle bakışarak güldüler. Daniel, Ralph’i boğazından yakalamak ve suratına olanca hızıyla vurmak arzusuyla kıvranıyordu. Ceketini giydi, keten gömleği ıslak vücuduna yapıştı.</p>
			<p>“Hadi bakalım,” dedi, “ben<a id="GBS.0320.01"/> gidiyorum.”</p>
			<p>“Güle güle Mösyö Lalique.”</p>
			<p>“Odada bir yere senin için bir şey sakladım,” dedi Daniel. “Ara bakalım, bulabilecek misin?”</p>
			<p>Kapı arkasından kapandı. Daniel, merdiveni titreyen dizleriyle ağır ağır indi. “Önce bir gidip yıkanayım,” dedi, “tepeden tırnağa bir yıkanayım.” Tam sokak kapısından çıkarken aklına bir şey geldi, birden durdu. Sabah tıraş olmuş ve keskin usturayı öylece,<a id="GBS.0320.02"/> açık şöminenin üzerinde unutmuştu.</p>
			
			<hr class="h-margin"/>
			<p>Mathieu kapıyı itince bir yerlerde ince, yumuşak bir çıngırak sesi duyuldu: “Sabah bu zili fark etmemişim ya da akşam, saat dokuzdan sonra işletiyorlar zili,” diye düşündü.</p>
			<p>Yandaki camlı kapıya gizlice baktı ve bir karartı gördü. Odada biri vardı. Anahtarların asılı olduğu tablaya doğru telaşsız adımlarla yürüdü. Üzerinde “21” yazılı çivide bir<a id="GBS.0320.03"/> anahtar sallanıyordu. Mathieu anahtarı aldı ve cebine attı, sonra döndü ve merdivene doğru gitti. Ardında bir kapı açılmıştı. Şimdi seslenecekler, diye düşündü Mathieu. Korkmuyordu, oyunun bir kısmıydı bu.</p>
			<p>Sert bir ses, “Kim var orada?” diye bağırdı. “Hey, nereye gidiyorsunuz?”</p>
			<p>Mathieu döndü. Uzun boylu, zayıf, gözlüklü bir kadındı. Kuşkulu ve işini sıkı tutan bir insan hali vardı yüzünde.<a id="GBS.0320.04"/> Mathieu gülümsedi.</p>
			<p>Kadın tekrar sordu:</p>
			<p>“Nereye gidiyorsunuz? Kimseye sormadan...”</p>
			<p>Bolivar’dı. Zencinin adı Bolivar’dı.</p>
			<p>“Mösyö Bolivar’a çıkıyorum, üçüncü kata.”</p>
			<p>Kadın şüpheyle baktı.</p>
			<p>“Şuralarda dolandığınızı gördüm de,” dedi.</p>
			<p>“Anahtarı yerinde mi diye baktım.”</p>
			<p>“Yerinde mi?”</p>
			<p>“Hayır yok,” dedi Mathieu. “Bolivar odasında demek ki.”</p>
			<p>Kadın anahtarlığa yaklaştı.<a id="GBS.0320.05"/> Mathieu bekledi, yüzde elli bir şans vardı şu anda. Kadın, yüzünde hayal kırıklığına benzer bir ifadeyle döndü:</p>
			<p>“Evet,” dedi, “anahtar yerinde yok.”</p>
			<p>Mathieu derin bir nefes aldı. Konuşmadan yürüdü, merdiveni tırmanmaya başladı. Üçüncü katın sahanlığında bir an çevresine bakındı, sonra cebinden anahtarı çıkardı ve üzerinde “21” yazılı kapının kilidine soktu, kapıyı açtı.</p>
			<p>Oda, gecenin<a id="GBS.0321.01"/> içinde simsiyahtı. Kadınca bir koku ve ateşle yüklü bir gece. Bir yerlere çarpmamak için önce ellerini uzattı ama gözleri karanlığa çabuk alıştı. Yatak yapılmamıştı, çarşafın üzerinde, ortaları hâlâ çukur çukur bekleyen iki yastık atılı duruyordu. Mathieu sandığın önünde diz çöktü ve kapağı açtı, içinde belirsiz bir kusma ihtiyacı duyuyordu. Sabah bıraktığı paralar, mektup destelerinin üzerine düşmüştü.<a id="GBS.0321.02"/> Mathieu içinden beşini çekip aldı, kendisi için bir şey çalmak istemiyordu. “Anahtarı ne yapacağım?” Bir an tereddüt etti, sonra anahtarı sandığın kilidinde bırakmaya karar verdi. Kalkarken, odanın dibinde, sağda bir kapıya gözü ilişti. Açtı baktı, banyoydu. Bir kibrit çaktı ve karanlıkta, bir aynada akseden, alevin pembeliğiyle yaldızlanmış kendi yüzünü gördü. Kibrit sönünceye kadar görüntüsünü<a id="GBS.0321.03"/> seyretti, sonra çöpü yere fırlattı ve odaya döndü. Şimdi odadaki eşyayı daha rahatlıkla seçebiliyordu: eşyayı, portmantoyu, kanepelerin arkalıklarına itinayla asılmış giysileri, pijamayı, ipek sabahlığı, Lola’nın tayyörünü; kötü kötü güldü ve çıktı.</p>
			<p>Koridor bomboştu ama yaklaşan ayak sesleri ve gülüşmeler duyuluyordu. Merdivenleri bir çıkan vardı. Bir saniye, odaya dönmek için bir adım atar<a id="GBS.0321.04"/> gibi yaptı ama hemen vazgeçti, omuz silkti yakalansa da umurunda değildi. Anahtarı kilide soktu ve iki kere çevirdi. Doğrulduğu zaman bir askerle bir genç kadın gördü.</p>
			<p>“Dördüncü katta,” dedi kadın.</p>
			<p>Asker, “Epey yüksek,” dedi.</p>
			<p>Mathieu, onların geçip gitmesini bekledi, sonra indi. İçin için gülerek, en zor işin en arda kaldığını düşündü: Anahtarı yerine koymak gerekti.</p>
			<p>Birinci katta<a id="GBS.0321.05"/> durdu, parmaklığın üzerinden eğilip baktı. Kadın sokak kapısının önündeydi, sırtını dönmüş, dışarı bakıyordu. Mathieu son basamakları sessizce indi, anahtarı çiviye taktı, gene usulca yukarı çıktı. Birkaç saniye bekledi, sonra basamakları gıcırdata gıcırdata merdiveni yeniden indi. Kadın döndü baktı ve geçerken selam verdi.</p>
			<p>“İyi geceler, Madam.”</p>
			<p>“Güle güle.”</p>
			<p>Çıktı, sırtında kadının<a id="GBS.0322.01"/> bakışlarının ağırlığını duydu ve içinden kahkahayla gülmek geldi.</p>
			
			<hr class="h-margin"/>
			<p>Hayvan gebersin ki zehri sönsün! Dizlerinde, bileklerinde bir gevşeklikle uzun adımlar atarak yürüyordu.</p>
			<p>İçinde bir korku vardı, ağzı kurumuştu. Sokaklar çok mavi, hava gereğinden çok güzeldi. <em>Alev, fitil boyunca koşuyor, barut fıçısı neredeyse patlayacak! </em>Merdiveni dörder dörder atlayarak çıktı, eli titriyordu,<a id="GBS.0322.02"/> anahtarı kilide zorlukla sokabildi... İki kedi ayaklarına dolandı: Hayvanlar da ondan korkuyorlardı şu anda. Hayvan gebersin...</p>
			<p>Ustura oradaydı, açık, parlak. Sapından tuttu ve baktı. Sap siyahtı, bıçak beyaz. <em>Alev, fitil boyunca koşuyor... </em>Parmağını çeliğin keskin kenarına sürdü, parmağının ucunda yakıcı ve keskin bir tat duydu, ürperdi; her şeyi yapması gereken benim elim, kendi elim. Ustura<a id="GBS.0322.03"/> yardım etmiyor insana, o bir hareketsizlikten başka şey değil, elinde kocaman bir böceğin ağırlığıyla kımıldamadan duruyor. Odada birkaç adım attı, bir yardım, bir işaret bekliyordu. Her şey hareketsiz ve suskun. Masa hareketsiz, sandalyeler hareketsiz, hareketsiz bir aydınlığın içinde dalgalanır gibi hepsi. Çok mavi bir aydınlığın içinde ayakta olan tek varlık, tek canlı. Hiçbir şey bana yardım<a id="GBS.0322.04"/> etmeyecek, hiçbir şey olmayacak. Kediler mutfakta bir yeri tırmalıyor. Elini masanın üzerine bastırdı, masa bu basınca aynı güçte bir basınçla karşılık verdi, ne eksik ne fazla! Eşya bir köledir. Söz dinler. Keyfince kullanabilir insan. Her şeyi elim yapacak. İç sıkıntısı ve korkudan uzun uzun esnedi. Korkudan da çok iç sıkıntısı. Dekor içinde tek başınaydı. Onu karar vermeye bir şey zorlamıyor,<a id="GBS.0322.05"/> vazgeçirmeye uğraşan bir şey yok; tek başına, yapayalnız karar vermek gerek. Davranışı bir yokluktan ibaret. Bacaklarının arasındaki bu kırmızı çiçek, hayır yerinde değil; parkenin üzerindeki bu kızıl leke, orada da değil. Parkeye bakıyor. Parke tertemiz, pırıl pırıl, üzerinde leke için yer yok. “Yere uzanmış olacağım, hareketsiz, nefessiz, pantolonum açık ve yapış yapış; ustura kıpkırmızı, körelmiş,<a id="GBS.0323.01"/> hareketsiz yerde olacak.” Parkeye, usturaya büyülenmiş gibi bakıyor; o kıpkızıl lekeyi, o alev alev yanışı daha güçlü, daha güçlü, o hareketi yapmadan, kendiliğinden olup bitebilecek kadar kesinlikle tasarlayabilse! “Acı, acıya dayanabilirim. İstiyorum, arzuluyorum bunu. Ama o hareket...” Parkeye baktı, sonra keskin çeliğe baktı. Boşuna; hava tatlı, yumuşak, oda ılık gölgelerle dolu, ustura<a id="GBS.0323.02"/> yumuşak ışıldıyor, avucundaki ağırlığı yumuşamış. Bir hareket, bir hareket yapmak gerek, yaşamı ilk kan damlacığının ucunda sallanıyor. “Her şeyi, her şeyi yapacak olan elim, kendi elim.”</p>
			<p>Pencereye gitti, gökyüzüne baktı. Perdeleri kapadı sol eliyle. Usturayı sağ elinden sol eline geçirdi. Cüzdanını çıkardı. İçinden beş tane bin franklık aldı. Yazı masasından aldığı bir zarfın içine koydu.<a id="GBS.0323.03"/> Zarfın üzerine “Mösyö Delarue, Huygens Caddesi, 12” diye yazdı. Zarfı yazı masasının üzerine, ilk bakışta göze çarpacak şekilde koydu. Ayağa kalktı, dolaşmaya başladı; karnına yapışık duran hayvanı birlikte taşıyordu; hayvan onu emiyor, sömürüyordu, hissediyordu bunu. Evet ya da hayır! Birden paniğe kapıldı. Karar vermek gerekti. Bunun için önünde bütün bir gece vardı. Kendi kendinin karşısında,<a id="GBS.0323.04"/> yapayalnız. Bütün bir gece. Sağ eli, usturayı aldı gene. Elinden korkuyor, gözünü elinden ayıramıyordu. Bu el, kolunun bitiminde kaskatı, dimdik duruyordu. “Hadi!” diye mırıldandı. Ve incecik bir ürperti, gıdıklar gibi belinden ensesine doğru tırmandı. “Hadi, bitsin şu iş!” Kendini birden kesilmiş, parçalanmış, koparılmış buluverse; insanın sabah, ne zaman uyanıp ne zaman yataktan fırladığını bilmeden<a id="GBS.0323.05"/> kendini uyanmış, ayakta buluvermesi gibi. Ama önce o hareketi yapmak gerekti, o utanç verici çirkin hareketi, o çişi gelmiş erkeğin hareketini; ağır ağır sabırla düğmelerini çözmeye başlamak. Usturanın hareketsizliği parmaklarından eline, sonra koluna doğru yükseldi. Taşlaşmış, donmuş bir kolu olan, canlı, sıcak bir gövde. Ucunda bir usturayla kocaman hareketsiz, buz gibi bir kol, bir heykel<a id="GBS.0324.01"/> kolu. Parmaklarını açtı. Ustura masanın üzerine düştü.</p>
			<p>Ustura orada, masanın üzerinde, açıktı. Hiçbir şey değişmemişti. Elini uzatabilir, onu alabilirdi. Ustura kımıldamadan boyun eğecekti. Daha zaman, her zaman daha zaman olacak, önünde uzun bir gece var, tüm gece. Odanın ortasında dolaşıyordu. Artık kendinden nefret etmiyordu; istediği bir şey yoktu artık; boşlukta dalgalanıyordu. Hayvan<a id="GBS.0324.02"/> şuracıktaydı, bacaklarının arasında, dümdüz ve sert. Pis, iğrenç! O kadar iğrendiriyorsa seni, ne duruyorsun, işte ustura orada, seni bekliyor! <em>Hayvanı gebert... </em>Ustura. Ustura. Gözlerini usturadan ayırmadan masanın çevresinde dönüyordu. Onu oradan almasına engel olacak hiçbir şey yoktu demek? Hiç! Her şey hareketsiz, her şey suskundu. Elini uzattı, çeliğe parmağını değdirdi. Elim her şeyi yapacak.<a id="GBS.0324.03"/> Birden geri sıçradı, kapıyı açtı ve kendini merdivenlere doğru attı. Kedilerden biri korku içinde basamakları onun önü sıra atlayarak indi.</p>
			<p>Daniel sokakta koşuyordu. Yukarıda kapı ardına kadar açık kalmıştı, lamba yanıyordu, ustura masanın üzerindeydi, kediler karanlık basamaklarda dolaşıyordu. Geri dönmesine, yukarı çıkmasına engel olan bir şey yoktu. Odası, yumuşak başlı bir sabırla onu<a id="GBS.0324.04"/> bekliyordu. Hiçbir şeye karar verilmemişti, asla karar verilmeyecekti. Koşmak, koşmak ve kaçmak, alabildiğince uzağa kaçmak, ışıklara, seslere, başka insanlara doğru koşmak, atılmak gerekti, başka insanlar arasında herhangi bir insan olmak ve başka insanların kendisine baktığını duymak gerekti. “Kral Olaf”a kadar koştu, kapıyı nefes nefese açtı, içeri daldı.</p>
			<p>Tıkanarak, “Bir viski verin,” dedi.</p><div style="display:none;"><a id="GBS.0324.05"/></div>
			<p>Kalbi, parmaklarının ucuna varıncaya kadar bütün vücuduyla deli gibi atıyordu, ağzında mürekkep gibi buruk bir tat vardı.</p>
			<p>Garson saygılı bir tavırla, “Yorgun görünüyorsunuz,” dedi. Fransızcayı pürüzsüz konuşan iri bir Norveçliydi. Daniel’e yumuşak gözlerle bakıyordu ve Daniel yeniden çok yüklü bahşişler bırakan, biraz manyak ve zengin bir müşteri kalıbına girdiğini hissediyordu. Gülümsedi.</p><div style="display:none;"><a id="GBS.0325.01"/></div>
			<p>“Çok değil,” dedi. “Biraz ateşim var.”</p>
			<p>Garson başını salladı ve gitti. Daniel yeniden yalnızlığıyla baş başa kaldı. Odası yukarıda bekliyordu, hazırdı, kapı ardına kadar açıktı, ustura masanın üzerinde duruyordu. “O odaya bir daha ayak basamam, asla!” Kendini kaybedinceye kadar içmek zorundaydı. Sonra, saat sabahın dördünü çalarken garson, barmenle birlikte onu bir taksiye atar, evine götürürdü.<a id="GBS.0325.02"/> Her sefer olduğu gibi.</p>
			<p>Garson yarısına kadar dolu bir kadehle bir şişe Perrier getirdi.</p>
			<p>“Tam istediğiniz gibi,” dedi.</p>
			<p>“Mersi.”</p>
			<p>Daniel bu sessiz ve huzurlu barda yalnızdı. Sarışın bir aydınlık çevresinde köpükleniyordu, tahtaların sarışın rengi parlıyordu, tahta kalın, kıvamlı bir cilayla parlatılmıştı, insanın parmaklarına yapışıyordu. Kadehine Perrier’yi boşalttı, viski birkaç<a id="GBS.0325.03"/> saniye fıkırdadı, küçücük kabarcıklar acele acele yukarı, yüze çıktı ve dedikoducu kadınlar gibi birbirlerine sokularak fısıldaştılar, sonra bütün bu küçük kargaşalık duruldu, sona erdi. Daniel, üzerinde incecik köpükler dolaşan sarı sıvıya baktı, bozulmuş, açık kaldığı için kesilmiş biraya benziyordu. Barın arkasında, görünmeyen bir yerde garsonla barmen Norveççe konuşuyorlardı.</p>
			<p>“Gene içiyorum.<a id="GBS.0325.04"/> Gene!”</p>
			<p>Elini şiddetle savurarak kadehi yere fırlattı, kadeh paramparça oldu. Barmenle garson birden sustular. Daniel masanın üzerinden sarkarak baktı, köpüklü sıvı taşların üzerinde bir sandalyenin ayağına doğru tuhaf şekilli parmaklar uzatarak, ağır ağır yayılıyordu.</p>
			<p>Garson koşup geldi.</p>
			<p>Daniel gülümsüyordu.</p>
			<p>“Amma sakarım, değil mi?” dedi.</p>
			<p>Garson, “Yenisini getireyim,” dedi.</p><div style="display:none;"><a id="GBS.0325.05"/></div>
			<p>Eğilmiş, sırtını gererek yerleri kuruluyor, cam parçalarını topluyordu.</p>
			<p>“Evet... Hayır,” dedi Daniel. Sonra alaylı bir sesle ilave etti: “Bu bir uyarı oldu. Bu gece içmeyeceğim. Bana yarım bardak Perrier ile yarım limon verin.”</p>
			<p>Garson uzaklaştı. Daniel kendini daha rahat hissediyordu. Çevresinde donuk, kalın bir dünya şekilleniyor, oluşuyordu. Zencefil kokusu, sarışın aydınlıklar, sarışın<a id="GBS.0326.01"/> cilalı tahtalar...</p>
			<p>“Mersi.”</p>
			<p>Garson şişeyi açmış ve bardağı yarısına kadar doldurmuştu. Daniel içti ve kadehi bıraktı. “Biliyordum, yapamayacağımı biliyordum,” diye düşündü. Sokaklarda adımlarını uzun uzun atarak yürürken, merdiveni dörder dörder atlayarak deli gibi tırmanırken, hep biliyordu sonuna kadar gidemeyeceğini; usturayı eline aldığı zaman da biliyordu, kendini bir an bile aldatamamıştı,<a id="GBS.0326.02"/> on para etmez bir aktördü. Yalnızca en sonunda kendini korkutmayı başarabilmişti ve o zaman da dörtnala kaçmıştı. Bardağı aldı ve avucunda sıktı; bütün gücüyle kendinden iğrenmek, tiksinmek istiyordu; bunun kadar mükemmel bir fırsat her zaman ele geçmezdi. “Pis hayvan! Yalancı korkak! Alçak!” Bir an başaracağını sandı ama hayır, sözcükler vardı yalnızca. Ona gereken... Ah! Kim olursa olsun,<a id="GBS.0326.03"/> hangi mahkeme olursa olsun boyun eğecekti; ama kendini, kendini istemiyordu. Hiçbir zaman gereği kadar cesaret gösteremeyen o kendi kendinden nefreti, o güçsüz, o korkak, o her an tükenecekmiş sanılan ama bitmeyen ölüm halindeki nefreti istemiyordu. Bir başkası bilseydi, üzerinde bir başkasının suçlayan, kahreden bakışlarını duyarak ezilseydi... “Ama bunu asla, asla yapamayacağım, kendimi gene<a id="GBS.0326.04"/> kendim cezalandırmayı bin kez tercih ederim.” Saate baktı, on birdi, gün aydınlanıncaya kadar öldürülmesi gereken sekiz uzun saat vardı daha. Zaman akmıyordu.</p>
			<p>On bir! Birden sıçradı: “Mathieu şimdi Marcelle’de, Marcelle’le konuşuyor. Tam şu anda onunla konuşuyor, kollarını boynuna dolamış, müjdeyi hemen vermek için sabırsızlanıyor. Bunu da, bunu da ben yaptım.” Tüm bedeniyle titremeye başlamıştı.<a id="GBS.0326.05"/> “Ona boyun eğecek, boyun eğecektir biliyorum, yaşamını mahvettim.”</p>
			<p>Bardağı bıraktı, ayaktaydı, gözleri bir yere takılı, dimdik, kendini ne unutabiliyor ne lanetleyebiliyordu. Ölmüş olmayı isterdi ama yaşıyordu, kendini yaşatmakta ısrarla inat ediyordu. Ölmüş olmayı isterdi, ölmüş olmayı istediğini düşünüyordu, ölmüş olmayı istediğini düşündüğünü düşünüyordu... Tek çıkar yol, tek çıkar yol,<a id="GBS.0327.01"/> tek çıkar yol!...</p>
			<p>Yüksek sesle konuşmuştu. Garson koştu.</p>
			<p>“Beni mi çağırdınız?”</p>
			<p>“Evet,” dedi Daniel. “Bu sizin!”</p>
			<p>Masanın üzerine yüz frank bıraktı. Bir yolu vardı. Her şeyi düzeltmenin bir yolu vardı. Omuzlarını dikleştirdi ve yürüdü. “Mükemmel bir fikir!” Kısa bir gülüşle güldü, kendini usta bir oyunla alt edeceği zaman daima keyiflenirdi.</p>
			</section>
  <div style="display:none;"><a id="GBS.0327.02"/></div></body>
</html>