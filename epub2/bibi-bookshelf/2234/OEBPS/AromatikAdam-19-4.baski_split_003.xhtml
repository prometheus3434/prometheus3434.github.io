<?xml version="1.0" encoding="utf-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>AromatikAdam-19-4.baski</title>
    <meta http-equiv="Content-Type" content="text/html; charset=utf-8" />
  

</head>
  <body id="AromatikAdam-19-4.baski" lang="tr-TR" xml:lang="tr-TR">
<div id="_idContainer004">
<p><span><st c="0">Her şey başta samimi bir uğraş gibi görülse de rekabetin oluşması ve gitgide sertleşmesi çeşitli sorunları beraberinde getiriyordu. </st><st c="133">Ürünlerin kalite kontrolüne sahip olmaması, konunun ticarileşmesi, şapkalı adamın kim ve nerede olduğunun bilinmemesi, onlarca görgü tanığının ortaya çıkıp gün geçtikçe daha iddialı açıklamalarda bulunması, beraberinde kendine özgü sorunlara da yol açmaya başlamıştı. </st><st c="401">Dolandırıcılık hikâyeleri, mağduriyetler, sahte ürünler, fahiş hizmet bedelleri, herhangi bir ölçünün oluşmaması şikâyetleri beraberinde getiriyordu. </st></span></p>
			<p><span><st c="551">Şapkalı adamın haberlerde daha fazla ön sırada yer alması yönetimin otoritesine gölge düşürmekteydi. </st><st c="652">Artık bir müdahalenin zamanı gelmişti. </st><st c="691">Gerçeklerin ortaya çıkması gerekiyordu. </st><st c="731">Bunu gerçekleştirmek için ülkenin en kıdemli kadın başsavcılarından birine gizlilik içinde yetki verildi. </st><st c="837">Söz konusu başsavcı üç ay içerisinde ayrıntılı bir rapor ile olayın tüm hukuki ve adli boyutlarını açığa kavuşturması bekleniyordu.</st></span></p>
			<p><span><st c="968">Başsavcı adliye binasında görevli savcıyı odasına davet etti. </st><st c="1031">“Sayın savcı, siz bizim en değerli savcılarımızdan birisiniz, özel bir görev için sizi uygun gördük. </st><st c="1132">Biliyorsunuz bir süredir çeşitli sıra dışı iddiaların odağında olan kişi ülkenin gündemini fazlasıyla meşgul etmektedir. </st><st c="1253">Bu olay basit tedavi veya yardımlaşma boyutundan çıkıp çeşitli ticari ve hizmet alanlarına sıçramış durumda. </st><st c="1362">Epey mağduriyet söz konusu ve maalesef sağlıklı bilgi almak da mümkün değil. </st><st c="1439">Emniyet yetkililerinin başarısız girişimi de olayı kontrol edilemez boyutlara taşıdı. </st><st c="1525">Sizden ricamız üç ay içinde bu konuyu aydınlatmanızdır.”</st></span></p>
			<p><span><st c="1581">Savcı endişeli bir yüz ifadesiyle cevap verdi: “Sayın başsavcı, nezaketiniz için teşekkür ederim ama korkarım kabul edemeyeceğim, malum iş yüküm çok fazla, başka bir sorumluluk alacak durumda değilim.”</st></span></p>
			<p><span><st c="1783">Başsavcı, “Endişeye gerek yok” dedi, “biz onu da düşündük, sorumluluğunuzdaki tüm dosyalar ve görevler başka meslektaşlarınıza devredilecek, siz sadece bu konuyla ilgileneceksiniz, lütfen tüm gücünüzü ve zekânızı bu işe veriniz. </st><st c="2013">Savcı bey, sıra dışı problemleri çözmek için sıra dışı zekâlar gerekir ve o sizde vardır. </st><st c="2103">Yarından itibaren göreviniz başlıyor, görevde gizlilik esastır, konuyu sessizlik içinde dikkat çekmeden irdelemeniz, kanıtları toplamanız ve sonuca gitmeniz gerekiyor. </st><st c="2271">Size şimdiden başarılar dileriz. </st><st c="2304">İstediğiniz kaynağa ulaşım yetkiniz vardır, tüm masraflarınız ivedilikle karşılanacaktır. </st><st c="2394">Bu konu mutlaka aydınlığa kavuşmalıdır. </st><st c="2434">Yolunuz açık olsun.”</st></span></p>
			<p><span><st c="2454">Savcı biraz duraksadı. </st><st c="2478">“Sayın başsavcı, ben de böyle kıymetli bir mesleğin ve hizmetin parçası olduğum için gururluyum, madem böyle uygun görüyorsunuz ben de elimden geleni yapacağım. </st><st c="2639">Beni onurlandırdığınız için ayrıca teşekkür ederim. </st><st c="2691">Yarın hemen işe koyulacağımdan kuşkunuz olmasın.”</st></span></p>
			<p><span><st c="2740">Savcının üç ay içinde olayı çözmesi bekleniyordu. </st><st c="2791">Her şey varsayımdan ibaretti, bu varsayımların tek tek ele alınıp irdelenmesi gerekiyordu.  </st></span></p>
			<p><span><st c="2882">Savcı olaydan haberdardı, televizyondaki bazı oturumları izlemişti, gazetedeki bazı yazılara göz atmıştı ama hem iş yoğunluğu nedeniyle hem de konuya uzak olduğu için pek ilgilenmemişti. </st><st c="3069">Bir eylem planı geliştirmesi gerekiyordu, masasına oturup yapması gerekenlerin bir listesini oluşturdu:</st></span></p>
			<p><span><st c="3172">1) Toplanacak tüm veriler, dokümanlar, belgeler, kayıtlar için bir kodlama, tarihleme ve sınıflandırma sistemi oluştur.</st></span></p>
			<p><span><st c="3292">2) Bilim uzmanı kişilerle görüş, onların görüşlerini al, sınıflandır, aradaki bağlantıları sorgula ve yorumlamaya çalış.</st></span></p>
			<p><span><st c="3413">3) Sıra dışı konuları yazan gazeteci ile görüş. </st><st c="3462">Elindeki kanıtların geçerlilik derecesini araştır. </st><st c="3513">Olayı aydınlatacak tüm belgeleri arşivle.</st></span></p>
			<p><span><st c="3554">4) Görgü tanıkları ile tek tek görüş. </st><st c="3593">Tanıkların ifadelerindeki çelişkiler ve doğruluk derecesini not al. </st><st c="3661">Belgelenmiş kanıtlar varsa topla.</st></span></p>
			<p><span><st c="3694">5) Emniyet yetkilileri ile görüş. </st><st c="3729">Dedektifler ile görüş. </st><st c="3752">Olayın kamuya yansıtıldığı gibi olup olmadığını araştır. </st></span></p>
			<p><span><st c="3809">6) Tüm kanıtları topladıktan sonra olası varsayımları yaz ve sırala.</st></span></p>
			<p><span><st c="3877">7) En güçlü varsayımı teste tabi tut, sınavı geçerse yorumla, geçemezse diğer varsayıma geç.</st></span></p>
			<p><span><st c="3970">8) Varsayım sınavı geçtiyse yeni bulgularla uyumlu olup olmadığına bak.</st></span></p>
			<p><span><st c="4042">9) Varsayım hâlâ geçerliliğini koruyorsa rapor haline getir ve başsavcıya sun.</st></span></p>
			<p><span><st c="4121">Savcının işi zordu, konu ölçülebilir bir hadise değildi. </st><st c="4179">Kimin gerçekten şapkalı adamı gördüğünü, kimin görmediğini, kimin ifadelerinin gerçeğe dayalı kimin ifadelerinin hayal ürünü olduğunu teşhis edecek bir ölçek yoktu. </st><st c="4344">Buna rağmen bir yerden başlaması gerekiyordu. </st><st c="4390">Önce gazeteyi aradı. </st><st c="4411">Sıra dışı konuları yazan gazeteciden randevu aldı ve ertesi sabah ona uğradı.</st></span></p>
			<p><span><st c="4488">Gazeteci savcıyı kapıda karşıladı. </st><st c="4524">Tanışma faslı geçince, savcı, “Sayın gazeteci” dedi. </st><st c="4577">“Bildiğiniz gibi şapkalı adam konusu bir süredir gündemi meşgul ediyor. </st><st c="4649">Ben kısa bir araştırma yaptım, yanılmıyorsam bu konuyu ilk siz yazmışsınız ama adam ünlenince başkaları da konuya el atmış. </st><st c="4773">Zahmet olmazsa bana konunun özünü anlatır mısınız, mesele nedir?”</st></span></p>
			<p><span><st c="4838">Gazeteci gülümsedi: “Sayın savcı, dün bu konu ile ilgili yazdığım tüm haberleri bir dosya haline getirdim birazdan size vereceğim. </st><st c="4970">Biliyorsunuz, bu şahıs parası olmayanlara para veriyor, daha doğrusu söylentilere göre var ediyor. </st><st c="5069">Ayrıca hastalıkları anında tedavi edebiliyor ve kayıp eşyayı geri getirebiliyor. </st><st c="5150">Bu adamın kim olduğu, nelerle uğraştığı, bu yeteneğini nasıl kazandığı ile ilgili hiçbir bilgimiz yok. </st><st c="5253">Bildiğimiz şeyler sadece şunlar: Şapka takıyor, sakallı ve orta yaşlı biri, bu olaylar hep trende oluyor, ne zaman hangi trene bindiğini kimse bilmiyor, bir çanta taşıyor. </st><st c="5425">Kimseden bir şey talep etmiyor, kendini sakınıyor, gazete, dergi ya da televizyona çıkmaya veya konuşmaya yanaşmıyor. </st><st c="5543">Görgü tanıkları ile birkaç görüşme yaptım ama hiçbir ipucu bulamadım. </st><st c="5613">Bu konuyu yazan ilk kişi bendim, sonra başkaları da ilgilenmeye başladı ve sesi gür çıkanlar, daha iddialı konuşanlar, vatandaşı daha çok ikna edenler öne geçti. </st><st c="5775">Ben gölgede kaldım. </st><st c="5795">Şimdi ise iş çığırından çıktı. </st><st c="5826">Bilmiyorum tanıtımları takip ediyor musunuz, bir sürü ürün ve hizmet türedi, hepsinde ya başında ya ortasında ya da sonunda şapka kelimesi geçiyor. </st><st c="5974">Bunlar şapkalı adamla tanışmamış bile. </st><st c="6013">Ben yıllardır sıra dışı konuları yazıyorum ama asla kesin konuşmadım. </st><st c="6083">Bilim insanlarının söylediklerini ölçek aldım. </st><st c="6130">Kendi çapımda bilimsel yöntemi anlamak için bilim tarihi kitapları okudum. </st><st c="6205">Ama bu durumu açıklayamıyorum. </st><st c="6236">Şapkalı adamla yüzleşirim diye bir keresinde trene binmeyi denedim ama izdihamı görünce vazgeçtim. </st><st c="6335">Siz hiç tren istasyonuna gittiniz mi?”</st></span></p>
			<p><span><st c="6373">Savcı düşünceli bir ifadeyle yanıtladı: “Hayır... </st><st c="6424">Bir şey daha sormak isterim, bazı yazılarınızı okumuştum, onları dosya halinde vermeniz isabet oldu ama acaba soruşturmama katkısı olabilecek başka kaynaklarınız var mı?”</st></span></p>
			<p><span><st c="6594">Gazeteci iki karton kutuyu gösterdi: “Bunlar gelen mektuplar, hâlâ gelmeye devam ediyor. </st><st c="6684">İlk zamanlar bana geliyordu ama şimdi magazin dergisi öne çıktığı için insanlar oraya yazıyordur. </st><st c="6782">Televizyonda bir keresinde sunucu onlara da yazanlar olduğunu söylemişti. </st><st c="6856">Belki bunların içinde işinize yarayacak bir şeyler vardır ama bana sorarsanız neredeyse hepsi aynı... </st><st c="6958">Israrla ya şapkalı adamın adresini soruyor veya onunla tanıştırmamı istiyor ya da onunla ilgili hikâyesini anlatmak istiyor ki bunların çoğu uydurma oluyor. </st><st c="7115">İçlerinde kendi sıra dışı yeteneklerinden söz ederek veya onunla tanıştığını iddia ederek dikkat çekmeye çalışanlar da var. </st><st c="7239">Açıkçası yoruldum bu tarz şeyler okumaktan. </st><st c="7283">Eskiden üşenmezdim, yanıtlardım ama artık hiç oralı olmuyorum.”</st></span></p>
			<p><span><st c="7346">Savcı “Anlıyorum” dedi, “mektuplar kalsın, zaten taşıyamam... </st><st c="7409">Benim daha somut ve objektif kanıtlara ihtiyacım var. </st><st c="7463">Yazılarınızı içeren dosyayı alıyorum, lütfen bir gelişme olursa benimle paylaşın. </st><st c="7545">Sonradan aklınıza bir şey gelirse üşenmeyin bana haber verin. </st><st c="7607">Bu konuyu çözmeliyiz! </st><st c="7629">Ha... </st><st c="7635">Bir de rica etsem bana görgü tanıklarının isim ve adres bilgilerini verebilir misiniz, bir de ben görüşeyim.”</st></span></p>
			<p><span><st c="7744">Gazeteci, “Tabii” dedi, “ama bana bir iki gün süre verin, toplamam gerek, sonra ofisinize bırakırım.”</st></span></p>
			<p><span><st c="7846">El sıkıştılar. </st><st c="7862">Gazeteci, “Merak etmeyin” dedi, “ben de sizin kadar ilgiliyim... </st><st c="7927">Bu konuyu ben gündeme getirdim, belki de gündemden siz kaldıracaksınız...” </st></span></p>
			<p><span><st c="8002">Savcı, “Umarım” dedi, “tekrar görüşmek dileğiyle esen kalın.” </st></span></p>
			<p><span><st c="8064">***</st></span></p>
			<p><span><st c="8067">Savcı o akşam gazetecinin yazılarını okudu, bazı ifadelerin altını çizdi ve bu konu için hazırladığı deftere not aldı. </st><st c="8187">Ertesi gün psikolog bir arkadaşını aradı. </st><st c="8229">Arkadaşına konudan kısaca söz edip iki gün sonrası için randevu aldı. </st><st c="8299">Aynı gün sosyolog bir hocasını arayıp onunla da ertesi gün için randevulaştı. </st></span></p>
			<p><span><st c="8377">Ertesi gün hocanın okuldaki odasına gitti. </st><st c="8420">Hoca, “Hoş geldin. </st><st c="8439">Yıllar oldu görüşmeyeli, nasılsın? </st><st c="8474">Çok iyi bir savcı olduğunu duydum, tebrik ederim, umarım her şey yolundadır” dedi.</st></span></p>
			<p><span><st c="8556">Savcı hocasının elini sıktı, gülümsedi: “Hocam ben de sizin derslerinizi özledim. </st><st c="8639">O güzel sorularınız...”</st></span></p>
			<p><span><st c="8662">Hoca “Gel otur” dedi. </st><st c="8685">“Dün sen aradıktan sonra biraz konuyu araştırdım. </st><st c="8735">Bu konu açıkçası beni rahatsız ediyor çünkü olayın gerçeği gölgede kalmış gibi. </st><st c="8815">Bir adam var kabiliyetleri olan –ki biz bunun nasıl olduğunu bilmiyoruz– bir de toplum var. </st><st c="8907">Ben de bir sosyolog olarak topluma bakıyorum. </st><st c="8953">Toplum olayın esasını bırakmış durumda, herkes her yerde bir menfaat peşinde. </st><st c="9031">Bu tip olaylarda hep birileri birilerini aldatır... </st><st c="9083">Anlayacağın bu hikâye aldatanların ve aldananların hikâyesi... </st><st c="9146">Toplum, günübirlik yaşıyor. </st><st c="9174">Kimse etraflıca düşünmeye istekli değil. </st><st c="9215">Risk algısı düşük olan toplum tedbirsiz olur, sürekli aynı hatayı yapıp farklı sonuçlar bekler. </st><st c="9311">Yorumlar ve tanımlamalar hep silik kalıyor. </st><st c="9355">İş ciddi! </st><st c="9365">Belki haberin vardır, hastaneler perişan durumda, hastasını alan tren istasyonuna koşuyor! </st><st c="9456">Toplumun bu kadar bedavaya düşkün olması çok ciddi bir sorun. </st><st c="9518">Bilinç düzeyi düşük olan toplumlarda aldatma çok olur. </st><st c="9573">Her toplumda hatta her meslek grubunda ahmak bulunur, önemli olan bu ahmakların nerede yer aldığıdır. </st><st c="9675">Sahip oldukları makam topluma zarar veremeyecek konumda ise sorunlar küçük olur; yoksa eline güç geçtiğinde sonuçlar yıkıcı olur. </st><st c="9805">Biz şimdi bu şapkalı adamla mı uğraşalım, yoksa onun üzerinden birbirini dolandıran toplumla mı? </st><st c="9902">Tüm bunlar müsamere kültürü...” </st></span></p>
			<p><span><st c="9934">O sırada savcı araya girdi: “Hocam pardon! </st><st c="9977">Bu ifadeyi derste de kullanmıştınız, lütfen bir daha açar mısınız, not alıyorum!”</st></span></p>
			<p><span><st c="10058">Hoca devam etti: “Müsamere kültürü demek gösteriş demektir, içi boş insan olmak demektir, bir işi mış gibi yapmak demektir. </st><st c="10183">Olaylara yüzeysel ve silik bakmak demektir. </st><st c="10227">Niye bir toplumda müsamere kültürü olur? </st><st c="10268">Eğer toplum rahatına düşkün ise rahatını bozmak istemez, korkar. </st><st c="10333">Ama o korkunun arkasında gelişmenin olduğunu bilmez. </st><st c="10386">Toplum bir adım atsa, rahatını bozsa, korkusunu yense, çok güzel şeyler olacak. </st><st c="10466">Bu yüzden toplumun bu zaafını bilenler her fırsatta toplumu sömürüyor ve inan bu tipler asla toplumun aydınlanmasını istemez. </st><st c="10592">O yüzden sürekli topluma ‘siz çok iyisiniz siz çok akıllısınız’ derler. </st><st c="10664">Aslında demek istedikleri şudur: ‘Siz uyumaya devam edin ki biz de sizi sömürmeye devam edelim.’ Bak kıymetli öğrencim, doğru iş yapıp ünlenmek ile ünlenmek için doğru iş yapmak arasında fark var. </st><st c="10861">İlkinde içsel bir değer var, ikincisinde itici güç ünlenmektir, ünlenince de doğru bırakılır. </st><st c="10955">Güzel konuşan herkes güzel insan değildir. </st><st c="10998">Kimisi çıkarlarına zarar gelmesin diye güzel konuşur, kimisi doğrulara inandığı için güzel konuşur; arada çok fark var. </st><st c="11118">İşte müsamere için örnek, işte samimiyetsiz insanlar için örnek... </st><st c="11185">Yıllarca sosyolojik çalışmalarım bana şunu öğretti: Toplumda önce ahlak gider, sonra diğer her şey... </st><st c="11287">Ahlak bilgisine girersem konu uzar ama inan toplumun olgunluk derecesini belirleyen öncelikleridir, değil mi? </st><st c="11397">Bir toplumun önceliklerinde dürüstlük, şeffaflık, hesap verebilirlik, etik gibi kavramlar gelmiyorsa o toplum ergen toplumdur. </st><st c="11524">Ergen toplum da deneme yanılmayla ilerler; tarih okumaz, sosyoloji okumaz, edebiyat, felsefe, sanat okumaz... </st><st c="11634">Canı çok yanar. </st><st c="11650">Sürekli aynı şeyi düşünüp farklı sonuçlar bekler. </st><st c="11700">Ama nafile! </st><st c="11712">Sosyoloji okumayan bir toplum, toplum olamaz. </st><st c="11758">Bazen yoruluyorum. </st><st c="11777">Eskiler ne demiş: Eşekle atın farkını bilmeyenlere eşeği at diye satarlar! </st><st c="11852">Offf!.. </st><st c="11860">Neyse, sen önce bu şapkalı adamın gerçeklik derecesini ortaya çıkarmalısın. </st><st c="11936">Eğer bunu başarabilirsen buna bağlı pek çok olay da aydınlığa kavuşmuş olacak ama beni endişelendiren, bu toplumun bu kadar kolay savrulması. </st><st c="12078">Bazen ‘panik atak toplum’ diyorum. </st><st c="12113">Mezar bedava desen gidip içine yatacaklar! </st><st c="12156">Hazır verildikçe insanın beyni küçülür. </st><st c="12196">Bu kadar hazıra düşkünlük bir toplumu bir süre sonra yığın yapar, yığın da küme olur, sonra da dağılır. </st><st c="12300">Savcı arkadaşım, şapkalı adamı çözmen yetmeyecek, topluma da çare bulman gerekecek...”</st></span></p>
			<p><span><st c="12386">Savcı not tutmaktan kafasını kaldıramıyordu, sonra durdu, notlara baktı ve hocasına sordu: “Neden? </st><st c="12486">Hocam neden toplum bu hale geldi? </st><st c="12520">Ya da sorumu düzelteyim, toplum hep böyle miydi yoksa sonradan mı böyle oldu?”</st></span></p>
			<p><span><st c="12598">Sosyolog döndü, arkasındaki dünya haritasına baktı ve “Göç...” dedi. </st><st c="12668">“Göç, medeniyetin itici güçlerinden biridir. </st><st c="12713">Farklı kültürleri, farklı insanları ve farklı yöreleri kaynaştırır; hem zenginleştirir hem geliştirir. </st><st c="12816">Bir örnek vereyim: Biri küçük bir yerden büyük bir yere göç eder –daha iyi yaşamak için–, geldiği  yerin kültürüne açık ise yeni kültüre uyum sağlar ve toplumun bir parçası olur; ama eğer uyum sağlayamazsa iki seçeneği vardır, ya eski yere geri döner ya da orada sıkışıp kalır. </st><st c="13093">Küçük yerlerde kurallar esnektir çünkü insan sayısı azdır ama büyük yerleşkelerde insan sayısı artar ve kuralların çeşitliliği kaçınılmaz olur. </st><st c="13237">Şimdi bu kişi küçük yerde kafasına göre yürür, sağa sola gider; ama şehre geldiğinde kaldırım vardır, yol vardır, o vardır bu vardır. </st><st c="13371">Durması gerekir. </st><st c="13388">Ama geldiği yerde hiç durmamış. </st><st c="13420">İşte sorun burada başlar, o durmayınca ya çarpar ya da ona çarparlar! </st><st c="13490">Sorunun merkezinde bu vardır. </st><st c="13520">Kişinin dili yaşadığı çevreyi tanımlamak için çok önemli bir araçtır. </st><st c="13590">Anlayacağın dur kavramı oturmamış! </st><st c="13625">İnsan bir durur, bir bekler, bir düşünür! </st><st c="13667">İşte durmayınca toplum çarpık hale gelmeye başlıyor! </st><st c="13720">İnsan göz ile bakar ama dil ile görür. </st><st c="13759">İki yüz kelimeyle düşünen birisi iki bin kelimeyle düşünen birisini anlayamaz. </st><st c="13838">Küçük yerden büyük yere gelince dili geliştirmek gerekir. </st><st c="13896">Dil medeniyetin temel mayasıdır. </st><st c="13929">İşte savcı arkadaşım, bugünkü konumuza dönersek, şunu anlıyorum ki toplumun dili fakirleşiyor! </st><st c="14024">Bunu nasıl anlıyorum? </st><st c="14046">Televizyondaki tartışmaları izledim. </st><st c="14083">Gerçi artık izlemiyorum, sinirlerim bozuluyor. </st><st c="14130">Başlarda birkaç kere bilim insanlarını çıkardılar.Toplum onları değil de karşı tarafta oturanları tuttu! </st><st c="14235">Niye? </st><st c="14241">Çünkü onlar umut tacirleriydi, hayal satıcılarıydı... </st><st c="14295">Bol bol umut satıp hayal vaat ettiler!.. </st><st c="14336">Şimdi not tutarken belki aklından geçiriyorsundur, hoca bunları bana niye anlatıyor diye! </st><st c="14426">Bu şapkalı adam gerçek midir değil midir, o senin işin, soruşturmanın sonunda sen aydınlatacaksın ama ne yaparsan yap yine sonunda bu dediklerimle yüzleşeceksin! </st><st c="14588">Unutma, her toplum cennetini ve cehennemini kendisi yaratır. </st><st c="14649">Keşke topluma kestirme yoldan gitmeyi değil, çetin yoldan gitmeyi öğretebilsek! </st><st c="14729">Böylece hazıra düşkünlük hastalığından da kurtulmuş olsak. </st><st c="14788">Senin kafanı biraz karıştırdım ama bunları yeri geldiğinde değerlendireceğine inanıyorum.”</st></span></p>
			<p><span><st c="14878">Savcı, “Hocam” dedi, “ağzınıza sağlık. </st><st c="14918">Sizin bu sorgulayıcı bakış açınızı çok beğeniyorum. </st><st c="14970">Şu işi çözeyim, yine bir araya geleceğiz. </st><st c="15012">Teşekkür ederim! </st><st c="15029">Müsaade isteyebilir miyim?”</st></span></p>
			<p><span><st c="15056">“Müsaade senin! </st><st c="15073">Toplum, gerçekle sahtenin ayrımını yapacak düzeyde olmalı. </st><st c="15132">Yoksa biri gider, diğeri gelir; ne dolandıran biter ne dolandırılan! </st><st c="15201">Dedelerimiz ne demiş: Sen alçak eşek olduktan sonra binen çok olur! </st><st c="15269">Dilerim bu hikâyenin sonu iyi biter. </st><st c="15306">Senden güzel haberler bekliyorum, bu işi çöz, tamam mı?”</st></span></p>
			<p><span><st c="15362">Savcı kafasını salladı ve cevap verdi: “Hocam, elimden geleni yapacağım. </st><st c="15436">Şimdilik bir kanıt yok ama bulmaya çalışacağım. </st><st c="15484">Sizin bugün dile getirdiğiniz toplumun genel kavrayışı ve olaylara bakış açısı... </st><st c="15566">Düşünüyorum da bunlar babadan dededen kalma dertler, ben bildim bileli böyle. </st><st c="15644">Tabii ki gittikçe bozulma var! </st><st c="15675">Ben önce şu şapkalı adam işini çözeyim,  sonra bakalım neler olacak! </st><st c="15743">Hoşça kalın!”</st></span></p>
			<p><span><st c="15756">***</st></span></p>
			<p><span><st c="15760">Savcı yolda hocasının dediklerini düşünüyordu. </st><st c="15808">Kafasında bir dert vardı, şimdi iki dert olmuştu. </st><st c="15858">Kendi kendine sordu: “Yönetenler iyi olursa mı toplum iyi olur, yoksa toplum iyi olursa mı yönetenler iyi olur?” Birkaç adım sonra içindeki ses tekrar konuştu: “Yönetenler toplumun içinden çıktığına göre toplum iyi olursa yönetenler iyi olur! </st><st c="16101">O halde önce toplumun olaylara bakış açısını daha bilinçli hale getirmemiz gerekir. </st><st c="16185">Bunu nasıl yapacağız? </st><st c="16207">Neyse, yarın psikologla görüşmemde ona bunu da sorayım.”</st></span></p>
			<p><span><st c="16263">***</st></span></p>
			<p><span><st c="16267">Ertesi sabah hazırlandı ve iki gün önce randevulaştığı psikolog arkadaşının ofisine gitti. </st><st c="16359">Kapıdan içeri girdiğinde kimse yoktu, beklerken psikolog arkadaşı elinde iki bardak çayla geldi. </st><st c="16456">“Senin dakik olduğunu biliyorum, çay yeni demlendi, ben de hemen iki çay kapıp geldim.”</st></span></p>
			<p><span><st c="16543">Savcı çayını masanın üzerine koydu: “Değerli dostum, her zamanki gibi güler yüzlüsün, bu psikoloji ne güzel bir bilim; kendi zihin dünyanı tanıyorsun, kendinle yüzleşiyorsun, kendi zaaflarının sınırlarını öğreniyorsun, gerçek güç bu değil midir? </st><st c="16790">Üstelik başkalarına da yardım ediyorsun!”</st></span></p>
			<p><span><st c="16831">Psikolog çayından bir yudum aldı: “Bizim çaycı bazen çayı iyi tutturuyor, çok lezzetli oluyor, bazen de ayarını kaçırıyor! </st><st c="16955">Bunu çok düşündüm, sonunda şöyle bir cevap buldum: Morali yerinde ise, keyifliyse çay da güzel oluyor, morali bozuksa çay da kötü oluyor... </st><st c="17095">Yani insan kendini ve işini seviyorsa iş güzel oluyor! </st><st c="17150">Diyeceğim o ki kaynar suyu demliğe koyunca olmuyor, beklemen gerekiyor, demlenmesi gerekiyor! </st><st c="17244">Keşke insanlara düşüncelerin de demlenmesi gerektiğini anlatabilseydim! </st><st c="17316">Neyse bugün çay güzel! </st><st c="17339">Gelelim asıl konuya: Şapkalı adamdan başlayalım. </st><st c="17388">Bu adamın nasıl bir psikolojisi var? </st><st c="17425">Bu adam şapkalı ve sakallı biri! </st><st c="17458">Niye böyle bir tarz seçmiş? </st><st c="17486">Çünkü senin yüzün bir karış uzunluktayken onun yüzü üç karış oluyor: Altta sakal, üstte şapka, ortada yüz! </st><st c="17593">Bu da karşı tarafa şu mesajı veriyor: Ben senden daha üstünüm! </st><st c="17656">Anlıyoruz ki bir ego söz konusu! </st><st c="17689">Ama asıl soru şu: Bu kişideki yetenek mi egosundan büyük, yoksa egosu mu yeteneğinden büyük? </st><st c="17782">Bana kalırsa aşırı özgüven, aslında özgüven eksikliğidir. </st><st c="17840">Adamın kullandığı yöntemle ilgili kimse bir şey bilmiyor. </st><st c="17898">Yöntem ortaya çıkmadıkça benim söylediklerim sadece varsayım olarak kalacaktır. </st><st c="17978">Bugün sana söyleyeceklerimi yazdım, zarfın içinde sana teslim edeceğim ama bir şey kesin, bu adamda ego yüksek.”</st></span></p>
			<p><span><st c="18090">Savcı, “Nasıl anladın?” diye sordu.</st></span></p>
			<p><span><st c="18126">Psikolog: “Sıradan vatandaşlarla muhatap oluyor ama hiçbir gazeteye dergiye röportaj vermedi, televizyon veya radyoya çıkmadı. </st><st c="18254">Gizemi seviyor. </st><st c="18270">İnsanlara yardım etme sebebi egosunu tatmin etmek olabilir. </st><st c="18330">İnsanların iyiliğe karşı genel bir zaafı var. </st><st c="18376">Biri bize iyilik yaptığında biz de karşılık vermek isteriz çünkü bize değerli olduğumuzu hissettirir. </st><st c="18478">İşte tam bu noktada psikoloji araya girer! </st><st c="18521">Ya bu iyilik gerçek değilse? </st><st c="18550">Ya bunu yapan sinsi insancılsa...”</st></span></p>
			<p><span><st c="18584">Savcı araya girdi: “Kusura bakma tekrar sözünü kestim ama sinsi insancıl nedir? </st><st c="18665">Bunu lütfen açar mısın?”</st></span></p>
			<p><span><st c="18689">Psikolog çayından birkaç yudum aldı ve yanıtladı: “Sinsi insancıl, hizmet adı altında, iyilik adı altında başka çıkarlar güdümleyen insan tipidir. </st><st c="18837">Bu tipler başta sürekli iyilik yapmak istiyormuş gibi görünür ama niyetleri başka olur. </st><st c="18925">İyilik yapmak, iyilik görmek güzel de bu iyiliğin arkasındaki psikolojiye bakmak gerekir. </st><st c="19015">Belki vicdan azabından iyilik yapıyordur, belki bir menfaat peşindedir ve iyiliğin arkasına saklanıyordur. </st><st c="19122">Görmeniz gerekenler güzeldir ama görmemeniz gerekenler saklanır... </st><st c="19189">Burada açık bir tanımlama var o da şu; bir insan başka şey düşünüp, başka şey söyleyip, başka şey yaparsa, karşıdaki onun ne demek istediğini ne demek istemediğini anlayamaz, o zaman güvensizlik oluşur, güvensizliğin olduğu yerde üretim düşer. </st><st c="19433">Biz burada bunu yaşıyoruz. </st><st c="19460">Şapkalı adam iletişim kurmuyor, bu beni çok rahatsız ediyor. </st><st c="19521">Bu bana samimi gelmiyor, ben bu yüzden yaptığı iyiliği sorguluyorum. </st><st c="19590">İnsanların inanma ihtiyacı var ama burada istismar söz konusudur. </st><st c="19656">Bak değerli dostum, umut mücadele etmek içindir, pes etmemek içindir, umut hazıra konmak için değildir. </st><st c="19760">Toplumda bir hüsnükuruntu oluşmuş, olmayacak duaya amin deniyor. </st><st c="19825">Ancak biz burada başka şey görüyoruz, bu şapkalı adam millete hazırdan vaatte bulunuyor. </st><st c="19914">Ne demek anında para, ne demek anında iyileşmek? </st><st c="19963">Ben onca psikoloji kitabını boşuna okumadıysam bu işte bir bityeniği var! </st><st c="20037">Ben burada yapay bir gerçeklik görüyorum. </st><st c="20079">Tıp bilimi insanlık kadar eski, tıp tarihinde hiçbir şey yapmadan bir insanı iyileştirmek diye bir şey yoktur, insanoğlu o kadar karmaşık bir yapı ki bunu bilmeyen cahiller ancak böyle oldubitti işlere inanır. </st><st c="20289">Bu adama güvenmiyorum çünkü derdi başkalarına bir şey katmak değil, derdi kendi çıkarları.”</st></span></p>
			<p><span><st c="20380">Savcı sordu: “Nereden anladın?”</st></span></p>
			<p><span><st c="20412">Psikolog: “Bir kere hiçbir bilim insanıyla iletişime girmedi, söz konusu yeteneğinin arkasındaki mekanizmayı veya gücü kamuya açmadı, kimseyi muhatap almadı. </st><st c="20571">Emniyetin başarısız girişimi de adamın ününe ün kattı. </st><st c="20626">İş daha da zorlaştı. </st><st c="20647">En tehlikeli yalan insanın kendi kendine söylediği yalandır. </st><st c="20708">Psikoloji bilimi der ki anlattığın çok etkileyici ama kurgu olabilir. </st><st c="20778">Ben de diyorum ki ya bu kurguysa? </st><st c="20812">Ne demişler, tilkinin kurnazlığı tavukların saflığından gelir. </st><st c="20875">Yani bu adam mı çok yetenekli yoksa millet mi çok saf, onu açığa çıkarmalıyız. </st><st c="20954">İnsan kendinde olmayanı görmez, insanlar bir şeyleri gözden kaçırıyor, asıl ona odaklanmalısın, insanlar neyi göremiyor, eğer onu bulursan bu işi çözersin. </st><st c="21110">Kanıt lazım. </st><st c="21123">Sonuçta bugün sana söylediklerim ve zarfın içindeki yazılarımın hepsi varsayım. </st><st c="21203">Bu varsayımların geçerlilik derecesini kanıtlamak senin çabana bağlı. </st><st c="21273">Bazıları çürüyebilir, bazıları güçlenebilir ama ben mesleğini seven biri olarak söylüyorum ki bu iş bana güven vermiyor. </st><st c="21394">Özellikle şapkalı adamın şakşakçılığını yapanların, her akşam televizyonlarda şaklabanlık yapan yanardönerlerin varlığı bu işin içinde bir iş olduğunu gösteriyor. </st><st c="21557">Bu hikâye gerçek olamayacak kadar kusursuz. </st><st c="21601">Psikolojide böyle durumlara kuruntu deriz, kişi kendi kendine bir fantezi dünyası yaratır, işte burada bir fantezi söz konusu, fanteziyi yaratanlar, fanteziyi yaşayanlar ve fanteziden beslenenler... </st><st c="21800">Bu tip insanlar bir yerde tıkanır. </st><st c="21835">Er ya da geç foyası ortaya çıkacaktır ama ben toplum adına üzülüyorum, toplum şu anda hipnoz olmuş durumda, hayal görüyor... </st><st c="21960">Yahu bizim burada konuştuklarımızın yarısını ben televizyonda konuşsam, bırak teşekkür etmeyi beni buralardan kovarlar. </st><st c="22080">İnsanların gözüne perde inmiş... </st><st c="22113">Bilim okur yazarlığı düşük olan yerlerde hep bu çark döner! </st><st c="22173">İnsanlar bilimin emek verilmeden yapılamayacağını bilmeli! </st><st c="22232">İlk programda bir fizikçi vardı, ‘Bilim emek ister, doğada bedava diye bir şey yoktur’ demişti. </st><st c="22328">Aklıma o geldi...”</st></span></p>
			<p><span><st c="22346">Savcı ayağa kalktı, psikolog zarfı masadan aldı, ona uzattı, savcı zarfı notları ile beraber çantasına koydu ve “Desteğin için teşekkür ederim” dedi.</st></span></p>
			<p><span><st c="22496">Psikolog gülümsedi: “Keşke elimden bir şey gelse, bizimki konuşmak işte, gücümüz çenemizde... </st><st c="22591">Haha... </st><st c="22599">Her akşam televizyonlarda boy gösterenler hakkında yapacağım birkaç değerlendirme var ama şimdi düşündüğüm her şeyi anlatırsam bir daha gelmezsin... </st><st c="22748">O da bir dahaki sefere!..” </st></span></p>
			<p><span><st c="22775">Savcı da güldü: “Öyle söyleme, nelere odaklanacağım konusunda zihnim aydınlandı. </st><st c="22856">Dün de sosyolog hocamın yanındaydım, ikinizin söyledikleri arasında tutarlılık var. </st><st c="22940">Gerçi... </st><st c="22949">Bu işi aydınlatsak bile toplumun farkındalık düzeyi yükselmedikçe, hiçbir şey değişmez. </st><st c="23037">Aptal olmanın en kısa yolu merak etmeyi bırakmaktır. </st><st c="23090">Topluma merak etmeyi, sorgulamayı ve körü körüne inanmamayı öğretmeliyiz, yoksa bir şapkalı adam gider başka bir şapkalı adam gelir! </st><st c="23223">Sorun büyük ama küçük parçalara ayırarak çöze çöze gideceğiz... </st><st c="23287">Bu konuyu geçici bir çılgınlık olarak görüyordum ama anlıyorum ki durum tahmin ettiğimizden daha ciddi ve daha derin... </st><st c="23407">En kısa zamanda tekrar görüşelim, biraz çalışayım, bulgular ortaya çıktıkça tekrar kapını çalarım.” </st></span></p>
			<p><span><st c="23507">Psikolog savcının elini sıktı: “Her zaman beklerim... </st><st c="23561">Kolay gelsin. </st><st c="23575">Bir ipucu vereyim: Görünene değil, görülmesi gerekene odaklan.” </st></span></p>
			<p><span><st c="23639">***</st></span></p>
			<p><span><st c="23642">Savcı ofisine dönerken, sosyolog hocasının, psikolog arkadaşının ve gazetecinin söyledikleri kafasında yankılanıyordu. </st><st c="23762">Bir sorun vardı, bu sorunun hem yakın zaman boyutu hem de eskilerden gelen kökleri vardı. </st><st c="23852">Savcı olayın, sihirbazlık düşkünü bir vatandaşın çok ötesine geçtiğini anlamaya başlamıştı. </st><st c="23944">Daha hızlı ve daha fazla çalışmalıydı. </st><st c="23983">Bir an önce gerçeklere ulaşmak istiyordu. </st><st c="24025">Bunca zaman bu konunun gündemde kalması konunun karşılık bulduğunu gösteriyordu. </st><st c="24106">Hem şapkalı adamı hem ona inananları ve hem bu inancı sömürenleri ayrı ayrı ve bir arada soruşturması gerekiyordu. </st></span></p>
			<p><span><st c="24221">Yolda sıra dışı konuları yazan gazeteciyle karşılaştı. </st><st c="24276">“Savcı bey, tünaydın, ben de size geliyordum. </st><st c="24322">Bu zarfın içinde şapkalı adamla yüz yüze geldiğini iddia edenlerin iletişim adresleri var. </st><st c="24413">Umarım bir yararı olur” diyerek bir zarf uzattı. </st><st c="24462">Savcı çok teşekkür etti.</st></span></p>
			<p><span><st c="24486">Öğleden sonra savcı emniyetle telefonda görüşüp dedektiflerin ifadelerine ihtiyaç duyduğunu dile getirdi. </st><st c="24593">Emniyet, kısa bir süre sonra dedektifleri savcıya gönderdi. </st><st c="24653">Savcı dedektifleri tek tek ofisine alıp şapkalı adamla yaşadıklarını tekrar anlatmalarını istedi ve ifadelerini yazılı hale getirip onlara okuttu. </st><st c="24800">Dedektiflerin onayını aldıktan sonra ifadeleri imzalatıp görüşmeyi bitirdi.</st></span></p>
			<p><span><st c="24875">Ertesi gün gazetecinin verdiği listeden görgü tanıklarını aramaya başladı. </st><st c="24951">Bazıları temkinli davranıyor, açıklama yapmak istemiyordu. </st><st c="25010">Gelen yanıtlarda savcının dikkatini çekecek, kanıt oluşturabilecek pek bir ayrıntı yoktu. </st><st c="25100">Savcı düşünüyordu, bir tarafta gizemli bir adam ve onu takip eden seven destekleyen kitleler, diğer tarafta tanıdığı ve bu olaya kuşku ile bakan bilim insanları... </st><st c="25264">Eğer bilim insanları haklı ise bu olayı aydınlatacak veya iddiayı çürütecek güçlü kanıtlar gerekmez miydi? </st><st c="25371">Bilimin temeli kanıt değil miydi, peki ama kanıt neredeydi?</st></span></p>
			<p><span><st c="25430">Savcının aklına birden bir şey geldi. </st><st c="25469">Emniyeti aradı, başkomiserle görüştü: “Günaydın sayın başkomiser, dünkü desteğiniz için çok teşekkür ederim. </st><st c="25578">Her iki dedektifle görüştüm. </st><st c="25607">İfadelerinde bir şikâyetten hareketle şapkalı adamın peşine düştüklerini açıklamışlardı. </st><st c="25696">O şikâyetçinin kimlik bilgilerini ve iletişim adresini lütfen bana iletebilir misiniz?”</st></span></p>
			<p><span><st c="25783">Başkomiser, “Elbette savcı bey, iki dakika hatta bekleyin, ben hemen size ileteceğim” dedi. </st><st c="25876">Birkaç dakika sonra şikâyetçinin iletişim bilgileri savcının elindeydi.</st></span></p>
			<p><span><st c="25947">Savcı şikâyetçi kişiyi aradı: “İyi günler, ben sizi yaklaşık altı ay önceki şapkalı adam hakkındaki şikâyetinizden dolayı arıyorum...”</st></span></p>
			<p><span><st c="26082">Adam kızgınlıkla araya girdi: “Yeter! </st><st c="26121">Beni bir daha dergiden aramayın! </st><st c="26154">Yoksa sizi de şikâyet ederim!”</st></span></p>
			<p><span><st c="26184">Savcı şaşkınlıkla, “Beyefendi ne dergisi? </st><st c="26227">Ben savcıyım! </st><st c="26241">Sakin olun!” dedi.</st></span></p>
			<p><span><st c="26259">Adam biraz duraksadı: “Aaa... </st><st c="26290">Kusura bakmayın, ne savcısı?”</st></span></p>
			<p><span><st c="26319">“Bu konuyla ilgili bilgi topluyorum, sizin ifadenizde önemli şeyler olabilir, onun için rahatsız ettim.”</st></span></p>
			<p><span><st c="26424">Adam, “Anlaşıldı” dedi. </st><st c="26449">“Savcı bey, ben kendi halinde bir marangozum. </st><st c="26495">Bir gün memleketime giderken trende bir adamla tanıştım. </st><st c="26552">Bana bir ihtiyacım olup olmadığını sordu. </st><st c="26594">Kibar birine benziyordu. </st><st c="26619">Ben de herkes gibi benim de zaman zaman maddi sıkıntılarım olduğunu söyledim. </st><st c="26697">‘Çözeriz’ dedi. </st><st c="26713">Bir süre sonra ‘Cebine bakar mısın’ dedi. </st><st c="26755">Elimi cebime attığımda bir tomar para çıktı. </st><st c="26800">Hem çok şaşırdım hem çok mutlu oldum. </st><st c="26838">Çok teşekkür ettim kendisine. </st><st c="26868">Sonra ben bu olayı çevreme anlattım. </st><st c="26905">Magazin dergisinden benimle görüşmeye geldiler, ancak o arada bir şey oldu. </st><st c="26981">Para kayboldu.”</st></span></p>
			<p><span><st c="26996">Savcı araya girdi: “Ne dediniz? </st><st c="27029">Para kayıp mı oldu?”</st></span></p>
			<p><span><st c="27049">Marangoz devam etti: “Evet, para kayboldu. </st><st c="27093">Sanırım şapkalı adam benden geri aldı... </st><st c="27134">Tam hatırlamıyorum. </st><st c="27154">Gelen gazetecilere, ‘Para kayboldu’ dedim. </st><st c="27197">Sonra onlar bana biraz para verdiler ve ‘Sen sadece şapkalı adamdan para aldığını söyle, kaybolduğunu söyleme’ dediler. </st><st c="27317">Ben de kabul ettim ve öyle konuştum. </st><st c="27354">Sonra haber yankı yapınca bana gelip tekrar para verdiler, ben de buna alıştım açıkçası... </st><st c="27445">Onlar para verdikçe ben de hikâyeyi tekrar tekrar anlatıyordum ama bir süre sonra başka insanlar da şapkalı adamla ilgili yaşadıklarını anlatmaya başlayınca artık bana gelmez oldular. </st><st c="27629">Dergiyi arayıp nedenini sordum, artık bana ihtiyaçlarının olmadığını söylediler. </st><st c="27710">Sinirlendim ve emniyeti aradım, şapkalı adamı şikâyet ettim. </st><st c="27771">Olay bundan ibaret... </st><st c="27793">Başka magazin dergileri de beni aradılar ama ben uzak durmak istedim. </st><st c="27863">Size başta gösterdiğim tepki de bu yüzdendi, kusura bakmayın. </st><st c="27925">Artık bu olayla anılmak istemiyorum. </st><st c="27962">Kendimi kötü hissediyorum.”</st></span></p>
			<p><span><st c="27989">Savcı dinlerken bir yandan da bol bol not tutuyordu. </st><st c="28043">“Anladım” dedi, “üzülmenize gerek yok, ben alınmadım. </st><st c="28097">Olur böyle şeyler. </st><st c="28116">Samimi itiraflarınız için teşekkür ederim. </st><st c="28159">Belki ihtiyaç olursa ileride tekrar rahatsız ederim. </st><st c="28212">Size iyi günler dilerim.”</st></span></p>
			<p><span><st c="28237">Savcı, masanın üzerindeki teneke kutudan iki tane bisküvi aldı. </st><st c="28302">Pencereden baktı, biraz düşündü ve “yapılması gerekenler” listesine göz attı.</st></span></p>
			<p><span><st c="28379">– Verileri sınıflandıracaktı (buna başlamıştı).</st></span></p>
			<p><span><st c="28427">– Bilim uzmanı kişilerle görüşecekti (görüşmüştü).</st></span></p>
			<p><span><st c="28478">– Gazeteci ile görüşecekti (görüşmüştü).</st></span></p>
			<p><span><st c="28519">– Görgü tanıklarının ifadelerini alacaktı (büyük oranda yapmıştı).</st></span></p>
			<p><span><st c="28586">– Emniyet yetkilileri ve dedektiflerle görüşecekti (önceki gün onu da gerçekleştirmişti).</st></span></p>
			<p><span><st c="28676">– Tüm kanıtları topladıktan sonra olası varsayımları yazacaktı (ama herhangi bir varsayım oluşturamıyordu). </st></span></p>
			<p><span><st c="28785">Veri yoktu, elindekiler kanıt derecesinde değildi. </st><st c="28836">Üstelik tek bir kanıt olsa bile zayıf bir sav ortaya çıkıyordu. </st><st c="28900">Birden fazla ve çapraz bir şekilde birbirini destekleyecek kanıtlara ihtiyacı vardı.</st></span></p>
			<p><span><st c="28984">Birkaç gün düşünüp durdu. </st><st c="29011">Sonra aklına bir şey geldi ve gazeteciyi aradı: “Sayın gazeteci nasılsınız? </st><st c="29087">Sizi tekrar rahatsız ediyorum.”</st></span></p>
			<p><span><st c="29118">Gazeteci karşılık verdi: “Sayın savcı günaydın. </st><st c="29167">Ne demek, her zaman hazırım, nasıl yardımcı olabilirim? </st><st c="29223">Bir gelişme var mı? </st><st c="29243">Bir ipucu bulabildiniz mi? </st><st c="29270">Sizinle tanıştıktan sonra kendi kendime dedim ki bu işi çözse çözse savcı bey çözer, işinizi çok seviyorsunuz ve dakiksiniz.”</st></span></p>
			<p><span><st c="29395">Savcı gülümsedi: “Keşke!.. </st><st c="29423">Dışarıdan öyle görülebilir ama işin aslı şu ki elimde herhangi bir kanıt yok. </st><st c="29501">Olsa bile birden fazla kanıt bulmalıyım ve samimi söylüyorum iş sıra dışı yetenekleri olan bir adamdan çok öte ama bu iş nasıl çözülür inanın ben de bilmiyorum ama uğraşıyorum. </st><st c="29678">Sizi ne için aradım, biliyor musunuz: İlk programlara katılan bilim insanlarından söz etmiştiniz, onlara ulaşmak istiyorum.”</st></span></p>
			<p><span><st c="29802">Gazeteci: “İlk programda bir fizikçi vardı, ikinci programda da bir tıp uzmanı eklendi. </st><st c="29891">Ama karşımızda doğaüstü konular uzmanı, kozmik şifacı, magazin gazetecisi ve alternatif tıpçı vardı, onları mı kastediyorsunuz?” diye sordu.</st></span></p>
			<p><span><st c="30031">Savcı gülümsedi: “Hayır, ben şimdilik sadece fizikçi ve tıp uzmanı ile görüşmek istiyorum, onlara nasıl ulaşabilirim?”</st></span></p>
			</div>
		<div id="charCountTotal" value="30150"></div></body>
</html>
