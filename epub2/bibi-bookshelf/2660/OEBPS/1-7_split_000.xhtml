<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>CAMDAKİ KIZ</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-7" xml:lang="tr-TR">
		<div>
			<h2 id="_idParaDest-3"><st c="0">1</st></h2>
			<p><span><st c="2">Kliniğe girdiğimde hafif bir müzik sesi geliyor kulağıma. </st><st c="60">Çok eskilerden, bizim gençlik zamanlarımızdan kalma ama insanların hâlâ çok severek dinlediği bir müzik bu.</st></span></p>
			<p><span><st c="167">“You mean every thing to me...”</st></span></p>
			<p><span><st c="199">Hüzünle karışık bir heyecan kaplıyor içimi. </st><st c="244">Kendimi tıpkı o zamanlardaki gibi hissediyorum. </st><st c="292">Yani genç, diri ve enerji dolu. </st><st c="324">Sonra asansörün aynasında şöyle bir kendime bakıyorum. </st><st c="379">Genç değilim ama hâlâ yüksek bir enerjim var. </st><st c="425">İşte bu enerjiyi bana bu klinik ve biraz sonra odama girip çıkmaya başlayacak olan hastalarım veriyor.</st></span></p>
			<p><span><st c="527">Bana genelde çoğu hüzünlü hikâyeler anlatsalar da, benim odamdan çıkarken onların gözlerinde gördüğüm pırıltı, yorgunluk filan bırakmıyor bende. </st><st c="673">Masalarında oturan ve beni görünce gülümseyerek hafifçe ayağa kalkan sekreterlere ben de gülümseyerek odama geçiyorum.</st></span></p>
			<p><span><st c="791">Bakalım bugün odama kimler girip kimler çıkacak, kimlerin kaderlerinin onlara ne tür cilveler yaptığını görecek, kimlerin dertlerini, acılarını paylaşacağım. </st></span></p>
			<p><span><st c="950">Masama oturunca yeni bir dosya açmak üzere sol yanımdaki dolaba doğru uzanırken Tuna fırtına gibi giriyor içeri. </st><st c="1063">Sürekli okurlarım bilir, Tuna benim ofisteki yardımcım, elim kolum, neredeyse her şeyimdir. </st><st c="1155">Elinde, soğuğundan camı terlemiş kocaman bir bardak su var. </st><st c="1215">Bu kadar kiloyla insan nasıl bu kadar çevik olabiliyor acaba? </st><st c="1277">Ben hiçbir zaman böyle çevik, bu kadar hareketli olamadım. </st><st c="1336">Kolejde beden eğitimi derslerinde öğretmenimiz bize sırayla uzun, üzeri deri kaplı bir masanın üzerinden takla attırırdı. </st><st c="1458">Ne kadar zor gelirdi böyle şeyler bana. </st><st c="1498">Tuna’ya şimdi şu halının üzerinde takla at desem, saniyede atar. </st><st c="1563">Hem de bu yaşta ve bu kiloyla...</st></span></p>
			<p><span><st c="1595">Kafamı kaldırsam Tuna hemen başlayacak konuşmaya ama kaldırmıyorum. </st><st c="1664">Elinden bardağı alıp yaz kış hep buz gibi içtiğim suyu bir dikişte bitiriyorum. </st><st c="1744">Bardağı masama koyarken Tuna karşımda heyecanla bekliyor. </st><st c="1802">Yerinde duramıyor, bana anlatacağı heyecanlı bir şeyler var demek ki. </st><st c="1872">Kafamı kaldırmadan soruyorum. </st></span></p>
			<p><span><st c="1902">“Tuna, şu halının üzerinde bir takla atsana!”</st></span></p>
			<p><span><st c="1947">Çok kısa bir sessizlikten sonra ikimiz birden gülmeye başlıyoruz.</st></span></p>
			<p><span><st c="2013">“Sizin canınız sıkıldı galiba, benimle uğraşmaya başladığınıza göre!”</st></span></p>
			<p><span><st c="2083">“İstersen bunu hemen yaparsın değil mi?”</st></span></p>
			<p><span><st c="2124">“Yaparım tabii, ne var bunda!”</st></span></p>
			<p><span><st c="2155">“Tamam, tamam. </st><st c="2171">Şimdi söyle bakalım söyleyeceklerini.”</st></span></p>
			<p><span><st c="2209">“Şimdi içeri girecek olan hanımın adı Nalan. </st><st c="2255">Ayol çok değişik bir kadın! </st><st c="2283">Gençliğimizin sinema artistlerine benziyor. </st><st c="2327">En çok da Filiz Akın’a... </st><st c="2353">Ama çok garip giyinmiş. </st><st c="2377">Yeni moda böyle de bizim mi haberimiz yok. </st><st c="2420">Yerlere kadar inen siyah, dantelli bir etek, üzerinde de kat kat yine siyah bir şeyler var. </st><st c="2512">Bir elinde koca bir yelpaze, öbür elinde çanta. </st><st c="2560">Saçları bile eski model. </st><st c="2585">Tahtından inmiş de biri onu zorla buraya getirmiş gibi... </st><st c="2643">Arkasında nedimeleri eksik.”</st></span></p>
			<p><span><st c="2671">“Neler söylüyorsun sen Tuna? </st><st c="2701">Masal filan mı yazacaksın? </st><st c="2728">Nereden uydurdun bunları?”</st></span></p>
			<p><span><st c="2754">“Ne uydurması! </st><st c="2770">Şimdi görünce siz de anlayacaksınız. </st><st c="2807">Tuhaf işte... </st><st c="2821">Neye kızdıysa, yanındaki adamı elindeki yelpazeyle az kalsın dövecekti. </st><st c="2893">Kadıncağız sinir krizi geçiriyor. </st><st c="2927">Sonunda ben girdim araya. </st><st c="2953">Görseniz, öyle bir kadından bu tür hareketleri hiç beklemezsiniz. </st><st c="3019">Diğer hastalar da şaştı kaldı duruma; televizyonda dizi seyreder gibi bakıyorlardı. </st><st c="3103">Tabii ben onlar kadar rahat seyredemedim. </st><st c="3145">Araya girmesem, koca adamla başa çıkacaktı. </st><st c="3189">Pes doğrusu!”</st></span></p>
			<p><span><st c="3202">Bu bilgileri Tuna’dan ben isterim. </st><st c="3238">İçeri girmeden önce hastalarımız önce onun göz muayenesinden geçer. </st><st c="3306">Hastalara şöyle bir bakar, onlarla konuşur, sonra da fark ettiği önemli bir şey varsa mutlaka bana söyler. </st><st c="3413">Çünkü benim hastalarım, bu odada kendilerini hayatın içinde hissetmezler. </st><st c="3487">Benimle birlikte başka diyarlarda gezinirler. </st><st c="3533">Tuna ise onların hayatın içindeki hallerini görür. </st><st c="3584">Bu bilgiler genelde çok işime yarar ama bugün biraz abarttı galiba...</st></span></p>
			<p><span><st c="3653">“Yanındaki adam hem genç, hem de yakışıklı. </st><st c="3698">O da İbrahim Tatlıses’e benziyor. </st><st c="3732">Maço filan ama hoş adam. </st><st c="3757">İnsan onları birbirine hiç yakıştıramıyor. </st><st c="3800">Ben yönetmen olsam, o kadının yanına böyle bir adam koymazdım. </st><st c="3863">Birinden birini değiştirmek gerek.”</st></span></p>
			<p><span><st c="3898">“Tuna sen dün gece eski filmlerden birini seyretmiş olmayasın? </st><st c="3962">Filiz Akınlar, İbrahim Tatlısesler filan... </st><st c="4006">Son olarak da yönetmen oldun.”</st></span></p>
			<p><span><st c="4036">“Yok Gülseren Hanım, şimdi görünce siz de bana hak vereceksiniz. </st><st c="4102">Adam, tıpkı İbrahim Tatlıses gibi kırmızı bir mont giymiş üstüne. </st><st c="4168">Hani bir seferinde beraber Kıbrıs’a gitmiştik. </st><st c="4215">Biz otururken İbo gelmişti yanımıza. </st><st c="4252">Hani kırmızı bir mont vardı üzerinde. </st><st c="4290">İşte tam da öyle... </st><st c="4310">Uzun boylu, kara kaşlı, kara gözlü, iriyarı bir adam. </st><st c="4364">Bir tek bıyığı eksik, onun yerine de kirli sakalı var. </st><st c="4419">Kadın o koca adamla nasıl başa çıktı anlayamadım. </st><st c="4469">Oysa kendi ufak tefek biri ama durmadan ağlıyor. </st><st c="4518">Hiçbirimiz onu sakinleştiremedik. </st><st c="4552">Ben yönetmen olsam, o kadını kraliçe rolünde oynatırdım. </st><st c="4609">Zaten kılığı kıyafeti de uygun!”</st></span></p>
			<p><span><st c="4641">“Tuna yeter!”</st></span></p>
			<p><span><st c="4655">“Ama asıl söyleyeceğimi daha söylemedim. </st><st c="4697">Adam kadını buraya zorla getirmiş. </st><st c="4732">Zaten sizinle önce kendisi görüşmek istiyor. </st><st c="4777">Kadına bol bol ilaç vermenizi isteyecekmiş. </st><st c="4821">Başka türlü zapt edemiyorum diyor. </st><st c="4856">Şimdi içeri nasıl alacağız bilmem ki...”</st></span></p>
			<p><span><st c="4896">“Bol bol ilaç verecekmişim! </st><st c="4925">Sen şu adamı al bakalım içeri.”</st></span></p>
			<p><span><st c="4956">“Tamam. </st><st c="4965">Ben de bu arada kadıncağızı sakinleştiririm.”</st></span></p>
			<p><span><st c="5010">Tuna yine fırtına gibi çıkıyor dışarı. </st><st c="5050">Bıraksam sabaha kadar konuşacak. </st></span></p>
			<p><span><st c="5083">Biraz sonra kapı kuvvetlice bir iki kez vurulduktan sonra, uzun boylu, esmer, kirli sakallı, üzerine kırmızı bir mont giymiş genç bir erkek giriyor içeri. </st><st c="5238">Tam da Tuna’nın anlattığı gibi... </st><st c="5272">Gerçekten de benziyor İbrahim Tatlıses’e. </st><st c="5314">Elini biraz kaba ve geniş bir hareketle uzatıp bana kendini tanıtıyor ve hemen karşımdaki koltuğa, bacaklarını iki yana açarak oturuyor. </st><st c="5451">Cep telefonunu ve araba anahtarını önündeki sehpaya gürültülü bir biçimde koyduktan sonra başını bana doğru çeviriyor. </st></span></p>
			<p><span><st c="5570">Koyu kahverengi gözlerinde hem sert, hem de düzmece bir gülümseme var. </st><st c="5641">Bulunduğu yeri yalnızca kendi hacmiyle kaplamaya çalışan, kendini gereğinden fazla önemseyen, insana pek de güven vermeyen bir havası var. </st><st c="5780">Dimdik ve gururla bakıyor bana. </st><st c="5812">İşini bir an önce bitirip gitmek istiyor galiba.</st></span></p>
			<p><span><st c="5860">Benim bakışlarımsa hiç de onunkiler gibi değil.</st></span></p>
			<p><span><st c="5908">Kolunu hafifçe masama dayayarak konuşmaya başlıyor.</st></span></p>
			<p><st c="5960">“Doktor Hanım, Nalan’ı buraya çok zor getirdim. </st><st c="6009">Gitmem Allah gitmem diye tutturdu ama böyle devam edemeyiz. </st><st c="6069">Kaç gündür canımdan bezdirdi beni. </st><st c="6104">Sekreteriniz de gördü ya, durup durup kedi gibi üstüme atlıyor. </st><st c="6168">Bıraksam beni öldürecek. </st><st c="6193">Ben böyle şeylere izin vermem ama acıyorum haline. </st><st c="6244">İşin kötüsü bir gün benim de ters tarafıma gelir diye korkuyorum. </st><st c="6310">Bir vursam neye uğradığını şaşırır da... </st><st c="6351">Bir de ölür kalır, sonra da suçlu ben olurum. </st><st c="6397">Hani derler ya, ölen mi, öldüren mi diye...”</st></p>
			<p><span><st c="6441">Ağzının kıyısında sevimsiz bir çizgi oluşuyor ama benim bakışlarım, onun daha fazla bir şey söylemesine mani oluyor.</st></span></p>
			<p><span><st c="6558">Kadını nasıl da aşağılıyor. </st><st c="6587">Sorun ne acaba?</st></span></p>
			<p><st c="6602">“Nedir sorun, size neden bu kadar çok kızdı?”</st></p>
			<p><st c="6648">“Hiç canım işte... </st><st c="6668">Beni tapulu malı sanıyor. </st><st c="6694">Biz Nalan’la yedi yıldır birlikte yaşıyoruz. </st><st c="6739">Baştan ben buna deli gibi âşıktım. </st><st c="6774">Gözüm ondan başkasını görmüyordu. </st><st c="6808">Zaten onu elde etmek o zamanlar benim için çok uzak bir hayaldi. </st><st c="6873">Çok uğraştım ama yine de pek ümidim yoktu. </st><st c="6916">Nalan pek normal biri sayılmaz. </st><st c="6948">Biraz garip bir kadındır. </st><st c="6974">Biz onunla aynı şirkette çalışıyorduk. </st><st c="7013">Kedinin ciğere baktığı gibi uzaktan bakar dururdum ona. </st><st c="7069">Sadece ben mi, şirketteki erkeklerin çoğunun aklı Nalan’daydı. </st><st c="7132">Neyse uzatmayalım, bizim patronun başına taş mı düştü nedir, sen bu kızın şoförlüğünü yap, her işinde ona yardım et dedi. </st><st c="7254">Severdi beni patron!”</st></p>
			<p><span><st c="7275">Bunu söylerken gururlu bir ifade yayılıyor yüzüne. </st><st c="7327">Patronun onu sevmesi demek ki onu çok gururlandırmış.</st></span></p>
			<p><st c="7380">“Hani derler ya, kul istemiş bir göz, Allah vermiş iki göz... </st><st c="7443">Ben sevinçten uçuyorum. </st><st c="7467">İşte o zaman bildim zaten, ben bu kadına ne yapar eder, kendimi sevdiririm.”</st></p>
			<p><st c="7543">“O zamandan göz koydunuz yani!”</st></p>
			<p><st c="7575">“Yok canım, çok önce gözüme kestirmiştim de, yanına yaklaşmak ne mümkün! </st><st c="7649">Derken ateşle barut yan yana gelirse ne olur? </st><st c="7695">Gerçi tahminimden uzun sürdü ama sonunda kuş kafese girdi.”</st></p>
			<p><st c="7754">“O kadar planlı yani?”</st></p>
			<p><st c="7777">“Yok canım, siz anlamazsınız bu işlerden.”</st></p>
			<p><st c="7820">“Hangi işlerden?”</st></p>
			<p><st c="7838">“Aşktan yani...”</st></p>
			<p><span><st c="7855">Aşkı ben de anlamazsam kim anlar acaba? </st><st c="7896">Demek aşktan anlayan bir tek o var ve aşkından deli olduğu kadını bugün buraya terk etmek için getirmiş!</st></span></p>
			<p><st c="8000">“Neden öyle düşündünüz?”</st></p>
			<p><st c="8025">“Ha?”</st></p>
			<p><st c="8031">“Aşktan anlamazsınız dediniz ya...”</st></p>
			<p><st c="8067">“Ha, o mu? </st><st c="8079">Damdan düşmeyen, damdan düşenin halinden anlamaz derler. </st><st c="8136">Siz hiç damdan düşmüşe benzemiyorsunuz. </st><st c="8176">Hele bizim gibileri hiç anlamazsınız.”</st></p>
			<p><span><st c="8214">Bizim gibiler ha! </st><st c="8233">Sen, ben ayrı gruplardan mıyız? </st><st c="8265">Ne kadar yanılıyor. </st><st c="8285">Ben, o biz dediği şeyin ta kendisiyim aslında ama sanki ne ben onu anlamak istiyorum, ne de o beni. </st><st c="8385">İşte bunda haklı. </st></span></p>
			<p><span><st c="8403">Sen gel, önce hiç tanımadığım bir kadını aşağıla, yerin dibine batır, sonra da bana ona olan aşkını anlat. </st><st c="8510">Ben seni şimdilik hiç anlamak istemiyorum arkadaş. </st><st c="8561">Ne söyleyeceksen söyle ve bir an önce çık bu odadan. </st><st c="8614">Benim kafamı da daha fazla karıştırma.</st></span></p>
			<p><span><st c="8652">Düşündüklerim az da olsa yüzüme yansımış olmalı ki, bana bakarken hafif bir endişe bulutu yüzünü yalayıp geçiyor.</st></span></p>
			<p><st c="8766">“Siz yine de şimdilik anladığımı farz edin öyleyse. </st><st c="8819">Dinliyorum sizi” diyorum.</st></p>
			<p><st c="8844">“Şimdi böyle atıp tutsam da, o zamanlar ben buna nasıl âşıktım, onun uğruna nasıl deli divane oluyordum bilseniz... </st><st c="8961">Biri bana deseydi ki, ulan sen bu karıyı kendi elinle bırakıp gideceksin diye, vallaha billaha inanmazdım. </st><st c="9068">Mecnun oldum da kendime çıkacak dağ bulamadım. </st><st c="9115">Aman ne diller döktüm. </st><st c="9138">Sadece dil mi, çok da gözyaşı döktüm uğrunda. </st><st c="9184">Nalan bile bilmez bunları. </st><st c="9211">Kadın ne de olsa, aşağı tarafını göstermeyeceksin.” </st></p>
			<p><span><st c="9263">Güzel... </st><st c="9272">Anlamasam da yeni bir şeyler söylüyor bu adam. </st><st c="9319">Demek öyle... </st><st c="9333">“Kadına aşağı tarafını göstermeyeceksin!” Hem de bunu bir erkek söylüyor. </st><st c="9407">Oysa ben bu sözleri daha çok kadınlardan duymuştum.</st></span></p>
			<p><st c="9458">“İşte en sonunda Nalan’ı kafaya aldım. </st><st c="9498">O da bana âşık oldu. </st><st c="9519">Siz beni o zamanlar görseydiniz, yolda yürüyüşüm bile değişmişti. </st><st c="9585">Vay be, dedim kendime, ulan sen neymişsin de haberin yokmuş. </st><st c="9646">Kraliçeye diz çöktürdün... </st><st c="9673">Kolay işler değil bunlar doktor hanım. </st><st c="9712">Hele bizim gibiler için büyük iş bunlar, büyük iş...”</st></p>
			<p><span><st c="9765">Yine, “Bizim gibiler” diyor. </st><st c="9795">Kendini benden ayırıyor. </st><st c="9820">O ve ben başka dünyaların insanlarıyız. </st><st c="9860">Buraya özel olarak beni kızdırmaya gelseydi, beni bundan daha fazla kızdıracak bir şey söyleyemezdi. </st><st c="9961">Ben hep her dünyanın insanı oldum ya da öyle olmak için çok gayret ettim. </st><st c="10035">Hele ki bu insan bizim topraklarımızdansa, o benim için çok değerlidir zaten. </st><st c="10113">O bendendir. </st><st c="10126">Ama bu adam beni kendinden saymıyor.</st></span> </p>
			<p><st c="10162">“Ama hiçbir şey durduğu yerde durmuyor. </st><st c="10203">Aşk bile. </st><st c="10213">İşte şimdi buraya bu kadından beni bir an önce kurtarasınız diye geldim. </st><st c="10286">Niye? </st><st c="10292">Çünkü bu sefer de başka birine âşık oldum.”</st></p>
			<p><span><st c="10335">Gözlerinde çılgın bir pırıltı beliriyor. </st><st c="10377">Bir yandan da nasıl gamsız, tasasız bir adam. </st><st c="10423">Ben karşımdaki insanları anlamak, kendimi onların yerine koyarak dinlemek isterim ama bu adamda bunu yapamıyorum. </st><st c="10537">Karşımda oturanın gerçek bir insan olduğunu bile hissedemiyorum. </st><st c="10602">Neyse, o benim hastam değil zaten. </st><st c="10637">Bu işe fazla takılmamalıyım. </st><st c="10666">Onu anlamasam da olur.</st></span> </p>
			<p><st c="10688">“Tam yedi yıl sürdü bu beraberlik. </st><st c="10724">Yedi yılın sonunda yavaş yavaş bendeki heyecan azaldı. </st><st c="10779">Kanıksadım galiba kadını. </st><st c="10805">Derken geçenlerde bir barda Karadenizli bir kadın çıktı karşıma. </st><st c="10870">Ama ne kadın! </st><st c="10884">Aklım başımdan gitti. </st><st c="10906">Fena tutuldum kadına.”</st></p>
			<p><st c="10928">“Nalan Hanım’la beraberken bu tür kaçamaklarınız hep olur muydu?”</st></p>
			<p><st c="10994">“Pek olmazdı...”</st></p>
			<p><span><st c="11011">“Pek olmazdı” diyor!</st></span></p>
			<p><st c="11032">“Nalan o zamanlar benim kraliçem, prensesimdi. </st><st c="11080">Hem âşık hem de hayrandım ona. </st><st c="11111">Ne günlerdi ya!”</st></p>
			<p><span><st c="11127">O günleri düşünürken hüzünlü bir mutluluk yapışıp kalıyor yüzüne. </st><st c="11194">Bu adam, bu haliyle Nalan denen bu kadından nasıl ayrılacak? </st><st c="11255">Aşk bitti diyor ama ben hiç öyle hissetmiyorum.</st></span></p>
			<p><st c="11302">“Ben aşk adamıyım doktor hanım, aşk... </st><st c="11342">Âşıksam gözüm dünyayı görmez. </st><st c="11372">Laz kızını görünce, kadın kalbimin ortasına bıçak gibi saplandı. </st><st c="11437">Çıkar çıkarabilirsen. </st><st c="11459">Belli ki beni havalara uçuracak, bazen de çok süründürecek. </st><st c="11519">Bu sefer de ona tutuldum Nasıl da kıskanç! </st><st c="11562">Bir yere kımıldayamıyorum. </st><st c="11589">Baktım olmayacak, en iyisi Nalan’dan bir an önce ayrılmak dedim. </st><st c="11654">Dürüst oldum ona. </st><st c="11672">Dedim ki, ben başkasına âşık oldum. </st><st c="11708">Bu iş burada bitsin. </st><st c="11729">Sen misin dürüst olan? </st><st c="11752">Evi başıma yıktı. </st><st c="11770">Telefonlarım derseniz hiç susmuyor. </st><st c="11806">Bana bunu nasıl yaparsın diye yeri göğü inletiyor. </st><st c="11857">Yahu hayatın bile bir sonu var. </st><st c="11889">Bir gün hepimiz tahtalı köyü boylayacağız. </st><st c="11932">Aşkın sonu olmaz mı? </st><st c="11953">Ama anlatamadım ki... </st><st c="11975">Kaç kere intihar etmeye kalktı. </st><st c="12007">Güya bunlarla beni kandıracak.” </st></p>
			<p><span><st c="12039">Dürüst olmak ne zaman utanmazlıkla, ihanetle, acımasızlıkla, küstahlıkla aynı şey olmuş ki! </st><st c="12131">Nasıl bir adam bu? </st><st c="12150">Onun için her şey ne kadar basit!</st></span> </p>
			<p><st c="12183">“Evdeki hanımın sesi soluğu çıkmazken, sana ne oluyor be kadın? </st><st c="12248">Sen kendini ne sanıyorsun?”</st></p>
			<p><span><st c="12275">Yok artık! </st><st c="12287">Üstelik evli ha? </st></span></p>
			<p><st c="12304">“Bir de... </st><st c="12315">Üstelik evli misiniz?”</st></p>
			<p><st c="12337">“Allah bağışlarsa üç de kızım var. </st><st c="12373">Bizim Türkân, hanım hanım oturur evinde ama bu Laz kızının niyeti kötü. </st><st c="12445">Beni bizim hanımdan bile kıskanıyor. </st><st c="12482">Bir de Nalan’ı bilse, kim bilir ne işler açar başıma.”</st></p>
			<p><span><st c="12536">Evde hanım, bir tarafta ondan ayrılmamak uğruna intihara kalkışan sevgili, son olarak da yepyeni bir sevgili daha... </st><st c="12654">Ohh, keyifler gıcır adamda. </st><st c="12682">Bütün bunları ne kadar da doğal anlatıyor. </st><st c="12725">Karısı evden burnunu çıkarsa vurmaya kalkar ama kendine her şey serbest. </st></span></p>
			<p><span><st c="12798">Hay Allah, ben kızıyorum bu adama. </st><st c="12833">Aslında bu odada bana anlatılan her şeyi son derece tarafsız bir şekilde dinlerim. </st><st c="12916">Hiçbir şey için, hiç kimseyi kafamdan bile olsa yargılamam. </st><st c="12976">Sadece, “Neden!” diye sorarım, “Neden böyle yapıyor?”</st></span></p>
			<p><span><st c="13029">Bu adamdan hoşlanmadım. </st><st c="13054">Deve misali, her yanı eğri bunun. </st><st c="13088">Bir an önce onunla işimi bitirmeliyim.</st></span></p>
			<p><st c="13126">“Pardon, adınız neydi?”</st></p>
			<p><st c="13150">“Hayri.”</st></p>
			<p><st c="13159">“Hayri Bey, anlaşılan kadınlarla başınız dertte ama yine de siz bu dertleri seviyorsunuz.”</st></p>
			<p><st c="13250">“Seviyorum da, şu Nalan’dan beni bir an önce kurtarın doktor hanım. </st><st c="13319">Yetti canıma. </st><st c="13333">Artık ilaç mı veriyorsunuz, uyuşturucu mu, bilmem. </st><st c="13384">Düşsün yakamdan. </st><st c="13401">İntihar filan edip de benim başımı belaya sokmasın.”</st></p>
			<p><st c="13453">“Tamam Hayri Bey, siz Nalan Hanım’ı merak etmeyin. </st><st c="13505">Ben onu sakinleştirmenin bir yolunu bulurum.” </st></p>
			<p><span><st c="13551">İnanmayan gözlerle bakıyor bana. </st><st c="13584">Bu sefer ben de ona bakıyorum. </st><st c="13615">Bu odaya gireli belki de ilk kez dikkatle bakıyorum ona. </st><st c="13672">Sahte bir şeyler var onda. </st><st c="13699">Beni rahatsız eden de bu sahtelik zaten.</st></span></p>
			<p><st c="13739">“İnşallah bulursunuz ama ne de olsa siz de kadınsınız. </st><st c="13795">Beni değil, onu anlayacaksınız.”</st></p>
			<p><st c="13827">“Onu buraya anlamam için siz getirmediniz mi?”</st></p>
			<p><st c="13874">“Keşke bir gün Laz kızını da getirebilsem.”</st></p>
			<p><st c="13918">“Onu neden getirecekmişsiniz?”</st></p>
			<p><st c="13949">“Şimdi Nalan’ı görünce içinizden bana lanet okuyacaksınız ama Laz kızını görünce belki fikriniz değişir. </st><st c="14055">Bu ötekilere benzemiyor. </st><st c="14080">Bu, Nalan’ın tam zıddı. </st><st c="14104">Nalan beyazsa Laz kızı siyah. </st><st c="14134">Açıyoruz rakıları, sabaha kadar bir muhabbet, bir muhabbet... </st><st c="14196">Çok külhanbeyi bir kadın. </st><st c="14222">Hele bir de garsona seslenişi var ki, işte bunlara deli oluyorum. </st><st c="14288">Nalan beni kötü alıştırmış.”</st></p>
			<p><st c="14316">“Ne diyor garsonlara?”</st></p>
			<p><st c="14339">“Aloo, diye bağırıyor. </st><st c="14363">Garsonların bile ondan ödü kopuyor.”</st></p>
			<p><span><st c="14399">“Aloo...” Aman Allahım! </st><st c="14424">Bu adam hâlâ neden bu odada!</st></span></p>
			<p><st c="14452">“Demek alo diyor. </st><st c="14471">Aslında henüz Nalan Hanım’la tanışmadık ama sanırım bu Laz kızı size daha uygun.” </st></p>
			<p><span><st c="14553">Bir anda kıpkırmızı oluyor yüzü, gözlerinden ateş çıkarken ağzımdan çıkan bu sözlere ben bile inanamıyorum. </st><st c="14661">Bir kavga etmediğim kaldı adamla. </st></span></p>
			<p><span><st c="14695">Hay Allah!</st></span></p>
			<p><st c="14705">“Siz çıkabilirsiniz Hayri Bey. </st><st c="14737">Bana Nalan Hanım’ı gönderin.”</st></p>
			<p><span><st c="14766">Bir şey söyleyip söylememekte bir an tereddüt ederken gözlerindeki öfkeyi görmemek için kör olmak lazım. </st><st c="14872">Küçümsenen erkeğin kadına duyduğu nefret bu... </st><st c="14919">Sonra hızla ayağa kalkıp sehpaya saçtığı ıvır zıvırı hızla topluyor, öfkeli bir sesle, “Nalan’a bol ilaç verin bol” diye talimat vermeyi de ihmal etmiyor.</st></span></p>
			<p><span><st c="15073">Oh, çok şükür daha kötü şeyler olmadan çıktı odadan. </st><st c="15127">Ancak kafamda dönüp duran düşüncelere bir türlü engel olamıyorum. </st><st c="15193">O düşüncelerden biri var ki, en ön sırada kırmızı ışık gibi yanıp sönüp duruyor. </st><st c="15274">Şöyle diyor bana: “Ey Hayri Beyefendi! </st><st c="15313">Bunları sen değil de o kadınlardan biri yapsaydı ne olurdu acaba?”</st></span></p>
			<p><span><st c="15379">Hemen masamda duran sürahiden bir bardak su içip kendimi toplamaya çalışıyorum. </st><st c="15460">Bakalım Nalan nasıl bir kadın, yıllarca bu adama nasıl katlanmış acaba?</st></span></p>
			<p><span><st c="15531">Açık duran kapıdan gelen gürültüyle başımı kaldırınca Tuna’nın kolunda, sinirden adeta tepinen, çocuk gibi başını sağa sola sallayarak, ayaklarını yerde sürüyerek ve çok canı acıyan birinin imdat çığlıklarına benzer sesler çıkararak bana doğru gelen kadını görüyorum. </st></span></p>
			<p><span><st c="15800">Tüm bu hareketler çaresizlik sinyalleri... </st><st c="15843">Küçük çocuklar yapar bunu. </st><st c="15870">Annesine sesini duyuramayan, hiç tanımadığı bu dünyada yapayalnız kaldığını sanıp ölümden kaçmaya çalışırken çırpınan çaresiz çocuklar... </st><st c="16008">Bunlar yetişkin insanlara has davranışlar değil. </st><st c="16057">Neden bu kadar korkuyor acaba? </st><st c="16088">Bu panik neden? </st><st c="16104">Ayrıca bu nasıl bir panik, nasıl bir çaresizlik!</st></span></p>
			<p><span><st c="16152">Tıpkı o çaresiz çocuğa yaklaşır gibi usulca kalkıyorum yerimden. </st><st c="16218">Hiç konuşmadan, sadece dikkatle, özenle, sevgiyle bakıyorum gözlerinin içine. </st><st c="16296">Bu dünyada her derdin dermanının sevgi olduğunu biliyorum çünkü.</st></span></p>
			<p><span><st c="16360">Öyle çaresiz, öyle panik içinde ki, söylediklerimi duyacak halde değil. </st><st c="16433">O şimdi bütün hücreleriyle korkuya teslim olmuş bir çocuk gibi. </st><st c="16497">Onunla şu an sözlü değil, sözsüz iletişim kurabilirim ancak.</st></span></p>
			<p><span><st c="16557">Ona sevgiyle baktığımı, hareket etmediğimi, kendini bir şeylerden koruması gerekmediğini gördükçe, o da gözlerini gözlerime dikiyor. </st><st c="16691">Hafif ama çok hafifçe gülümsüyorum ona. </st><st c="16731">O zaman daha dikkatle bakıyor yüzüme. </st><st c="16769">Çığlıkları, çırpınışları azalıyor. </st><st c="16804">Ben ona değil, Tuna’nın kolunda o bana doğru yaklaşıyor. </st><st c="16861">Gözlerini açıp kapatıyor, dudaklarıyla birlikte tüm vücudu yaprak gibi titriyor. </st></span></p>
			<p><span><st c="16942">Çok korkmuş bu kadın çok. </st><st c="16968">Ama bu korku yeni değil, ezelden beri var içinde, ona yabancı değil yani... </st><st c="17044">Bir şeyler onun eski korkularını tetiklemiş... </st><st c="17091">Yıllardır içinde hapsetmeye çalıştığı korkularını, çaresizliklerini, ölümü...</st></span></p>
			<p><span><st c="17168">Şimdi artık karşı karşıyayız. </st><st c="17199">Ben yine hiç kımıldamadan, usulca uzatıyorum elimi. </st><st c="17251">Ne kadar yavaş hareket etsem de, korkuyor. </st><st c="17294">Gülümsememi biraz daha arttırıyorum. </st><st c="17331">Onunla konuşmaya hazırlanıyorum ama şu anda ne söylediğim değil, nasıl söylediğim önemli. </st><st c="17421">Sesimin tonu, konuşmamın ritmi ninni kadar yumuşak olmalı.</st></span></p>
			<p><span><st c="17479">Konuşmaya başlamadan önce mımmm diye, hafif, yumuşak bir ses çıkıyor benden. </st><st c="17557">Tuna da şaşkın. </st><st c="17573">Kadının kolunu sıkıca tutarken yüzü gözü ter içinde kalmış. </st><st c="17633">Ona gözümle, “Bırak”, Hayri’ye de “Çık” diye işaret ediyorum. </st><st c="17695">Hayri arkasına bakarak koridorda uzaklaşırken Tuna da kadını yavaşça bırakıyor. </st><st c="17775">Kolları usul usul aşağı inerken titremesi azalıyor genç kadının. </st><st c="17840">Çığlıklar zaten çoktan sustu. </st><st c="17870">Ona doğru uzanan elim çok yavaş hareket ediyor. </st><st c="17918">Gözü elimde. </st><st c="17931">Tutmamdan korkuyor. </st><st c="17951">Tutmuyorum. </st><st c="17963">Elimle koluna yavaşça dokunuyor, o kolu elimle seviyorum. </st><st c="18021">Sonra aynı şeyi öteki elimle yapmaya başlıyorum. </st><st c="18070">Bakışlarındaki dehşet yumuşuyor, gözleri kısılıyor, kasları ufak ufak gevşemeye başlıyor. </st></span></p>
			<p><span><st c="18160">Ağlamaktan kızarmış gözlerindeki derin, keskin ve korku dolu bakışlardan etkileniyorum. </st><st c="18248">Yemyeşil gözleri var. </st><st c="18270">İnsanların hüznü en çok gözlerinin içindedir ve o hüznü onun yemyeşil gözlerinde görüyorum ben. </st><st c="18366">Yumuşacık bir sesle şöyle diyorum:</st></span></p>
			<p><st c="18400">“Gözleriniz ne güzelmiş sizin ama çok hüzünlü bakıyorlar.” </st></p>
			<p><span><st c="18460">Ninni söyler gibi. </st><st c="18479">Nihayet ona söylediklerimi duyacak, anlayacak hale geldi. </st><st c="18537">Şimdi de onu nasıl bir yere getirdiklerini, benim nasıl biri olduğumu keşfetmeye çalışıyor. </st><st c="18629">Bilmiyor ki bu oda, aslında onun çok önceden gelmesi gereken bir yer ve ben onu dinlemeye, anlamaya çoktan hazırım. </st><st c="18745">Hayri’yi anlamasam da onu anlayacağım. </st></span></p>
			<p><span><st c="18784">Yavaşça ellerimi yukarı doğru kaldırıyor, gülerek konuşuyorum:</st></span></p>
			<p><st c="18846">“Tamam, teslim oluyorum, ben suçsuzum, kötü bir niyetim yok Nalan Hanım.” </st></p>
			<p><span><st c="18921">O yine soran gözlerle bana bakmaya devam ediyor. </st><st c="18970">Ne kadar güzel olduğunu acaba biliyor mu? </st><st c="19012">Bir kadının ne kadar güzel olduğunu bilmesi iyi mi, yoksa kötü mü? </st><st c="19079">Ben küçükken anneannem hep, “Güzelin kaderi olmaz, Allah çirkin kaderi versin” derdi. </st><st c="19165">Yaşadıkça, bu atasözünün de ne kadar doğru olduğunu gördüm. </st><st c="19225">İnsanın kaderini değiştiren güzelliği değil, güzelliğin artırdığı beklentileridir. </st><st c="19308">Hayattan ve insanlardan ne kadar çok şey beklersek, hayal kırıklıklarımız da o kadar çok ve derin oluyor. </st><st c="19414">Güzellik bazen çok bencilleştiriyor insanları. </st><st c="19461">Bazen de başkalarını daha kolay küçümseyebiliyor güzel insanlar. </st><st c="19526">Ve bu büyük avantaj böylece bir dezavantaja dönebiliyor ve mutluluğu, adam yerine koymadıkları o çirkinler kadar bile tadamıyorlar. </st></span></p>
			<p><span><st c="19658">Şimdi artık bana mahzun gözlerle bakan bu dünya güzeli kadın da, inşallah güzelliğinin kurbanı olmamıştır.</st></span></p>
			<p><span><st c="19764">Sonra da ona yine gülerek elimi uzatıyorum. </st><st c="19809">Elleri küçük, düzgün ve bakımlı. </st><st c="19842">Pembe ojeler var tırnaklarında. </st><st c="19874">Yüzük yok. </st><st c="19885">O da bana gülümsemeye çalışıyor ama bunu istese de beceremiyor. </st><st c="19949">Öyle kederli ki... </st><st c="19968">Yer gösteriyorum.</st></span></p>
			<p><st c="19985">“Buyurun, oturun.” </st></p>
			<p><span><st c="20005">Giydiği siyah, bol ve uzun pardösünün etekleri koltuğa doğru adım atarken arkaya doğru havalanıyor. </st><st c="20105">Pardösüyü üzerinden yavaşça sıyırınca yine siyah, incecik bir bluz, onun üstünde yerlere kadar uzanan bir yelek, altında da uzun dantel eteği görüyorum. </st><st c="20258">Ayağında siyah, deri çizmeler var. </st><st c="20293">Teni bembeyaz. </st><st c="20308">Açık kumral saçlarını hafifçe arkadan toplamış. </st><st c="20356">Boynuna bağladığı beyaz ipek fular da dalga dalga yere kadar uzanıyor.</st></span></p>
			<p><span><st c="20426">Tuna haklı. </st><st c="20439">Bu kadına ben de kraliçe rolü verirdim. </st></span></p>
			<p><span><st c="20479">Gözünü benden hiç ayırmadan yavaşça oturuyor koltuğa. </st><st c="20533">Ne söyleyeceğini, nereden başlayacağını bilemeden, ellerini çantasının üzerinde birleştirmiş, öylece duruyor. </st><st c="20643">Küçük ve düzgün bir burnu ve biçimli dudakları var. </st><st c="20695">Alnı hafif kavisli. </st><st c="20715">Parlak, pembe ruju, yeşil göz kalemi ve açık yeşil göz farı ile makyajı bile sanki başka bir dönemden kalma. </st><st c="20824">Dudağının sol üst köşesindeki siyah ben, bu nostaljik havayı iyice artırıyor. </st><st c="20902">Bu güzel yüzün hatları, sanki ağır bir yorgunlukla sabitlenmiş.</st></span></p>
			<p><span><st c="20965">Kendini ortaya koymadan önce karşı tarafı tartmaya çalışıyor. </st><st c="21028">Garip ama daha ilk görüşte güven veriyor insana.</st></span></p>
			<p><span><st c="21076">Masama geçerken boynundaki küçük kolyeye bakıyorum. </st><st c="21129">Bu kadın sanırım otuz beş yaşlarında ama ruhunun çok daha genç kaldığından eminim. </st><st c="21212">Ancak bu kendine iyi bakmak, yaşlanmamak gibi bir şey değil, sanki büyüyememek gibi bir şey. </st><st c="21305">Çocukluğunda bir yerlere takılmış olmalı. </st><st c="21347">Ama onu bu kadar korkutan ne? </st><st c="21377">Sanki onu korkutan şey dışarıda değil de bu odada gibi. </st></span></p>
			<p><span><st c="21433">Cildi bir bebeğinki kadar ince ve beyaz. </st><st c="21474">Sanki yıllarını bir cam fanusun içinde geçirmiş. </st><st c="21523">Güzel olan her şey, insanlarda hafiften bir saygı uyandırır. </st><st c="21584">Ben de ona biraz saygı, biraz da hayranlıkla bakıyorum. </st><st c="21640">O da bana karşı nazik olmaya çalışıyor ama nezaketinde bile bir huzursuzluk gizli. </st><st c="21723">Saf, çok saf bir pırıltı var gözlerinde. </st><st c="21764">Dudakları hafifçe titriyor.</st></span></p>
			<p><span><st c="21791">Artık işe başlama zamanı...</st></span></p>
			<p><st c="21819"> “Hoş geldiniz Nalan Hanım.”</st></p>
			<p><span><st c="21847">Onun adı ağzımdan çıkarken buruk bir tat yayılıyor ağzıma. </st><st c="21907">Nalan... </st><st c="21916">İnsanlar adıyla doğar ve onun adı Nalan. </st><st c="21957">Yani ağlayan, inleyen anlamına gelen bir kelime bu. </st><st c="22009">O da öyle yapıyor zaten. </st><st c="22034">Adına uygun davranıyor.</st></span></p>
			<p><span><st c="22057">Hemen ardından ona ne kadar güzel bir kadın olduğunu söylüyorum. </st><st c="22123">Benim bu övgü dolu sözlerim onu biraz rahatlatıyor ama gözlerindeki korkuyu silmiyor ve aniden ağlamaya başlıyor.</st></span></p>
			<p><st c="22236"> “Uğrunda bu kadar gözyaşı döktüğünüz kişi, bunu hak ediyor mu bari?”</st></p>
			<p><span><st c="22305">Cevap vermek yerine ağlamaya, daha çok ağlamaya devam ediyor. </st><st c="22368">Gözlerini sildiği mendil küçük ve ipek. </st><st c="22408">Acaba üzerine isminin baş harfleri de işlenmiş mi? </st><st c="22459">Düş kırıklıklarını, umudu, umutsuzluğu, korkuyu anlatmak o kadar kolay mı? </st><st c="22534">Ne kadar da narin! </st><st c="22553">Hayatı boyunca böyle bir acı hiç çekmemiş sanki. </st><st c="22602">Acıya bile yabancı mı bu kadın? </st></span></p>
			<p><span><st c="22634">İpek mendil gözyaşlarını silmeye yetmedi. </st><st c="22676">Ona önümdeki kutudan birkaç kâğıt mendil uzatıyorum. </st><st c="22729">Titreyen elleriyle alıyor mendilleri. </st><st c="22767">Tanrım ne kadar çok ağlıyor bu kadın! </st><st c="22805">Nasıl acı bir feryat bu! </st><st c="22830">Yüreği nasıl da alev alev yanıyor. </st><st c="22865">Hani şarkılarda hep söylenir ya, “ölüm mü, ayrılık mı?” diye, demek Hayri’den ayrılmak ona ölümden bile zor geliyor. </st><st c="22982">Nasıl da bağlanmış ona. </st><st c="23006">Sanki biri gelmiş, yüreğini yerinden koparıyor.</st></span></p>
			<p><span><st c="23053">Bu kadar yoğun bir acıya tanıklık etmek, bu mesleğin en zor yanı galiba. </st><st c="23127">Diğer duygular da kişiden kişiye bulaşır ama böylesine acı ve kedere tanıklık etmek, ortak olmak, paylaşmak zor... </st></span></p>
			<p><span><st c="23242"> Masa lambalarının ışığında, onun derin derin hıçkırık seslerini dinleyerek, hüzünlenerek bakıyorum ona. </st><st c="23346">Aslında bu kadar çok ağladığı için bir yandan da utanıyor benden. </st><st c="23412">Utanmak? </st><st c="23421">Ne garip bir duygu utanmak ama ne kadar insanca. </st><st c="23470">Sanırım insandan başka hiçbir canlı utanmayı bilmiyor. </st><st c="23525">İnsanların da hepsi değil, yalnızca bir kısmı, yani utanacak kadar insan kalanlar başarabiliyor bunu. </st><st c="23627">Şimdi ona, “Utanma, rahat rahat ağla” desem, daha çok utanacak. </st><st c="23691">En iyisi sessiz kalarak bu acıya saygı göstermek.</st></span></p>
			<p><span><st c="23740">Benim onu anladığımı, onunla birlikte hüzünlendiğimi, ona yardım etmeye çalıştığımı hissetti galiba. </st><st c="23842">Artık bir şey sormama gerek yok. </st><st c="23875">Yaşadıklarını benimle paylaşmaya hazır. </st><st c="23915">Ona masamda duran sürahiden bir bardak su alıp ikram ediyorum. </st><st c="23978">Uzanıp alıyor, birkaç yudum içtikten sonra yanındaki sehpaya bırakıp başını kaldırıyor. </st><st c="24066">Derin derin bakıyor gözlerime. </st><st c="24097">Sonra bir iki kere yutkunduktan sonra başlıyor anlatmaya.</st></span></p>
			<p><st c="24154"> “Hayri’yle bir süredir beraberiz. </st><st c="24189">Çok sevdim onu, o da beni. </st><st c="24216">Eşimden ayrıldım. </st><st c="24234">Hayri hâlâ evli ve üç kızı var. </st><st c="24266">Çocukları yüzünden eşinden ayrılamadı, ben de üstelemedim zaten. </st><st c="24331">Çocukları babasız kalsın istemedim.”</st></p>
			<p><span><st c="24367">Dudaklarını iki tarafa gerdikçe yanaklarındaki gamzeler daha belirgin oluyor. </st><st c="24446">Demek Hayri’nin çocuklarının babasız kalmasını istemiyor.</st></span></p>
			<p><span><st c="24503">Her zaman seçme şansımız olmayabilir. </st><st c="24542">Bazen en iyi çözüm sadece rıza göstermektir. </st><st c="24587">O da öyle yapmış galiba.</st></span></p>
			<p><st c="24611"> “Bana çok düşkündü. </st><st c="24632">Onunla birlikte hayatımın en güzel zamanlarını yaşadım. </st><st c="24688">Bu ilişkinin ömür boyu süreceğinden öyle emindim ki... </st><st c="24743">Ancak on gün önce, ‘Hayatımda başka bir kadın var. </st><st c="24794">Onu seviyorum’ dedi. </st><st c="24815">Bir gün aniden böyle söyledi işte... </st><st c="24852">Aklımı kaybedeceğimi sandım. </st><st c="24881">Delirdim galiba... </st><st c="24900">Sonra böyle oldum işte. </st><st c="24924">Hayatımda yüksek sesle bile konuşmazken, saçma sapan şeyler yapmaya başladım. </st><st c="25002">Ağladım, bağırdım, sokaklara attım kendimi. </st><st c="25046">Sabahlara kadar ne ben uyudum ne de onu uyuttum. </st><st c="25095">Ben bunu hak etmedim Gülseren Hanım, inanın hiç hak etmedim.”</st></p>
			<p><span><st c="25156">Bunları söylerken yüzü, bir yerleri çok ağrıyormuş gibi buruluyor. </st><st c="25224">Sesi de kendi gibi ağır, çekingen, zarif, dokunaklı ve kırılgan. </st><st c="25289">İnsan onu dinlerken sözcüklerin ne kadar cılız ve çelimsiz kaldığını, gerçek denilen şeyin doğasının ne kadar ele avuca sığmaz ve kaypak olduğunu, duygular karşısında tanımların, terimlerin nasıl da yetmediğini daha iyi anlıyor. </st></span></p>
			<p><span><st c="25518">Uzun süredir, evli ve üç çocuklu bir adamla beraber yaşıyor. </st><st c="25579">Kendisi dul. </st><st c="25592">Belki de kocasından Hayri uğruna ayrıldı. </st><st c="25634">Ve bir gün, bir başka kadın var, artık onu seviyorum, diyor adam. </st></span></p>
			<p><span><st c="25700">Eyvah...</st></span></p>
			<p><st c="25708"> “Bana ihanet eden bu adamdan nefret etmem gerekir ama olmuyor. </st><st c="25772">Onu görmeden, onun sesini duymadan yapamıyorum. </st><st c="25820">Ben onsuz yaşayamam, ölürüm. </st><st c="25849">Ölürüm. </st><st c="25857">Bunu bana yapamaz...”</st></p>
			<p><span><st c="25878">Yine başlıyor ağlamaya. </st><st c="25903">Adeta isyan ediyor hayata. </st><st c="25930">Ve bu ağlamalar yine çok içten. </st><st c="25962">O ağlarken çektiği acıyı bana da fena halde duyuruyor. </st><st c="26017">Karşınızda ağrıdan ıstıraptan kıvrım kıvrım kıvranan biri olduğunu düşünün. </st><st c="26093">Siz de ona bakıyorsunuz ama elinizden bir şey gelmiyor. </st><st c="26149">Güya bunca yıldır acıya alışkınım. </st><st c="26184">Pöh!</st></span></p>
			<p><span><st c="26188">Çok aşk acısı gördüm, dinledim ama hiçbiri beni bu kadar etkilememişti çünkü hiçbiri bu genç kadın kadar ıstırap çekmiyordu. </st><st c="26314">Aşk dediğin insanı havalara uçurduğu kadar da acıtır zaten. </st><st c="26374">Bunu biliyorum. </st><st c="26390">Bu kadınınki sanki başka türlü bir şey! </st><st c="26430">Bu nasıl bir aşk acaba? </st></span></p>
			<p><span><st c="26454">Bazı kadınlar kolay ele geçiremeyeceklerini sandıkları, davranışları önceden kestirilemeyen, güven vermeyen, ihanete ve karanlığa açık erkeklere ilgi duyarlar. </st><st c="26614">Bu tür kadınların sorunları erkeklerle değil, bu karanlığı arzulayan kendi iç dünyalarıyla ilgilidir. </st><st c="26716">Yani asıl sorun kendilerindedir. </st><st c="26749">Nalan da böyle biri mi acaba?</st></span></p>
			<p><span><st c="26778">Gerçi biraz önce Hayri’yi gördüm. </st><st c="26813">Hiç de zor elde edilen birine benzemiyordu. </st><st c="26857">Zaten yıllarca Nalan’ın peşinden koştuğunu kendi anlattı. </st><st c="26915">Ayrıca aralarında her bakımdan çok fark var. </st><st c="26960">Nalan eğitimli, kültürlü, iyi bir ailede yetişmiş birine benziyor. </st><st c="27027">Hayri ise başka dünyaların adamı. </st><st c="27061">Başka dünyaların adamı ha? </st><st c="27088">Bu sefer de onu ayrı bir yere koyan benim. </st><st c="27131">Yakaladım kendimi. </st></span></p>
			<p><span><st c="27150">Bu işte bir terslik var ama şimdilik bunun ne olduğunu anlamıyorum.</st></span></p>
			<p><st c="27217"> “İçime bir sıkıntı geliyor, onu günde yüz kere arıyorum. </st><st c="27275">Artık onun da dayanacak hali kalmadı ama yine de buraya beni o getirdi. </st><st c="27347">Güya sakinleşirsem benden daha kolay kurtulacak.</st></p>
			<p><st c="27395">“Şimdi anladım. </st><st c="27412">Onun için bol ilaç verin deyip duruyor. </st><st c="27452">Acelesi var yani.”</st></p>
			<p><st c="27470">“Size de söyledi değil mi? </st><st c="27498">Ne yapacağımı şaşırdım. </st><st c="27522">Bunu bana yapamaz. </st><st c="27541">Yıllar sonra beni böyle terk edemez. </st><st c="27578">Hakkı yok buna. </st><st c="27594">Hiç adalet yok mu bu dünyada! </st><st c="27624">Ben ona bütün hayatımı verdim. </st><st c="27655">Onun uğruna neleri göze aldım. </st><st c="27686">Beni nasıl terk eder? </st><st c="27708">Ben buna dayanamam. </st><st c="27728">İntihar ederim. </st><st c="27744">Yeter artık bu hayatın bana ettiği. </st><st c="27780">Böyle bir hayat istemiyorum ben. </st><st c="27813">Ölür kurtulurum her şeyden.”</st></p>
			<p><span><st c="27841">Hayri de söz etmişti... </st><st c="27866">İçimi acımayla karışık bir öfke duygusu yalayıp geçiyor. </st><st c="27923">İntihar düşüncesi bana hep böyle hissettirir. </st><st c="27969">Bu sözlerde ben de dahil bütün dünyaya bir tehdit var sanki... </st><st c="28032">Demek ona bu kadar çok güvendi.</st></span></p>
			<p><st c="28063">“Bana deli gibi âşıktı. </st><st c="28088">Bir zamanlar bunu günde yüz kere söylüyor, bensiz nefes bile alamıyordu. </st><st c="28161">İnandım ona. </st><st c="28174">Hâlâ da inanıyorum. </st><st c="28194">O bensiz yapamaz. </st><st c="28212">Belki de beni üzmek, denemek için böyle yapıyor. </st><st c="28261">O benden ayrılamaz.”</st></p>
			<p><span><st c="28281">Biz hayatımızla ilgili planlar yaparken hayat genelde kendi yaptığı planlarla meşguldür. </st><st c="28371">Bu hikâyede de öyle olmuş galiba. </st><st c="28405">Hayatın planları her zaman gerçek, bizimkiler ise çoğu zaman sadece hayaldir. </st><st c="28483">Bu hayallerin hangisi hayatınkilerle uyuşacak, işte biz bunu bilmeyiz.</st></span></p>
			<p><span><st c="28553">Demek Nalan’da da öyle olmuş. </st></span></p>
			<p><span><st c="28584">Gerçekleri görmeye ne cesareti var, ne de gücü. </st><st c="28632">Ruhu ne kadar kırılgan. </st><st c="28656">İçinde bulunduğu sorunlarla baş etmeye çalışmak yerine ölüp kurtulmak istiyor. </st><st c="28735">Mücadele etmek yerine, kaçmayı yeğliyor. </st><st c="28776">Sadece güzel olmak insana yetmez be Nalan. </st><st c="28819">Şimdi eline kılıcı alıp savaşma zamanı. </st><st c="28859">Ama senin ellerin hiç kılıç tutmamış galiba. </st><st c="28904">Savaşmanın da acemisisin sen. </st><st c="28934">Şimdi sana kılıcı uzatacağım, bakalım tutabilecek misin?</st></span></p>
			<p><st c="28990"> “Nalan Hanım, sanırım hiç beklemediğiniz anda, ağır bir darbe almışsınız. </st><st c="29065">Şaşırmakta, üzülmekte haklısınız. </st><st c="29099">Hayri Bey’i çok sevdiğinizi görüyorum. </st><st c="29138">Hayri Bey sizi buraya biraz daha sakin olasınız ve intihar etmeyesiniz diye getirmiş ama psikiyatri insanları sakinleştirmekten başka işler de yapar.”</st></p>
			<p><span><st c="29288">Gözlerinden belli belirsiz bir pırıltının geçtiğini fark ediyorum. </st><st c="29356">Ağlama ve feryat sesleri bir anda duruyor. </st><st c="29399">Odadaki hüzün bir anda dağılıyor sanki. </st><st c="29439">Şimdi ağrının kesildiğini, acının bir anlık bile olsa durduğunu görüyorum. </st><st c="29514">Dikkat kesilmiş beni dinliyor. </st><st c="29545">Bir umut ışığı var benim sözlerimde ve o bu umuda bütün gücüyle tutunuyor. </st></span></p>
			<p><span><st c="29620">Demek o kadar da acemi değil.</st></span></p>
			<p><st c="29649"> “Evet, kendi rahatı için getirdi beni. </st><st c="29689">Sanırım benden bir an önce kurtulmak istiyor.”</st></p>
			<p><st c="29735">“Yıllar süren bir ilişki aniden bitiyorsa ve bu karar tek taraflı olarak alınıyorsa, kararı alan da, en az sizin kadar etkilenecektir. </st><st c="29871">Ama siz böyle yaparak onun işini kolaylaştırıyorsunuz. </st><st c="29926">Çünkü siz bu karara şiddetle itiraz ettikçe, karşı taraf sizinle uğraşmaktan kendi duygularını gözden geçirmeye fırsat bulamaz ve sizden kurtulmak tek ve kesin hedef haline gelir.” </st></p>
			<p><span><st c="30107">Gözlerini dikmiş bana bakıyor. </st><st c="30138">Onun düşündüklerinden çok farklı şeyler söyledim. </st><st c="30188">Bana inanmakta ve güvenmekte zorlanıyor. </st><st c="30229">O buraya zorla getirilmiş. </st><st c="30256">Düzelmek, rahatlamak istemiyor çünkü Hayri’yi böyle bağırıp çağırarak, olay çıkararak elinde tutuyor. </st><st c="30358">Onu kaybetmek istemediği kesin ama sanki bunun altında daha büyük bir korku gizli.</st></span> </p>
			<p><st c="30440">“Öyle galiba.”</st></p>
			<p><span><st c="30455">Uzattığım kılıcı tuttu. </st><st c="30480">Onun, her şeyden önce hayattan bu kadar korkmaması gerekiyor. </st><st c="30542">Kendine güvenebilmeyi, biraz dik durmayı öğrenirse her şey daha kolay olacak. </st><st c="30620">Ancak aklım bir yandan da Hayri’ye gidiyor. </st><st c="30664">O evli ve üç çocuk sahibi bir adam. </st><st c="30700">Karısını Nalan’la aldattığı yetmezmiş gibi şimdi de bir üçüncü kadın giriyor hayatına. </st><st c="30787">Bu adam ne yapmaya çalışıyor acaba? </st><st c="30823">Hayatı bu kadar hafife alırken asıl hedefte kendisinin olduğunu hiç görmüyor mu? </st></span></p>
			<p><st c="30904">“Biraz Hayri Bey’den bahsedin bana.”</st></p>
			<p><span><st c="30940">Hayri deyince gözleri parlıyor. </st><st c="30973">Ne kadar çok seviyor bu adamı. </st><st c="31004">Laz kızı da çok sevmiş onu. </st></span></p>
			<p><span><st c="31032">Hay Allah!</st></span></p>
			<p><st c="31042">“Hayri benden yedi yaş küçük. </st><st c="31073">Ben kırk beş yaşındayım, o otuz sekiz.” </st></p>
			<p><span><st c="31113">Hayret, demek kırk beş yaşında. </st><st c="31145">Yaşını hiç göstermiyor. </st><st c="31169">Ben onu Hayri’den küçük sandım.</st></span> </p>
			<p><st c="31200"> “Hayri’yle aynı şirkette çalışıyorduk. </st><st c="31240">Ben içmimarım. </st><st c="31255">Evden işe, işten eve yetişen, hep başı önünde gezen, evlilikte aradığını bulamamış, mutsuz bir kadındım.”</st></p>
			<p><st c="31360">“Ne aramıştınız evlilikte?”</st></p>
			<p><st c="31388">“Herkesin aradığını. </st><st c="31410">Aşkı, sevgiyi, ilgiyi... </st><st c="31435">Kocam beni çok sevsin istedim. </st><st c="31466">En çok bunu istedim ama sevmedi.”</st></p>
			<p><span><st c="31499">Kocası tarafından sevilmemek bir kadın için ne kadar acı verici. </st><st c="31565">Bunu hissedip de mutlu olabilen kadın var mı acaba bu dünyada. </st><st c="31628">Aydın yani eşim beni sevmeseydi, ben bugünkü ben olabilir miydim? </st><st c="31694">Hiç sanmıyorum. </st><st c="31710">Düşünmek bile acı veriyor insana.</st></span></p>
			<p><span><st c="31743">Ağır, çok ağır bir ceza bu.</st></span></p>
			<p><st c="31771"> “Kocam beni sevsin istedim dediniz. </st><st c="31808">Siz kocanızı sever miydiniz?”</st></p>
			<p><st c="31837">“O beni sevse, belki ben de onu severdim.”</st></p>
			<p><st c="31880">“Bu net bir cevap olmadı. </st><st c="31907">Evlenmeden önce eşinizi seviyor muydunuz?”</st></p>
			<p><st c="31949">“Beni sever sandım. </st><st c="31970">Seviyor gibiydi o zamanlar...”</st></p>
			<p><st c="32000">“Yani ne onun sevgisinden emindiniz, ne de kendinizinkinden.”</st></p>
			<p><st c="32062">“Bilmem! </st><st c="32072">Çok heyecanlı günlerdi. </st><st c="32096">Hayatımda ilk kez bir erkekle çıkıyordum. </st><st c="32138">Bana ilgi gösteriyor, sık sık arıyor, hediyeler alıyordu. </st><st c="32196">Üstelik bütün bunları yaparken ben kendimi suçlu hissetmiyordum. </st><st c="32261">Ailem buna izin veriyordu.” </st></p>
			<p><span><st c="32289">İlginç sözler bunlar! </st><st c="32311">Nasıl bir geçmişten geliyor bu kadın! </st><st c="32349">Gençliğinde hiç mi kaçamak yapmamış, hiç mi birilerine âşık olmasa bile hayranlık duymamış. </st><st c="32441">Dağ başında mı yaşamış?</st></span></p>
			<p><st c="32464"> “Daha önce buna benzer şeyler yaşamadınız mı hiç?”</st></p>
			<p><st c="32515">“Yaşamadım, hiç yaşamadım. </st><st c="32543">Biraz içe dönük bir kişiliğim var ama toplum içinde çok farklıyım. </st><st c="32610">Eğer işin içinde bir pislik yoksa herkese çok yakın ve sevecen davranırım.”</st></p>
			<p><st c="32685">“Pislik?”</st></p>
			<p><st c="32695">“Yani aşk meşk filan.”</st></p>
			<p><span><st c="32718">Aşka pislik diyor ama biraz önce aşkından öleceğini söylüyordu. </st><st c="32783">Aşk için pislik tabirini kullanan birini ilk kez tanıyorum. </st><st c="32843">Öyleyse şimdi boğazına kadar pisliğe batmış bu kadın.</st></span></p>
			<p><span><st c="32896">Bunu ben söylemiyorum, kendisi söylüyor. </st><st c="32938">Ne garip!</st></span></p>
			<p><st c="32947">“Tam anlayamadım galiba. </st><st c="32973">Âşık olmak kötü bir şey mi sizce?”</st></p>
			<p><st c="33007">“Kafam karışık galiba, ben de ne dediğimi bilmiyorum. </st><st c="33062">Evlenmeden önce böyle şeyler bana yasaklandığı için o zamanlar bunu çok ayıp sayardım. </st><st c="33149">Ailemin kurallarına uymak, onlara ihanet etmemek için ben de elimden geleni yaptım.”</st></p>
			<p><span><st c="33233">Aşkı aileye ihanet olarak görüyor. </st><st c="33269">Öyleyse şimdi yaptığına ne diyor? </st><st c="33303">Yedi yıldır evli ve üç çocuklu bir adamla beraber yaşıyor. </st><st c="33362">Sanırım kocasından bile bu aşk yüzünden ayrıldı. </st><st c="33411">Toplum asıl ihaneti burada görür. </st><st c="33445">Onun doğruları da çok farklı.</st></span></p>
			<p><span><st c="33474">Böyle bir kadın, Hayri gibi bir adama böylesine âşık oluyorsa, bunun altında eminim benim şimdilik bilmediğim pek çok şey var. </st><st c="33602">Farklı bir hikâye bu. </st><st c="33624">Bütün bunların mutlaka bir nedeni olmalı ve ben o nedenleri bulmadan, görmeden, anlamadan bu bilmeceyi çözemem.</st></span></p>
			<p><span><st c="33735">Heyecanlanıyorum.</st></span></p>
			<p><st c="33753"> “Yani evliliğiniz aşk ve sevgi üzerine kurulmadı. </st><st c="33804">Hayatın önünüze çıkardığı ilk yola sapıverdiniz.”</st></p>
			<p><st c="33853">“Aynen öyle oldu ama yine de mutlu ve heyecanlıydım. </st><st c="33907">Eskiden beri bir erkek tarafından çok sevilmek, kendimi değerli hissetmek gibi hayallerim vardı. </st><st c="34004">Hem bir erkeğin beni çok seveceğine inanmaz, hem de deli gibi isterdim bunu. </st><st c="34081">Sedat da yani evlendiğim adam bu hayallerimi artırıyordu. </st><st c="34139">Kalabalık bir aileye gelin gidiyordum. </st><st c="34178">Bundan da çok memnundum çünkü çok yalnız bir aileden geldim ben.”</st></p>
			<p><st c="34243">“Nasıl yani?”</st></p>
			<p><st c="34257">“Şimdi oralara girmek istemiyorum.”</st></p>
			<p><span><st c="34293">Demek ki problemi çözecek cevaplar oralarda bir yerlerde gizli. </st><st c="34358">Şimdi olmasa da bir gün mutlaka...</st></span></p>
			<p><st c="34392"> “Tamam, sonra ne oldu?”</st></p>
			<p><st c="34416">“Hayal bile bir dayanak arıyor kendine, bir umut, birazcık ışık. </st><st c="34482">Bu ışığı hiç göstermedi bana Sedat. </st><st c="34518">Sanki aynı evi paylaşan iki yabancı gibiydik. </st><st c="34564">Ailesi de olmasa kendimi o evde çok yalnız hissedecektim.”</st></p>
			<p><st c="34622">“Nasıl tanıştınız Sedat’la?”</st></p>
			<p><st c="34651">“Çalıştığım şirketin sahibi Rafet Bey’di. </st><st c="34694">Rafet Koroğlu. </st><st c="34709">Sonradan kayınpederim oldu...”</st></p>
			<p><st c="34739">“Rafet Koroğlu’nun gelini miydiniz?”</st></p>
			<p><st c="34776">“Evet, tanıyor musunuz onu?”</st></p>
			<p><st c="34805">“Onu kim tanımaz ki? </st><st c="34827">Gazetelerde, televizyonlarda sık sık görüyoruz. </st><st c="34875">Demek siz onun geliniydiniz.”</st></p>
			<p><st c="34904">“Öyleydim bir zamanlar.”</st></p>
			<p><span><st c="34929">Kafam fena halde karışıyor. </st><st c="34958">Eminim ünlü işadamı Rafet Koroğlu’nun gelini olmak için can atan pek çok genç kız vardır. </st><st c="35048">Şimdi ise Hayri gibi biri için ölmeye bile razı. </st><st c="35097">Sen öyle bir yerden kalk gel, Hayri’ye âşık ol. </st><st c="35145">Bu kadın bir özgürlük kahramanı mı, yoksa ne yaptığını kendi de mi bilmiyor? </st></span></p>
			<p><span><st c="35222">Önce o düğünü, sonra da ayrılığı aylarca gazeteler yazmış, televizyondaki magazin programları uzun uzun bu ayrılıktan söz etmişti. </st><st c="35353">Demek Nalan, o hikâyenin başkahramanı.</st></span></p>
			<p><st c="35391">“Zaten Sedat’la da işyerinde tanıştık. </st><st c="35431">Babasının şirketinin dekorasyon bölümünden sorumluydu Sedat. </st><st c="35492">Kısa bir süre arkadaşlık ettik. </st><st c="35524">Zaten bu arkadaşlığın asıl mimarı da Sedat değil, Rafet Bey’miş. </st><st c="35589">Beni oğluna o tavsiye etmiş. </st><st c="35618">Benim ailem de çok destekledi bu evliliği. </st><st c="35661">Derken evlendik işte.”</st></p>
			<p><st c="35683">“Dillere destan bir düğünle evlendiğinizi biliyorum.”</st></p>
			<p><st c="35737">“Aile meraklı bu işlere.”</st></p>
			<p><st c="35763">“Sizin hoşunuza gitmedi mi yani?”</st></p>
			<p><st c="35797">“Doğru söylemek gerekirse çok hoşuma gitti. </st><st c="35842">O zamanlar kendimi bir masal prensesi gibi hissediyordum. </st><st c="35900">Gazeteciler, televizyoncular bir an bırakmıyorlardı peşimi. </st><st c="35960">Ne yapsam olay oluyor, bir hata yapacağım diye ödüm kopuyordu. </st><st c="36023">Bir yandan da sevinçten içim içime sığmıyordu. </st><st c="36070">Ev kalabalıktı. </st><st c="36086">Kayınvalidem Gülümser Hanım, bana hep Sarı Gelinim diyen kayınpederim Rafet Bey, kayınbiraderlerim Suat ve ikizi Muzaffer’le hep birlikte yaşıyorduk.”</st></p>
			</div>
<div id="charCountTotal" value="36236"></div></body>
</html>
