<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>CAMDAKİ KIZ</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-8" xml:lang="tr-TR">
		<div>
			<h2 id="_idParaDest-4"><st c="0">2</st></h2>
			<p><span><st c="2">Sabah öyle acele çıktım ki evden, camın önüne oturup kahve keyfi bile yapamadım. </st><st c="83">Sabah kahvesi, yıllardır vazgeçemediğim, kök salmış bir alışkanlığımdır. </st><st c="156">Onu içmeden sanki aklım başıma gelmiyor. </st><st c="197">Klinikten içeri girer girmez Nalan’ı görüyorum bekleme salonunda. </st><st c="263">Demek benden önce gelmiş.</st></span></p>
			<p><span><st c="288">Masama oturduğumda Tuna’ya, “Aman çabuk, hemen yap kahvemi” diyorum.</st></span></p>
			<p><span><st c="357">İşte şimdi yine Nalan’ı görecek, onu dinleyeceğim. </st><st c="409">Bakalım bugün neler anlatacak bana.</st></span></p>
			<p><span><st c="444">Nalan içeri girerken hemen arkasında iki orta kahveyle gelen Tuna var. </st><st c="516">Demek birlikte içeceğiz kahvelerimizi.</st></span></p>
			<p><span><st c="554">Nalan tıpkı bir kuğu gibi süzülerek içeri giriyor. </st><st c="606">Üzerinde yine aynı kıyafet var. </st><st c="638">Beyaz ipek fuları bile boynunda. </st><st c="671">Elimi sıkarken mahzun gözlerle bakıyor bana. </st><st c="716">Birbirimize hal hatır sorduktan sonra Nalan hemen soruyor.</st></span></p>
			<p><st c="774">“Hayri’yi de görecektiniz, öyle demiştiniz bana.”</st></p>
			<p><st c="824">“Merak etmeyin Nalan Hanım, yarın da Hayri gelecek. </st><st c="877">Ben yine de sizi biraz daha yakından tanımak istedim. </st><st c="931">Nasıl geçti bu hafta?”</st></p>
			<p><st c="953">“Geçti işte! </st><st c="967">Bana bir yıl kadar uzun geldi ama yine de akşamları aldığım o yarım ilaç beni rahat uyutuyor. </st><st c="1061">Hiç olmazsa sabaha kadar evin içinde gezinip durmuyorum.”</st></p>
			<p><st c="1118">“Hayri ne âlemde?”</st></p>
			<p><st c="1137">“Yine sık sık uğruyor ama fazla oturmuyor, hemen gidiyor. </st><st c="1196">Nasıl olduğumu soruyor, ben de iyiyim diyorum ama iyi olmadığımı biliyorsunuz değil mi?”</st></p>
			<p><st c="1284">“Biliyorum ama bir yandan da bu acının hep böyle devam etmeyeceğine inanıyorum. </st><st c="1365">Bugün bana ne anlatmak istersiniz.”</st></p>
			<p><st c="1400">“Kafamda Hayri’den başka bir şey yok ki... </st><st c="1444">Aslında bu durum yeni sayılmaz. </st><st c="1476">Yedi yıldır beraberiz, daha önce de bir iki yıl var yani ben yıllardır Hayri’den başka hiçbir şey düşünmedim.” </st></p>
			<p><span><st c="1587">Bu durum bana hiç de normal gelmiyor. </st><st c="1625">İnsan sevdiğini düşünür ama bir yandan da hayatına devam eder. </st><st c="1688">Bu kadın bana yine farklı bir şey söylüyor. </st><st c="1732">Benim biraz da hayretle ona baktığımı görünce anlatmaya devam ediyor.</st></span></p>
			<p><st c="1801">“Benim hayatımdaki tek güzellik oydu. </st><st c="1840">Dıştan bakıldığında her şey çok farklıydı ama benim için onlar sadece yapılması gereken şeylerdi. </st><st c="1938">Hayri ise içimi aydınlatıyor, sanki içimdeki karanlığa ışık tutuyordu. </st><st c="2009">Zaten eşimle ilişkimiz iyi gitmiyordu ama benim kaderim buymuş diyordum. </st><st c="2082">Zaten Hayri karşıma çıkmasa, bu evlilik sonsuza kadar devam ederdi.”</st></p>
			<p><st c="2150">“Sedat da mutsuz muydu?”</st></p>
			<p><st c="2175">“Sedat mı? </st><st c="2187">Bence o da hayatında hiç mutlu olmamış. </st><st c="2227">Bir şeylerin peşine düşerek mutsuzluğunu görmemeye çalışıyordu. </st><st c="2291">Aslında o evde yaşayan kimse mutlu değildi. </st><st c="2335">Belki onlar mutlu olsalar, ben de kenarından köşesinden o mutluluktan payımı alırdım.”</st></p>
			<p><st c="2421">“Hayri mutlu muydu?”</st></p>
			<p><st c="2442">“Çok garip ama evet, o mutluydu. </st><st c="2476">Hayri her şeye çabuk sevinen, çabuk mutlu olan, çabucak da kızan biri. </st><st c="2547">Daha önce duygularını bu kadar açık ifade eden, onlardan utanmayan birini hiç görmemiştim. </st><st c="2638">Ne kendi ailemde, ne de Sedat’ın ailesinde böyle biri vardı. </st><st c="2699">Doğal olarak ben de öyleydim. </st><st c="2729">İçim kan ağlasa da çevreye hiçbir şey belli etmem, ne yapmam gerekiyorsa onu yapardım. </st><st c="2816">Belki de kayınpederim bu anlamda Hayri’ye az da olsa benziyordu ama Sedat Hayri’nin tam tersi bir karaktere sahipti. </st><st c="2933">Sadece arkadaşlarıyla beraberken espri yapar, güler, oradan çıkar çıkmaz yine eski ifade yüzüne çakılır kalırdı.”</st></p>
			<p><st c="3046">“Nasıl bir ifade?”</st></p>
			<p><st c="3065">“Nasıl anlatsam ki? </st><st c="3086">Belki de ifadesiz desem daha doğru olur. </st><st c="3127">Onun yüzüne bakınca ne hissettiğini hiç anlamazsınız. </st><st c="3181">Sedat bir gün olsun arkadaşlarına gösterdiği yakınlığı ve sevecenliği bana göstermedi. </st><st c="3268">Bir gün olsun yüzüme sevgiyle bakmadı. </st><st c="3307">Kendi benim yanımda da olsa onun aklı hep başka yerlerdeydi. </st><st c="3368">Oysa Hayri’nin gözlerindeki ateş, bana bakarken duyduğu heyecan, sesinden dışarı süzülen yüksek voltajlı elektrik yan yana geldiğimiz her an beni heyecanlandırıyordu. </st><st c="3535">Onu düşündükçe bir yandan acayip suçluluk hissediyordum, bir yandan da işlediğim bu suç beni heyecanlandırıyordu. </st><st c="3649">Keşke evlenmeden önce yaşasaydım bunları diyordum, bu dediklerim bile bana çok ters geliyordu. </st><st c="3744">Demek başkaları yani arkadaşlık ettiğim diğer kadınların çoğu böyle şeyler yaşamıştı. </st><st c="3830">Bense bunların hiçbirini yaşamadan ölüp gidecektim. </st><st c="3882">Kaderime lanet ediyor, geceleri yatakta ağladıkça daha çok ağlayasım geliyordu.”</st></p>
			<p><st c="3962">“Sedat da o anda yanınızda değil mi?”</st></p>
			<p><st c="4000">“Evet, tabii ki yanımda. </st><st c="4026">O çoktan uyumuş olurdu. </st><st c="4050">Öyle de güzel uyurdu ki, çoğu gece kitap okumak üzere açık olan gece lambasının ışığında ona bakardım. </st><st c="4153">Öyle masum bir yüzü vardı ki, ona kızamazdım.”</st></p>
			<p><st c="4199">“Onun yerine kendinize mi kızardınız?”</st></p>
			<p><st c="4238">“Maalesef evet. </st><st c="4255">Onu mutlu edemedim derdim. </st><st c="4282">Sevdiremedim kendimi.”</st></p>
			<p><st c="4304">“Ama o sevdirmiş galiba!”</st></p>
			<p><st c="4330">“Sedat’ı sevmemek mümkün değildir. </st><st c="4366">Onu sadece ben değil, herkes sever. </st><st c="4402">O tanıdığı herkesin kardeşidir. </st><st c="4434">Küçük kardeşleri. </st><st c="4452">Ona insanlar tuhaf bir şefkat duyar. </st><st c="4489">O da bunu hiç reddetmez. </st><st c="4514">Sanki onu sevenlere hafiften sığınır. </st><st c="4552">Biraz çocuk gibi galiba!”</st></p>
			<p><span><st c="4577">Hep çocuk kadınları konuşur insanlar, oysa bizim toplumumuzda çocuk ruhlu erkek de çoktur. </st><st c="4669">Güzeldir, temizdir, sıcaktır, cana yakındır bu tür erkekler. </st><st c="4730">Öfkeleri bile bir çocuğunki gibidir. </st><st c="4767">Hep sitem doludur. </st><st c="4786">Özellikle kadınlardan istekleri, beklentileri hiç bitmez. </st><st c="4844">Bu hayatın içinde yaşayan yetişkinlerin hemen hepsi onların ağabeyi, babasıdır. </st><st c="4924">Yetişkin erkekler ve anaç kadınlar çok sever bu tipleri. </st><st c="4981">Onlara yakınlık göstermekten hiç korkmazlar. </st><st c="5026">Karşılık beklemek de hiç akıllarına gelmez. </st><st c="5070">Yetişkin erkekler böyle tipleri yanlarında taşımaya bayılır. </st><st c="5131">Onların yanında biraz ağabey ama daha çok da erkek olurlar.</st></span></p>
			<p><span><st c="5190">Kadınlara gelince; en çok kendine güvenen, içlerinde bir erkeğin güçlü ruhunu taşıyanlar bayılır bu çocuk ruhlu erkeklere. </st><st c="5314">Saftır, dürüsttür, yalan dolanı pek bilmez bunlar. </st><st c="5365">Bilseler bile kadınlar her zaman onlardan bir adım öndedir zaten. </st><st c="5431">Aslında tam da o kadınların dişine göredir bu tür erkekler.</st></span></p>
			<p><span><st c="5490">Gerçi zamanla onlar bile sıkılır bu bir türlü büyümeyen, hep çocuk kalan koca adamlardan. </st><st c="5581">Kimi kaldırır atar, kimi çocuk gibi büyütmeye çalışır onları.</st></span></p>
			<p><span><st c="5642">Ama Nalan hiç anaç bir kadına benzemiyor. </st><st c="5685">Onun içinde güçlü bir ruh yok. </st><st c="5716">Onun gerçek bir aşka, gerçek bir erkeğe, bir efendiye ihtiyacı var. </st></span></p>
			<p><span><st c="5784">Hayri gibi...</st></span></p>
			<p><st c="5797">“Hayri ise Sedat’ın tam tersiydi. </st><st c="5832">O benim gözümde hep güçlü bir erkeği temsil ediyordu. </st><st c="5886">Zaten sonraki günler Hayri hiç bırakmadı peşimi. </st><st c="5935">Hemen her gün beni görmenin, kapı aralığında bile olsa bana bir şeyler söylemenin, bir demet çiçek, bir kutu çikolata, bir ipek mendil gibi ufak tefek hediyeler vermenin bir yolunu buluyordu. </st><st c="6127">Onun için dünya bir yana, ben bir yanaydım. </st><st c="6171">Gece yarısı bile yataktan kalktığımda ağaçların arasında onu gördüğüm olurdu. </st><st c="6249">Zaten bizim şirkette çalıştığı için bahçede kendine yapacak bir iş bulur, gözünü benim odamın penceresinden hiç ayırmazdı. </st><st c="6372">Beni bir an olsun görebilmek için yağmur, kar demez, oralarda dolaşırdı. </st><st c="6445">Telefonuma gelen mesajları sanki özel olarak aşk şiirleri yazan birine yazdırıyor gibi gelirdi bana. </st><st c="6546">Bir insan bu kadar derin, bu kadar ateşli sözleri nereden bulabilirdi?”</st></p>
			<p><span><st c="6617">“Hayri’ye bak” diyorum içimden. </st><st c="6650">Demek o iyi bir âşık!</st></span></p>
			<p><st c="6671">“O sıralar yavaş yavaş benim de ayaklarım yerden kesilmeye başladı. </st><st c="6740">Belki de hayatımda ilk kez kadın olduğumu, sevildiğimi hissettim. </st><st c="6806">Hem genç, hem de yakışıklı bir erkek benim için deli divane oluyordu. </st><st c="6876">Üniversite sıralarında da benimle ilgilenen pek çok erkek vardı çevremde. </st><st c="6950">Ben onlarla ilgilenmeyince çekip gidiyorlardı. </st><st c="6997">Onlara yaptığımın on katını yapıyordum Hayri’ye. </st><st c="7046">Onu sürekli kovuyor, telefonlarını açmıyor, mesajlarına cevap vermiyordum ama o benden vazgeçmiyordu. </st><st c="7148">İşte bunu bir türlü anlayamıyordum. </st><st c="7184">Ben bu kadar değerli miydim?”</st></p>
			<p><span><st c="7213">Çok tehlikeli bir yorum bu. </st><st c="7242">Bir kadın değerini kendi vermeli. </st><st c="7276">Bu işi erkeklere bırakmamalı. </st><st c="7306">Çünkü o erkek bir gün çekip giderse, kadının değerini de beraberinde götürüverir. </st><st c="7388">“Sende de böyle mi oldu be Nalan?” diyorum içimden, “onun için mi terk edilmek seni bu kadar korkuttu?”</st></span></p>
			<p><st c="7491">“İşin kötüsü Hayri de evliydi, onun da çocukları vardı, hem de üç çocuk ama ona her şey vız geliyordu. </st><st c="7595">Çocukları bile. </st><st c="7611">Kocamdan böyle bir ilgi hiç görmedim ben. </st><st c="7653">O sadece benden ilgi ister, en küçük bir hatamda da bana küser ve günlerce konuşmazdı. </st><st c="7740">Neye kızdığını bile söylemezdi bana.”</st></p>
			<p><span><st c="7777">Yorulmuş gibi arkasına yaslanıyor. </st><st c="7813">Sanki masal anlatır gibi yumuşak, hafif bir ses tonuyla konuşuyor Nalan. </st><st c="7886">Evet, sadece bir masal bu... </st><st c="7915">Hayri’yi tanımasam belki böyle düşünmezdim ama onu gördüm. </st><st c="7974">Hay Allah... </st><st c="7987">Yazık olmuş bu kadına.</st></span></p>
			<p><span><st c="8009">Hayri için erken mi karar veriyorum acaba? </st><st c="8053">Onu daha doğru dürüst tanımadım. </st><st c="8086">Nalan’ı anlayabilmem için onu da tanımam ve anlamam gerekiyor ama onun o üstten tavırları, yedi yıldır beraber olduğu kadını, yenisini bulunca bir an önce başından atma telaşı ve bütün bunları yapmak onun en doğal hakkıymış gibi düşünmesi beni kızdırdı. </st><st c="8340">Kadınlık damarım tutuverdi. </st></span></p>
			<p><span><st c="8368">Nalan gözlerini dikmiş bana bakıyor. </st><st c="8405">Uzun uzun konuşmaya alışkın biri değil. </st><st c="8445">Sıkılıp sıkılmadığımı kontrol ediyor. </st><st c="8483">Benim onu dikkatle dinlediğimi görünce yeniden başlıyor anlatmaya.</st></span></p>
			<p><st c="8549">“Genç kızlığımda hayal ettiğim aşka benziyordu. </st><st c="8598">Ben genç kızken çok severdim hayal kurmayı. </st><st c="8642">Ve ne garip bir tesadüf, hep onun gibi bir erkekti hayal ettiğim.”</st></p>
			<p><st c="8708">“Nasıl yani?”</st></p>
			<p><st c="8722">“Âşık olduğu kadını deli gibi seven, ondan başkasını gözü görmeyen biri işte! </st><st c="8801">Hayri tam da böyleydi. </st><st c="8824">Telefonda benim alo deyişimi duymak için çoğu zaman tanımadığım numaralardan beni arar, ben alo deyince de benim kapatmama fırsat vermeden o tek kelimenin onu nasıl mutlu ettiğini, nasıl heyecanlandığını, bir çırpıda anlatıverirdi bana. </st><st c="9061">Onun adını görürsem açmazdım zaten. </st><st c="9097">Ama sesindeki ateş, iliklerime kadar işler, kalbim yerinden çıkacak gibi olur, aniden yüzüme ateş basardı. </st><st c="9204">Beni heyecanlandırmayı daha ilk günden başarmıştı. </st><st c="9255">Bizim bahçeye her gün birbirinden güzel çiçekler dikilir, o çiçeklere bağlanan incileri, boncukları, kırmızı kalpleri bir tek ben görürdüm. </st><st c="9395">Doğum günümde patlayan birbirinden güzel havai fişeklerin benim için atıldığını bir tek ben bilirdim.”</st></p>
			<p><st c="9497">“Sedat Bey hatırlamaz mıydı doğum günlerinizi?”</st></p>
			<p><st c="9545">“Bazen hatırlar, bazen de tümden unuturdu. </st><st c="9589">Hatırladığı zaman en güzel restoranda, en güzel masayı ayırtır, bana kuyumcudan en özel pırlantaları alır, şampanyalar açtırır, doğum günün kutlu olsun diyerek kadehler kaldırır ama bir kez bile gözümün içine bakmaz, herkes gibi o da yanağımdan öper ve işini yapmış olmanın huzuruyla bütün gece somurtup otururdu. </st><st c="9903">Biliyorum, o gecenin bir an önce bitmesini, eve gidip bilgisayarının başına çökmeyi hayal ederdi. </st><st c="10001">Ben, verdiği bunca emeğin hatırına onunla konuşmaya, gülmeye çalışırdım ama karşılığı olmadığı için sohbet hemen biter, o sıkılmış gözlerle etrafına bakınmaya başlardı. </st><st c="10170">Daha önce başka bir erkek tanımadığım için, Hayri’yi görünce aslında erkeklerin de sohbetine doyum olmadığını, saatlerce devam etse bile sevenler arasında muhabbetin hiç bitmediğini öğrendim. </st><st c="10362">Meğer ben de bilirmişim konuşmayı, gülmeyi, kahkaha atmayı, bir erkeğin gözlerine aşkla, sevgiyle bakmayı...”</st></p>
			<p><span><st c="10471">Hayri meğer neymiş de, ben anlamamışım!</st></span></p>
			<p><st c="10511">“Artık tüm hayatımı kaplamıştı Hayri. </st><st c="10550">Onunla konuşmasam da, görüşmesem de, içime bir neşe, bir heyecan oturmuştu. </st><st c="10626">Geceleri yatağa yatıp da gözlerimi kapatınca, ne kadar kovsam da hemen gözümün önüne Hayri geliyor, keşke böyle bir kocam olsaydı diye hayıflanıp duruyordum. </st><st c="10784">Bir erkek tarafından böylesine sevilmek beni çok etkilemişti. </st><st c="10846">Hayat bu, yaşamak bu, mutlu olmak demek ki böyle bir şey diyordum içimden. </st><st c="10921">Yatakta o yana, bu yana dönüp duruyor, bir türlü uyuyamıyordum ama bir taraftan da uyumayı hiç istemiyordum. </st><st c="11030">Bu duygu bütün bedenimi ateş gibi yakıyordu. </st><st c="11075">Sabah kalktığımda, sanki gerçekler bütün ağırlığıyla omuzlarıma biniyor, evli olduğum aklıma gelince ateş sönüyor ve buz gibi oluyordum.”</st></p>
			<p><span><st c="11212">Ne güzel anlatıyor aşkı. </st><st c="11238">Ne kadar doğal ve içten. </st><st c="11263">Demek bu kadın aşkı Hayri’yle tanımış. </st><st c="11302">Belki de Hayri’ye değil, yeni tanıdığı bu duyguya âşık olmuş.</st></span></p>
			<p><st c="11363">“Bu arada eşim yine kendi hayatıyla meşguldü. </st><st c="11410">İçime düşen ateş arttıkça, Sedat’a daha yakın olmaya, onunla ilişkimizi bir an önce düzeltmeye çalışıyordum çünkü bu ateş bir gün beni uçuruma sürükleyecek, olmadık şeyler yaptıracaktı. </st><st c="11596">Bunu anlamıştım. </st><st c="11613">O gelmeden saçımı başımı düzeltiyor, onu güler yüzle karşılıyor, kapıdan girer girmez sarılıyordum ona. </st><st c="11717">O da şaşırmıştı benim bu hallerime. </st><st c="11753">Hemen kollarımı boynundan çözüyor, bir şey demeden hafifçe gülümseyerek beni kendinden uzaklaştırıyordu. </st><st c="11858">Kafası hep meşguldü. </st><st c="11879">Yorgun olduğu yüzünden belliydi ama telefon elinden hiç düşmüyor, sürekli bir şeylere bakıyor, mesajlar yazıyor, onları okurken hafiften gülüyordu. </st><st c="12027">Belki de onun da bir sevgilisi vardı da bana söyleyemiyordu.”</st></p>
			<p><st c="12088">“Böyle bir şüpheniz oldu yani!”</st></p>
			<p><st c="12120">“Aklımdan geçti ama bir kez olsun telefonlarını kurcalamak, ceplerini karıştırmak aklıma gelmedi. </st><st c="12219">Beni sevmediğini biliyordum zaten. </st><st c="12254">Kocası insanı sevmezse, aldatılmanın bir önemi yok ki...”</st></p>
			<p><span><st c="12311">Ne kadar ilginç şeyler söylüyor bu kadın! </st><st c="12354">Sevilen kadın aldatılırsa üzülür, o zaman çok değerli bir şeyi kaybetmiş olur, yani sevgiyi, aşkı... </st><st c="12455">Hayri onu aldatınca ne kadar üzülmüş, adeta yaşamaktan vazgeçmiş ama kocası onu aldatsa da olur. </st><st c="12552">Zaten sevilmediğini biliyor.</st></span></p>
			<p><st c="12580">“O zamanlar, beni bu dünyada kimse sevmez sanıyordum. </st><st c="12635">Kocam bile sevmediğine göre... </st><st c="12666">Ama Hayri bana aylarca aşkını haykırınca buna hem inanamadım hem de inanmak istedim. </st><st c="12751">‘Beni hafif bir kadın sandı, kandırmaya çalışıyor’ dedim. </st><st c="12809">‘Ben namuslu bir kadınım, böyle şeyler bana göre değil’ dedim ama Hayri benden vazgeçmedi. </st><st c="12900">‘Gerekirse ölünceye kadar kapının önünde beklerim, hayallerimde yaşatırım seni’ dedi. </st><st c="12986">Yavaş yavaş onun bana ne kadar önem verdiğini gördüm. </st><st c="13040">Bir an yüzümü bile değil, camdaki gölgemi görebilmek için, yağmur, çamur demeden evin oralarda bekliyordu. </st><st c="13147">Gönderdiği mesajların ardı arkası kesilmiyor, her birini okurken gözlerim doluyordu. </st><st c="13232">Bu mesajların çoğunu salonda, eşimin yanında okuyordum. </st><st c="13288">Kendisiyle o kadar meşguldü ki, bana dönüp de o mesajlar kimden geliyor diye sormuyordu.”</st></p>
			<p><st c="13377">“Bunu özellikle mi yapıyordunuz?”</st></p>
			<p><st c="13411">“Sanırım öyleydi.” </st></p>
			<p><span><st c="13431">Demek bazı şeyleri kocasının gözüne sokuyor ama adam oralı bile değil. </st><st c="13502">Bana böyle bir hikâye anlatan başka bir kadın geliyor aklıma. </st><st c="13564">Armağan Hanım! </st><st c="13579">Gözleri ışıl ışıl parlayan, neşeli, konuşkan bir kadındı. </st><st c="13637">Yirmi yıllık evlilermiş. </st><st c="13662">Genç evlenmişler. </st><st c="13680">Çoluk çocuk derken aradan yıllar geçmiş. </st><st c="13721">Çocuklar büyümüş, maddi durumları düzelmiş, nihayet kendi hayatlarını yaşamaya gelmiş sıra. </st><st c="13813">Eşi iyi bir adammış. </st><st c="13834">Evine, çocuklarına bağlıymış ama suskunmuş. </st><st c="13878">Bir gün olsun eşine sevgi ve ilgi göstermeyen, kadıncağız o gün çok şık da giyinse, kuaföre gidip saçının rengini de değiştirse, on kilo da verse bunları hiç fark etmeyen, akşam yemekten sonra erkenden yatan, asık suratlı, mecbur kalmadıkça konuşmayan, yüzü gülmeyen biriymiş. </st><st c="14155">Menopoz da kapıya dayanınca içi giderek kaynamaya başlayan Armağan, kocasıyla yeniden ilk günlere dönebilmek, ondan azıcık da olsa ilgi görebilmek için çok uğraşmış. </st><st c="14321">Bu arada çalıştığı yerde ona çok ilgi gösteren, genç, aklı bir karış havada bir delikanlı varmış. </st><st c="14419">Armağan’ın gözünün içine hayran hayran bakıp duruyormuş. </st></span></p>
			<p><span><st c="14476">Yine kocasına çok kızdığı bir gün, delikanlıya biraz yakınlık göstermiş Armağan. </st><st c="14557">Delikanlı bu fırsatı hiç kaçırmamış. </st><st c="14594">Bunlar başlamışlar mesajlaşmaya. </st><st c="14627">Armağan, her akşam bilgisayarı tam da eşinin karşısına koyar, küçük kahkahalar atarak sürekli o delikanlıya mesajlar atar, bir yandan da yan gözle, “Acaba fark edecek mi?” diye kocasının yüzüne bakarmış. </st><st c="14831">Günler geçmiş ama kocası hiç aldırmamış. </st><st c="14872">Bakmış olacak gibi değil, bu sefer de akşamları eve geç gelmeye başlamış. </st><st c="14946">Aslında delikanlıyla aralarında aşk mesajları dışında ciddi bir ilişki yokmuş. </st><st c="15025">Onun derdi kocasını daldığı derin uykudan uyandırmakmış. </st><st c="15082">Akşamları da kimseyle buluştuğu filan yok, eve geç gelmek için çarşı pazar dolaşıyormuş.</st></span></p>
			<p><span><st c="15170">Eşi bunu da pas geçmiş. </st><st c="15195">Bir gün olsun karısına sen neredesin diye sormamış. </st><st c="15247">Bir akşam Armağan eve her zamankinden çok daha geç gelmiş. </st><st c="15306">Kocası aç bilaç karısının eve gelip yemek hazırlamasını bekliyormuş. </st><st c="15375">Yine ondan hiç ses çıkmayınca Armağan’a gelenler gelmiş. </st><st c="15432">Gidip adamın yakasına yapışmış. </st><st c="15464">“Be adam, ben aylardır seni aldatıyorum. </st><st c="15505">Genç bir sevgilim var, her akşam karşında onunla mesajlaşıp duruyorum. </st><st c="15576">Akşamları işten çıkınca onunla buluşuyorum. </st><st c="15620">Senin aklın nerede? </st><st c="15640">Al, bak, bu da oğlanın adı ve telefon numarası. </st><st c="15688">Ben de işte buradayım. </st><st c="15711">Bakalım şimdi ne yapacaksın?” demiş. </st></span></p>
			<p><span><st c="15748">Adam bir Armağan’a, bir de eline tutuşturduğu kâğıda bakmış, “Boşarım seni, hemen terk et evi” demiş. </st><st c="15850">Sonra da gidip yatağına yatmış. </st><st c="15882">Kısa süre sonra yatak odasından eşinin horultularını duyunca bu sefer kadın iyice çileden çıkmış. </st><st c="15980">O, evde büyük bir fırtına kopar, şöyle ağız tadıyla bir kavga ederiz kocamla diye umuyormuş. </st><st c="16073">“Kocamın gözlerinde öfke görmeyi çok istedim. </st><st c="16119">Madem sevgi yok, aşk yok, hiç olmazsa öfke olsun, bana kızsın, beni dövmeye kalksın, yaptıklarımın hesabını sorsun, o delikanlıyı bulsun, ona gününü göstersin diye çok bekledim” diye anlatıyordu Armağan.</st></span></p>
			<p><span><st c="16322">Kadın dediğin, işte böyle bir varlık. </st><st c="16361">Kanlı canlı bir aşk, diri bir sevgi, hiç bitmeyen bir ilgi ve eşi için her zaman çok önemli ve değerli olduğunu hissetmek istiyor. </st><st c="16492">Başka türlü kadınlar için hayat çekilmiyor. </st><st c="16536">Anlamsızlaşıyor. </st><st c="16553">Bu uğurda ölümü göze alan pek çok kadın tanıyorum. </st><st c="16604">Armağan da işte onlardan biriydi... </st></span></p>
			<p><span><st c="16640">“Eşim bunu bile yapmadı, bana doğru dürüst kızmadı bile” diye ağlıyordu Armağan. </st><st c="16721">Hani köyden gelen hastamın bana, “Kocam beni artık dövmüyor bile...” demesi gibi. </st><st c="16803">O da öldürmüyor bile diyordu sanki. </st></span></p>
			<p><span><st c="16839">Sevgisizlik demek ki kadın ruhunda ölümle eşit!</st></span></p>
			<p><st c="16886">“Sonunda bir gün, biraz da Hayri’den aldığım güçle isyan ettim kocama. </st><st c="16958">Bunu belki de ilk kez yapıyordum. </st><st c="16992">‘Neden eve zamanında gelmiyorsun, gittiğin yerlere beni de götürmüyorsun, benimle ilgilenmiyorsun?’ dedim.” </st></p>
			<p><span><st c="17100">İsyanı da bu kadar. </st><st c="17120">Başka bir kadın olsa böyle yaptığı için evi başına yıkar adamın. </st><st c="17185">Nalan da Hayri’nin eşi gibi fazla hanım hanımcık biri galiba...</st></span></p>
			<p><st c="17248">“Eşim çok kızdı bana, ‘Senin sürdüğün sefayı sürmek için kadınlar can atıyor. </st><st c="17327">Sahip olduğun şeylerin kıymetini bil. </st><st c="17365">Sonra çok ararsın bunları’ dedi. </st><st c="17398">Çok kötü oldum. </st><st c="17414">Daha önce de yapmıştı böyle şeyler. </st><st c="17450">Her seferinde bana kızmak için bir bahane bulurdu. </st><st c="17501">Oysa ben ona iyi bir eş olabilmek için elimden ne geliyorsa yapıyordum. </st><st c="17573">Sadece yapmam gerekenleri değil, Sedat’a kendimi sevdirebilmek için aklıma ne gelirse yapıyor, ona çok yakın davranıyor, ufak tefek sürprizlerle karşısına çıkıyor, onu güldürmeye çalışıyordum. </st><st c="17766">Demek bunca emek boşa gidiyordu. </st><st c="17799">Bu adam, yani kocam hiç değişmeyecek, beni sevmeye, beni anlamaya hiç uğraşmayacaktı. </st><st c="17885">Belki de hayatında başka bir kadın vardı. </st><st c="17927">Beni değil, onu sevmişti. </st><st c="17953">Sürekli geç gelmeler, hafta sonu bile bir bahaneyle evden çıkmalar filan hep aklıma kötü şeyler getiriyordu. </st><st c="18062">Belki o da benden kurtulmak istiyordu. </st><st c="18101">Sedat gibi biri için yeni bir eş, yeni bir sevgili bulmak çok kolaydı. </st><st c="18172">O ne de olsa Rafet Koroğlu’nun oğluydu. </st><st c="18212">Ancak benim böyle bir lüksüm yoktu. </st><st c="18248">Tek sermayem elimdeki diplomaydı. </st><st c="18282">Kendimi köşeye sıkışmış bir kedi gibi hissettim. </st><st c="18331">Ya bütün öfkemle Sedat’ın üzerine atlayacak ya da oradan kaçmanın bir yolunu bulacaktım. </st><st c="18420">Ama o gece bütün ümitlerim kırılmıştı. </st><st c="18459">Bu muhteşem konakta zavallı bir mahkûmdum ben. </st><st c="18506">İnsanın içi karanlık olunca en pırıltı ışıklar bile o karanlığı aydınlatamıyor. </st><st c="18586">Konağın denize bakan penceresinin önüne oturmuş, benim ruhum kadar karanlık denize, Hayri gibi bana uzaktan göz kırpan rengârenk ışıklara bakıyordum. </st><st c="18736">‘Keşke küçücük bir kulübede olsam ama yanımda Hayri de olsa, ne kadar mutlu olurdum’ diye hayıflanıyordum.” </st></p>
			<p><span><st c="18844">Ne güzel anlatıyor. </st><st c="18864">Peri padişahının, sarayın zindanına kapatılıp onu kurtarması için beyaz atlı prensini bekleyen kızı gibi...</st></span></p>
			<p><span><st c="18971">Ben böyle hikâyeleri hep masallarda dinledim. </st><st c="19018">Küçükken bana pek çok masal anlattılar ama gerçeğini görmedim. </st><st c="19081">Bu kadının anlattıkları sahiden de gerçek mi acaba?</st></span></p>
			<p><span><st c="19132">Prenses deyince aklıma ünlü İngiliz Prensesi Diana geliyor. </st><st c="19193">Masallardan fırlamış gibi güzel ama yine masallardaki kızlar kadar hüzünlü bir prensesti o. </st><st c="19285">Kocası veliaht Prens Charles’ta aradığını bulamamış, İngiltere sarayına ve geleneklerine ters düşecek ne varsa yapmış, adı türlü aşk dedikodularına karışmış, yoksulu başında taşımış, AIDS hastalarını öpecek cesareti göstermiş ve sonunda genç yaşta sırlarıyla birlikte çekip gitmişti bu dünyadan. </st></span></p>
			<p><span><st c="19581">Kendini bütün dünyaya sevdirmeyi başarmış ve hatta kalplerin prensesi de olmuş olsa kendini kocasına sevdirememişti. </st><st c="19698">Bu da onu genç yaşta bu dünyadan kopardı aldı. </st><st c="19745">Demek ki prenses de olsan, insansın işte. </st><st c="19787">Duyguların, duygusal ihtiyaçların değişmiyor ki...</st></span></p>
			<p><span><st c="19837">Nalan onu hatırlatıyor bana. </st><st c="19867">O da koca bir holdingin veliahtıyla evliymiş ve bunca lüks, bunca ihtişam onu mutlu etmeye yetmemiş.</st></span></p>
			<p><st c="19967">“Yine de eski günlere göre çok mutlu, heyecanlı hissediyordum kendimi. </st><st c="20039">Hayri’yle bir gelecek hiç düşünmüyordum. </st><st c="20080">Onunla beraber olmak demek, eşimi aldatmak demekti. </st><st c="20132">Ben bunu göze alacak, bunu içine sindirebilecek yapıda biri değilim. </st><st c="20201">Olamam ki zaten. </st><st c="20218">Kodlarım farklı benim.”</st></p>
			<p><span><st c="20241">Kodlarım farklı ne demek acaba? </st><st c="20274">Hem öyle diyor ama hem de bambaşka şeyler yapıyor. </st><st c="20325">Bir anlasam!</st></span></p>
			<p><st c="20337">“Bendeki bu farkı önce Muzo gördü.”</st></p>
			<p><st c="20373">“Muzo kimdi?”</st></p>
			<p><st c="20387">“Kayınbiraderim. </st><st c="20405">Yani Suat’ın ikizi. </st><st c="20425">Suat oldukça iri bir çocukmuş, Muzo yani Muzaffer ana karnında onun altında ezilmiş kalmış. </st><st c="20517">Doğumdan sonra pek çok ameliyat yapılmış ama sırtındaki kamburu yok edememişler. </st><st c="20598">Farklı biridir Muzo.”</st></p>
			<p><st c="20619">“Siz ona Muzo mu derdiniz?”</st></p>
			<p><st c="20647">“Hı hı... </st><st c="20658">Birbirimizi anlardık. </st><st c="20680">İkimizin de kaderinde çakışan bir şeyler vardı. </st><st c="20728">Ne olduğunu konuşmasak da anlardık birbirimizi. </st><st c="20776">Hatta doğumdan sonra girdiğim o ağır depresyonda bile Muzo hep yanımda olmuş, benim yeniden şirkette çalışmamı çok desteklemişti. </st><st c="20906">Bir gün bana, ‘Kaç gündür gözlerin parlıyor. </st><st c="20951">Bu ışığı bizim evde sana verecek kimse yok. </st><st c="20995">Hayırdır inşallah...’ dedi. </st><st c="21023">Dondum kaldım. </st><st c="21038">Bir süre çok büyük bir suç işlemiş gibi Muzo’nun yüzüne bakamadım. </st><st c="21105">Oysa biz o zamanlar Hayri’yle henüz bir kere buluşmamış, karşılıklı konuşmamıştık bile. </st><st c="21193">Ama yine de çok suçlu hissettim kendimi.”</st></p>
			<p><st c="21234">“Evlenince işten çıkmış mıydınız?”</st></p>
			<p><st c="21269">“Çıktım, daha doğrusu aile çalışmamı istememişti o zaman. </st><st c="21328">‘Çalışıp da ne olacak, otur evinde, keyfine bak’ dediler.”</st></p>
			<p><st c="21386">“Siz ne dediniz?”</st></p>
			<p><st c="21404">“İtiraz etmek aklıma bile gelmedi o zamanlar. </st><st c="21451">Bunu çok doğal kabul ettim ama yine de çalışmaya, faydalı bir şeyler yapmaya programlı olduğum için bir süre bu yeni hayatıma adapte olamadım. </st><st c="21594">Her gün derneklere, onların düzenlediği yemeklere, defilelere, seminerlere katılmam gerekiyordu. </st><st c="21691">Birbirinden şık hanımlar vardı etrafımda ve bana çok saygılı davranıyorlardı. </st><st c="21769">Bu saygının aslında bana değil, Rafet Koroğlu’na gösterildiğinin farkındaydım ama yine de güzeldi. </st><st c="21868">Zaten oralara hep Gülümser Hanım’la giderdik. </st><st c="21914">O bayılırdı oralara gitmeye. </st><st c="21943">Beni de giydirir, kuşatırlar, bazen Sedat, bazen de kayınvalidemin göz muayenesinden geçerek çıkardım evden. </st><st c="22052">Hamilelik ve sonra yaşanan acılardan sonra bir süre evden çıkmadım. </st><st c="22120">Düzelince de çalışma konusunda ısrarcı oldum. </st><st c="22166">Beni en çok Muzo destekledi. </st><st c="22195">Sedat hiç istemedi çalışmamı. </st><st c="22225">Sonunda tüm aile geçirdiğim ağır depresyon nedeniyle buna razı oldular. </st><st c="22297">Zaten Hayri’yle olan ilişkimiz de o sıralar başladı. </st><st c="22350">Hayri şirkette benim her şeyimden sorumlu olan kişiydi. </st><st c="22406">Nereye gideceksem beni götürür, kapıda bekler, etrafımda kuş uçurtmazdı ve sonra geri getirirdi.”</st></p>
			<p><st c="22503">“Şoförünüz müydü yani?” </st></p>
			<p><span><st c="22528">Bu sözler onu incitiyor. </st><st c="22553">Hayri’den böyle bahsedilmesinden rahatsız oluyor. </st><st c="22603">Bu soruyu başka türlü nasıl sorabilirdim ona?</st></span></p>
			<p><st c="22648">“Pek sayılmaz. </st><st c="22664">Korumam gibiydi.”</st></p>
			<p><st c="22681">“Neden, aile neden böyle bir şeye ihtiyaç duydu?”</st></p>
			<p><st c="22731">“O sıralar şirket adına onları endişelendiren bir şeyler olmuş. </st><st c="22796">Sadece ben değil, hepimiz koruma altındaydık. </st><st c="22842">Benim şansıma da Hayri düştü. </st><st c="22872">Kısmet işte...”</st></p>
			<p><span><st c="22887">Ben tesadüflere inanmam, hayatın her zaman bir bildiği vardır derim ama bunu pek yorumlayamadım.</st></span></p>
			<p><st c="22984">“Nalan Hanım, yerine göre her şeye boyun eğen, yerine göre hayata en olmadık yerde isyan eden bir yapınız var...”</st></p>
			<p><st c="23098">“Ben isyan etmedim hayata. </st><st c="23126">Keşke etseymişim...”</st></p>
			<p><span><st c="23146">İsyan etse ne yapacaktı acaba?</st></span></p>
			<p><st c="23177">“O ara zaten üst üste kayıplar yaşadım. </st><st c="23218">Önce babamı, sonra da annemi kaybettim. </st><st c="23258">Biraz da bu acılar çalışmam konusunda onlara evet dedirtti. </st><st c="23318">Oyalansın filan dediler herhalde...”</st></p>
			<p><st c="23354">“Kendi ailenizden hiç söz etmediniz.” </st></p>
			<p><span><st c="23393">Birden değişiyor yüzü. </st><st c="23416">İçeri girdiği anda yüzünde hemen fark ettiğim korku, bütün haşmetiyle yine oturuyor yüzüne. </st><st c="23508">Henüz bilmediğim çok şey var galiba. </st><st c="23545">Hemen değiştiriyorum konuyu.</st></span></p>
			<p><st c="23573">“Zor günler üst üste gelmiş anlaşılan.”</st></p>
			<p><st c="23613">“Zor günler hiç bitmedi ki benim hayatımda. </st><st c="23658">Bir tek Hayri’yle yaşadığım o yedi yıl var ya, dıştan bakınca çok zor görünse de hayatımın en mutlu yedi yılıydı. </st><st c="23772">Şimdi sanki her şey bitmiş gibi konuşmak yüreğimi sızlatıyor. </st><st c="23834">Bu acıyı size nasıl anlatsam bilmem ki...”</st></p>
			<p><st c="23876">“Anlamaya çalışıyorum sizi ama pek de kolay olmuyor. </st><st c="23930">Sıra dışı bir şeyler var sizde.” </st></p>
			<p><span><st c="23963">Yine korktu. </st><st c="23976">Şimdi onu korkutacak ne söyledim!?</st></span></p>
			<p><st c="24010">“Yapmayın ne olur! </st><st c="24030">Buraya zaten çok korkarak geldim ben.”</st></p>
			<p><st c="24068">“Daha önce de psikiyatriste gitmişsiniz. </st><st c="24110">Doğumdan sonra geçirdiğiniz depresyon için.”</st></p>
			<p><st c="24154">“Evet, gittim. </st><st c="24170">Hastaydım ve gittim. </st><st c="24191">O da beni iyileştirdi.”</st></p>
			<p><st c="24214">“Şimdi nasıl bir fark görüyorsunuz?”</st></p>
			<p><st c="24251">“Buraya öncelikle kendim gelmedim, zorla getirildim. </st><st c="24305">Ayrıca şu anda hasta değilim. </st><st c="24335">Dertliyim, acı çekiyorum. </st><st c="24361">Öyle çaresizim ki... </st><st c="24382">Siz de beni anlamazsanız hiç çıkış yolum kalmayacak.” </st></p>
			<p><span><st c="24436">Haklı mı acaba? </st><st c="24452">Ama beni diken üstünde yürütüyor. </st><st c="24486">Sorularıma cevap alamıyorum. </st><st c="24515">Benim hemen bir çare bulmamı istiyor. </st><st c="24553">Onun çare dediği Hayri’yi geri getirmek. </st><st c="24594">Başka bir seçenek tanımıyor. </st></span></p>
			<p><span><st c="24623">Bizim ülkemizde mutsuz olduğu halde eşinden ayrılmaya cesaret edemeyen milyonlarca kadın var. </st><st c="24717">Karşımda oturan bu genç kadın dıştan bakınca hiç de öyle cesur birine benzemiyor ama pek çok kadının yapamadığını yapmış. </st><st c="24839">Hayatıyla ilgili çok cesur ama bir o kadar da riskli bir karar almış. </st><st c="24909">Çok saf, çok narin ve kırılgan bir kişiliği var. </st><st c="24958">Buna rağmen bunların altından nasıl kalktı acaba? </st><st c="25008">Onunla ilgili her şeyi öğrenmeden bu soruya cevap veremiyorum. </st><st c="25071">Onunsa konuşmak istediği tek konu var, o da Hayri.</st></span></p>
			<p><span><st c="25121">Bakalım bu işin içinden nasıl çıkacağız.</st></span></p>
			<p><st c="25162">“Nalan Hanım, sizi bir tek bu konuda çok iyi anlıyorum. </st><st c="25219">Ne kadar acı çektiğinizin farkındayım. </st><st c="25258">Hayri’yle ilişkinizin başladığı günleri anlatıyordunuz.”</st></p>
			<p><st c="25314">“Evet, çok heyecanlı günlerdi ve Hayri benim kafamı çok karıştırmıştı. </st><st c="25386">Onun sayesinde nihayet kendimi, kendi hayatımı gözden geçirmeyi öğrenmiştim. </st><st c="25463">O güne kadar hayat benden ne istiyorsa onu yapmış, özellikle aileme hiç itiraz etmemiştim. </st><st c="25554">Giderek onun bana olan aşkı, beni az da olsa kendime getirdi. </st><st c="25616">Demek ben de sevilebiliyormuşum dedim. </st><st c="25655">Sevildiğimi hissettikçe ruhuma sanki kapı aralığından ışık sızmaya başladı. </st><st c="25731">Ve ruhum aydınlandıkça bende de ona karşı bir aşk, bir sevgi başladı. </st><st c="25801">Âşık olmak meğer ne güzel bir şeymiş. </st><st c="25839">Beni o kadar çok sevdi ki, böyle bir adama âşık olunmaz mı?” </st></p>
			<p><span><st c="25900">Hafif bir gülümseme yayılıyor yüzüme. </st><st c="25938">Aslında aşkların çoğu kaynağını işte bundan alır. </st><st c="25988">Sevilmeyi sever insanlar. </st><st c="26014">Böylece kendi seçtiklerine değil, onları sevme cesaretini gösterene âşık olurlar. </st><st c="26096">Eğer onu Hayri değil de eşi böyle sevseydi, Nalan o zaman da eşine âşık olurdu.</st></span></p>
			<p><span><st c="26175">Bu gerçeği ilk gördüğüm zamanlar kendi hayatımı fena halde gözden geçirmiş ve ilk aşkımın benim için tam da böyle bir şey olduğunu görmek içimi sızlatmıştı.</st></span></p>
			<p><st c="26332">“Onunla ilk buluştuğumuz gün, evliliğim bitmişti benim için. </st><st c="26394">Eşini bir başkasıyla aldatacak mizaçta biri değilim ben. </st><st c="26451">Hemen o akşam eşime ayrılmak istediğimi ve bunda çok kararlı olduğumu söyledim. </st><st c="26531">Eşim beni hiç ciddiye almadı. </st><st c="26561">Hatta bıyık altından güldü bu sözlerime. </st><st c="26602">Bazı şeylerin kıymetini bil, otur oturduğun yerde diyerek gidip yattı. </st><st c="26673">O zaman onun bu tepkisiz haline, hatta benimle hafiften dalga geçişine çok içerledim. </st><st c="26759">Sen beni ne zannediyorsun demiştim içimden. </st><st c="26803">İnsan böyle diyen bir kadını alır karşısına konuşur. </st><st c="26856">Hesap sorar. </st><st c="26869">Ayrılmak bu kadar mı basit! </st><st c="26897">Ne oldu, neye kızdın, ben neyi eksik ettim diye sormaz mı insan? </st><st c="26962">Eliyle, bunlar boş işler, der gibi bir işaret yapıp, ağzını çarpıtarak gidip yattı. </st><st c="27046">Benim ne kadar ciddi olduğumu bile fark etmedi. </st><st c="27094">Sanırım o gece bile bebek gibi uyudu. </st><st c="27132">Bana bu gücü Hayri’nin verdiğini sonradan fark ettim.”</st></p>
			<p><span><st c="27186">“Kulakların çınlasın Armağan” diyorum içimden. </st><st c="27234">“Bak, böyle düşünen tek kadın sen değilmişsin. </st><st c="27281">Şimdi nerelerdesin, kiminlesin, artık mutlu musun acaba?”</st></span></p>
			<p><st c="27338">“Bazı şeylerin kıymetini bil derken maddi manevi güçlü bir aile olmalarını ima ediyor galiba.”</st></p>
			<p><st c="27433">“Tabii ki onu söylüyor çünkü Sedat onlarla ayakta duran biri. </st><st c="27496">Sedat’ın bugün malını mülkünü elinden alıverseniz, sap gibi kalır ortada çünkü kendine ait hiçbir değere sahip değil. </st><st c="27614">Arkadaşları bile tanımaz onu. </st><st c="27644">Çalışayım dese, elinden iş de gelmez. </st><st c="27682">Masaya yemek koysanız uzanıp almayı bilmez. </st><st c="27726">Babası ona kızmakta çok haklı ama onu biz böyle yetiştirdik diyen yok. </st><st c="27797">Suçun büyüğü onların. </st><st c="27819">Rafet Bey ve Suat gece yarılarına kadar çalışırken Sedat beyefendi bu akşamı nerede geçireceğinin derdinde. </st><st c="27927">Öyle sağa sola hava atarak nereye kadar ayakta kalır, nereye kadar mutlu olur insan.” </st></p>
			<p><span><st c="28013">Bunu inanarak mı söylüyor acaba? </st><st c="28046">Son yıllarda bunları insanlardan pek duymuyorum artık. </st><st c="28101">Saf gibi görünüyor ama olmadık yerde, olmadık analizler yapıyor. </st><st c="28166">Sonra da öyle bir ihtişamı bırakıp Hayri gibi birine gidiyor. </st><st c="28228">Bunlar sadece filmlerde olur sanıyordum.</st></span></p>
			<p><span><st c="28268">Fakir delikanlıyla zengin kızın aşkı...</st></span></p>
			<p><span><st c="28308">İyi ama Nalan zengin mi? </st><st c="28334">Eğer o da zengin değilse, hikâye iyice ilginç hale gelecek. </st><st c="28394">Ben bile yok, diyeceğim. </st><st c="28419">Bu kadarı da olmaz...</st></span></p>
			<p><st c="28440">“İşte Hayri’ye âşık olmaya başladığım o ilk günler, o güne kadar hiç tanımadığım bir şeyler hissetmeye başladım. </st><st c="28554">Ben korkak, sinik bir kızdım. </st><st c="28584">Yavaş yavaş güçlendiğimi gördüm. </st><st c="28617">Düşünebiliyor musunuz, bu aşk beni kendime getirdi. </st><st c="28669">Güçlendirdi. </st><st c="28682">Daha önce hiç âşık olmamışım demek ki... </st><st c="28723">Aşk muhteşem bir duyguymuş.”</st></p>
			<p><st c="28751">“Aşk çok güçlü bir heyecandır, hem derin hem çok yüksek bir duygu yumağıdır. </st><st c="28829">İnsanın yaşama sevincini, enerjisini artıran, gözlerini parlatan, güzelleştiren, sağlık kazandıran ve en önemlisi onu mutlu eden bir duygudur. </st><st c="28972">Tıpta hastalıkları iki gruba ayırır doktorlar; akut ve kronik diye. </st><st c="29040">Akut hastalıklar ani başlar ve riski yüksektir. </st><st c="29088">Kronik hastalıklar yavaş başlar, sonra da uzar gider. </st><st c="29142">Aşk akut bir hastalıktır. </st><st c="29168">Ani başlar ve çok gürültülü seyreder. </st><st c="29206">Tansiyon yükselir, kalp hızlanır, nefes alış verişler sıklaşır, yanaklar pembeleşir, vücut ısınır. </st><st c="29305">Böyle akut bir duruma insanoğlu bir ömür nasıl dayansın? </st><st c="29362">Böyle bir heyecan yıllar boyu sürecek olsa, kalbimiz ne çok zarar görürdü bu durumdan. </st><st c="29449">İnsan, her duruma uyacak şekilde yaratılmıştır. </st><st c="29497">Yani uzun lafın kısası zamanla bu duruma beden ve ruh uyum sağlar ve âşık olunan kişi karşısında duyulan eski heyecanlar yavaş yavaş kaybolur. </st><st c="29640">Ve aşk kronikleşir... </st><st c="29662">Kronikleşince de aşk olmaktan çıkar sevgiye, güvene, huzura ve alışkanlığa dönüşür. </st><st c="29746">Mutluluk da akut bir durumdur. </st><st c="29777">Bir ömür boyu mutlu olamaz insanlar. </st><st c="29814">Mutluluk bir kuştur, insanların omzuna bir konar, bir kalkar. </st><st c="29876">Bazı insanlar çok sever bu kuşu ve onu sık sık davet eder omuzlarına. </st><st c="29946">Bazıları ise bir konup bir kalkan bu kuşa kızar, ‘Madem sürekli değilsin git; ben omzumda sürekli duran bir kuş istiyorum. </st><st c="30069">Kara olsun, kuru olsun ama hiç kalkmasın benim omzumdan’ derler. </st><st c="30134">Onların omzuna konan kara kuru kuşlar, ölene kadar orada durur. </st><st c="30198">Buraya gelenlerin çoğunun omzunda o kara kuşlar vardır. </st><st c="30254">Kimi bir an önce ondan kurtulabilmek için benden yardım isterken, kiminin ödü kopar, o kara kuru kuş uçacak diye. </st><st c="30368">Çünkü o kuş artık o kişilerin bedeninin bir parçası haline gelmiştir. </st><st c="30438">Uçar giderse kendilerini çıplak kalmış gibi hisseder, keder olmazsa, ne için, ne uğruna yaşayacaklarını bilemez, bomboş kalıverirler...”</st></p>
			<p><st c="30574">“İşte ben de Hayri’yi kaybedeceğimi düşündükçe tam olarak öyle, bomboş hissediyorum kendimi. </st><st c="30668">O zamanlar Hayri’yi o kadar sevdim, o kadar bağlandım ki, zaten başka türlü bu kararı asla alamazdım ama şimdi gidiyor.”</st></p>
			<p><st c="30788">“Giderken size verdiği bu gücü de alıp götürmeyecek inşallah.”</st></p>
			<p><st c="30851">“Maalesef götürecek çünkü bana bu gücü sadece o verdi. </st><st c="30907">O yanımda olduğu sürece beni ayakta tutan bir güçtü bu. </st><st c="30963">O gidince ben yine eski Nalan olacağım.”</st></p>
			<p><span><st c="31003">Ah be Nalan, bence de götüreceğe benziyor. </st><st c="31047">Yedi yılda onlar hâlâ senin olmadıysa, yandın.</st></span></p>
			</div>
<div id="charCountTotal" value="31093"></div></body>
</html>
