<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>CAMDAKİ KIZ</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-17" xml:lang="tr-TR">
		<div>
			<h2 id="_idParaDest-13"><st c="0">11</st></h2>
			<p><span><st c="2">Hayri’yi kaybedeli üç dört ay oldu. </st><st c="39">Nalan ilk bir iki günden sonra bir daha aramadı beni.</st></span></p>
			<p><span><st c="92">Aylar sonra bugün yine Nalan’ın adını gördüm randevu defterinde. </st><st c="158">Hafif bir endişe kaplıyor içimi. </st><st c="191">Onu görmeyi ben de çok istiyorum. </st><st c="225">Hastalarımı içeri almaya başlıyorum ama aklım sık sık Nalan’a gidiyor.</st></span></p>
			<p><span><st c="295">Tuna Nalan’ı içeri almak için başını odama uzattığında, gözlerindeki nemi bana göstermemeye çalıştığını hemen fark ediyorum. </st><st c="421">Hep neşeli ve enerjiktir Tuna, ama onun ne kadar duygusal bir kadın olduğunu bilirim ben.</st></span></p>
			<p><span><st c="510">Kapı hafifçe vuruluyor ve Nalan görünüyor kapıda. </st><st c="561">Beyaz bir gömlek ve siyah etek var üzerinde. </st><st c="606">Onu ilk kez beyaz bir giysiyle görüyorum. </st><st c="648">Bu hoşuma gidiyor. </st><st c="667">Boynunda yine küçük kalpli kolyesi, ayaklarında tertemiz siyah ayakkabıları ve elinde küçük siyah çantası var. </st><st c="778">Bir süre kapıya sırtını dayayıp, öylece bakıyor bana. </st><st c="832">Yemyeşil gözlerinde sadece hüzün var. </st></span></p>
			<p><span><st c="870">Saçlarını ensesinde toplamış, hiç makyaj yok yüzünde ama yine de güzel. </st><st c="942">Galiba biraz kilo vermiş. </st><st c="968">Yine hüzünlü ama bir değişiklik var bugün Nalan’da. </st><st c="1020">Yerimden kalkıp ona sarılıyorum. </st><st c="1053">Bir süre başını omzuma yaslayıp, öylece duruyor. </st><st c="1102">Hiç konuşmuyoruz. </st><st c="1120">Sonra suçlu çocuklar gibi oturuyor yerine. </st><st c="1163">İlk geldiği günkü gibi, yine elleri çantasının üzerinde birleşmiş, önüne bakıyor. </st><st c="1245">Ben de yerime oturuyorum. </st><st c="1271">Söze nereden başlayacağımızı ikimiz de bilmiyoruz. </st></span></p>
			<p><span><st c="1322">Ben ona bir şey söylemek istemiyorum. </st><st c="1360">O nasıl istiyorsa, öyle olsun. </st><st c="1391">Bir süre sonra yavaşça başını kaldırıp, yumuşak, hafif ve hüzünlü bir sesle konuşmaya başlıyor.</st></span></p>
			<p><st c="1486">“Hayri’yi kaybedince beni doğru dürüst arayan bile olmadı. </st><st c="1546">Doğal olarak herkes eşini aradı. </st><st c="1579">Ben onun hiçbir şeyi değilmişim meğer. </st><st c="1618">Sevgilisi bile... </st><st c="1636">Çünkü sevgilisi tarafından öldürüldü. </st><st c="1674">Ben olayı kızlardan öğreniyorum. </st><st c="1707">Ne garip değil mi? </st><st c="1726">Babaları ölünce ilk önce akıllarına beni aramak geliyor.”</st></p>
			<p><st c="1783">“Evet, gerçekten garip... </st><st c="1810">Demek seni kendilerine çok yakın hissediyorlar.”</st></p>
			<p><st c="1858">“Olaydan hemen sonra aradılar beni. </st><st c="1895">Gittiğimde Hayri’yi yerden daha yeni kaldırıp ambulansa koymuşlardı. </st><st c="1964">Evin önü çok kalabalıktı. </st><st c="1990">Her kafadan bir ses çıkıyor, insanlar nereye saldıracaklarını bilmiyor, polislere kızıyorlardı. </st><st c="2086">Meğer polisler kadını mahallelinin elinden zor almış. </st><st c="2140">Zaten polis otosuna bindirene kadar epeyce hırpalamışlar kadını. </st><st c="2205">O da hiç karşı koymamış, kaçmaya filan çalışmamış. </st><st c="2256">Benim de aklıma hemen siz geldiniz ve oraya koşmadan önce sizi aradım. </st><st c="2327">Çok rahatsız ettim mi sizi?”</st></p>
			<p><st c="2355">“Aman rica ederim Nalan. </st><st c="2381">Böyle bir durumda tabii ki beni arayacaksın. </st><st c="2426">Çok iyi ettin aramakla ama ben de o kadar üzüldüm ki, telefonda sana faydalı olabildim mi, bilmiyorum.”“Olmaz mısınız Gülseren Hanım! </st><st c="2560">Sizin sesinizi duymak, yanımda olduğunuzu bilmek bile çok iyi geldi bana. </st><st c="2634">Telefonu kapattıktan sonra oraya nasıl gittim, bilmiyorum. </st><st c="2693">Sanki bir an önce yetişirsem Hayri’yi kurtaracakmışım gibi adeta uçarak gittim yanlarına.”</st></p>
			<p><span><st c="2783">O gün telefonda konuştuklarımızı ben de pek hatırlamıyorum. </st><st c="2844">Doktor da olsak, hepimiz içimizde bir kalp taşıyoruz. </st><st c="2898">Ben de çok etkilendim bu ani ölümden...</st></span></p>
			<p><st c="2937">“Onun öleceği hiç aklıma gelmezdi. </st><st c="2973">Ben yaşça ondan büyük olduğum için, ondan önce öleceğimi sanırdım. </st><st c="3040">Bir tek ölüm ayırabilirdi bizi. </st><st c="3072">Ama o değil, önce ben ölecektim. </st><st c="3105">Yine hayat yanılttı beni. </st><st c="3131">Sizinle telefonda konuşurken iyi ki biraz içimi dökebilmiş, ağlayabilmişim çünkü oraya gittikten sonra bir daha ağlayamadım. </st><st c="3256">Adeta dondum kaldım. </st><st c="3277">Hele kızların ve Türkân’ın halini görünce bana daha güçlü olmak düştü. </st><st c="3348">Hepsi de öyle perişandı ki... </st><st c="3378">Hepsi birden bana sarılıyor, sanki ben babalarının bir parçasıymışım gibi bana sokularak benden medet umuyorlardı. </st><st c="3493">Şaşkına dönmüştü insancıklar. </st><st c="3523">Birbirimize sarıldık, onlar ağladı, bağırdı, çağırdı, ben de onları aklımca teselli ettim. </st><st c="3614">Ev sahibi benmişim gibi her birine şekerli sular içirdim, yatırdım, kaldırdım, gözyaşlarını ben sildim. </st><st c="3718">O gece sabaha kadar ev doldu doldu boşaldı. </st><st c="3762">Ben de gelenlere hizmet ettim, yer gösterdim, çay yaptım.”</st></p>
			<p><st c="3820">“Ne iyi etmişsin Nalan.”</st></p>
			<p><st c="3845">“Demek bana söylediği şeyler doğruymuş. </st><st c="3886">Kurtulamadı o kadından. </st><st c="3910">Sonra yine kendimi suçladım. </st><st c="3939">‘Benim yüzümden öldü Hayri. </st><st c="3967">Onu rahat bıraksaydım, o kadınla belki de beraber olacaktı ve bu gencecik yaşında hayata veda etmeyecekti’ dedim.”</st></p>
			<p><st c="4081">“Yapma Nalan, o kadının muhatabı zaten sen değildin. </st><st c="4135">Sen olsan da olmasan da, bu macera böyle yaşanacaktı. </st><st c="4189">Sana bu oyunda hiç rol vermediler. </st><st c="4224">Olayları lütfen çarpıtma ve doğru yorumla.”</st></p>
			<p><st c="4267">“Böyle düşünmenize memnun oldum. </st><st c="4301">Benim yüzümden ölseydi, buna dayanamazdım. </st><st c="4344">Gülseren Hanım dünyada en son ölecek kişi oydu. </st><st c="4392">Nasıl da hayat doluydu. </st><st c="4416">Güçlü kuvvetli, enerji dolu bir adamdı. </st><st c="4456">Hiç yorulmaz, pire gibi oradan oraya sıçrar dururdu.”</st></p>
			<p><st c="4509">“Haklısın, gerçekten de öyleydi.”</st></p>
			<p><st c="4543">“Bir kadın tarafından öldürülebileceğine inanmak çok zor. </st><st c="4602">Hem de bıçakla... </st><st c="4620">Nasıl oldu anlayamıyorum. </st><st c="4646">O kadının elinden bıçağı alamadı demek ki... </st><st c="4691">Ayrıca nasıl bir kadın bu böyle, insan sevdiğini öldürür mü? </st><st c="4752">Zaten onun Hayri’yi sevdiğini sanmıyorum. </st><st c="4794">Bir inat uğruna öldürdü adamı. </st><st c="4825">Ya çocuklar, üstelik her şey onların gözlerinin önünde olmuş. </st><st c="4887">Koşarak bir yerden geliyormuş Hayri, belki de kadından kaçıyordu. </st><st c="4953">Tam evine girmek üzereymiş. </st><st c="4981">Dışardan gelen sesleri duyunca Türkân ve çocuklar koşmuşlar hemen ama gittiklerinde Hayri zaten yerde yatıyormuş. </st><st c="5095">Kalbinden bıçaklamış onu. </st><st c="5121">Zaten başka yerinden darbe almamış. </st><st c="5157">Sadece kalbinden... </st><st c="5177">Kadın öldürmeye kararlıymış yani. </st><st c="5211">Koca Hayri nasıl mani olamadı o kadına? </st><st c="5251">Canavar gibi biri demek ki... </st><st c="5281">Ben orada olsaydım, ne yapar eder, kurtarırdım onu. </st><st c="5333">Belki ben ölürdüm ama o yaşardı... </st><st c="5368">Günlerce gözüme uyku girmedi. </st><st c="5398">Hayri’nin nasıl öldüğünü düşündüm durdum. </st><st c="5440">Acaba ölürken beni düşündü mü, öleceğini hissetti mi, çok acı çekti mi? </st><st c="5512">Bu arada tam yedi kilo birden verdim. </st><st c="5550">Yiyemedim, içemedim, ağlayamadım bile. </st><st c="5589">Meğer ağlayabilmek bile bir lüksmüş. </st><st c="5626">Ben bu odada kaç günler, nasıl da ağladım, biliyorsunuz. </st><st c="5683">Düşünün Hayri temelli gidiyor ve bu sefer ben ağlayamıyorum. </st><st c="5744">Derken günler geçtikçe yavaş yavaş ağlamaya başladım. </st><st c="5798">Nasıl güzel oluyormuş meğer ağlamak. </st><st c="5835">Ağlamalara doyamadım.”</st></p>
			<p><st c="5857">“Haklısın, ağlamak çoğu zaman iyi gelir insana. </st><st c="5906">Eskiler ağlamak insanın içindeki zehri dışarı akıtır derler. </st><st c="5967">Doğru söylemişler.”</st></p>
			<p><st c="5986">“Yeni bir dönem başlıyor hayatımda. </st><st c="6023">Bunun farkındayım. </st><st c="6042">Hayri’siz, sevgisiz bir dönem. </st><st c="6073">Zaten sevgiyle Hayri tanıştırmıştı beni. </st><st c="6114">Yedi yıl meğer ne güzel şeyler yaşatmış bana. </st><st c="6160">Her sabah kalkıp onun için dua ediyorum. </st><st c="6201">Nur içinde yatsın inşallah.”</st></p>
			<p><span><st c="6229">Belki de Nalan’ın evine girerken gördü onu Laz kızı. </st><st c="6283">Belki de o karşısına çıkınca paniğe kapıldı, evine koştu. </st><st c="6341">Yine mi Nalan’ı korumaya çalışıyordu acaba?</st></span></p>
			<p><span><st c="6384">Hiç sözünü kesmeden dinliyorum onu. </st><st c="6421">Artık rahat rahat konuşabiliyor Nalan. </st><st c="6460">Eskiden duygularını bu kadar rahat anlatamazdı. </st><st c="6508">Benimle her şeyi paylaşabiliyor. </st><st c="6541">Hayri’yi hep güzel şeylerle hatırlamak istiyor, bunu ben de destekleyeceğim. </st><st c="6618">Ona kızmak şöyle dursun, tam tersi bu olanlardan bile kendini sorumlu tutuyor. </st><st c="6697">Hayri bugün olmasa bile, bir gün onu bırakıp gidecekti. </st><st c="6753">Nalan’ı bir zamanlar çok sevdiği doğru ama bu sevgi çoktan bitmiş, yerini bir alışkanlık, bağımlılık, biraz da suçluluk almıştı. </st><st c="6882">Hayri yeni ufuklara, yeni heyecanlara doğru yelken açmıştı.</st></span></p>
			<p><st c="6941">“Nalan son görüşmenizden bahsetsene biraz.”</st></p>
			<p><st c="6985">“Ölmeden bir gece önce uğradı bana. </st><st c="7022">Yarın yine uğrarım, şimdi hemen gitmem gerek dedi. </st><st c="7073">Çok telaşlı ve heyecanlıydı. </st><st c="7102">On on beş dakika kalıp gitti. </st><st c="7132">O gece benden sürekli özür diledi. </st><st c="7167">Hatta, ‘Ben senin yerinde olsam, böyle bir adamı affetmezdim, hüzün çiçeğim benim’ dedi bana.”</st></p>
			<p><st c="7261">“Hüzün çiçeğim ha?”</st></p>
			<p><st c="7281">“Ben üzülünce hep öyle derdi bana. </st><st c="7317">O gece giderken de öyle dedi. </st><st c="7347">‘Bu anlattıklarıma çocuk olsa inanmaz ama ne yapalım ki gerçek böyle. </st><st c="7417">Bir gecelik hata bana çok pahalıya mal oldu. </st><st c="7462">Kadın bıraksa kardeşleri bırakmıyor peşimi. </st><st c="7506">Bu işin içinden nasıl çıkacağımı ben de şaşırdım’ dedi. </st><st c="7562">Sonra, tam kapıdan çıkarken, ‘Bir süre buraya hiç gelemeyebilirim, telefonla da aramazsam merak etme, sen beni arama. </st><st c="7680">Ben bir yolunu bulur, yine ararım seni. </st><st c="7720">Bir gün kendimi affettireceğim sana. </st><st c="7757">Bütün bunlar, seni üzdüğüm, sana haksızlık ettiğim için geldi başıma. </st><st c="7827">Sen misin Nalan’ın kıymetini bilmeyen, dedi Allah ve bu belayı çıkardı karşıma. </st><st c="7907">Beni merak etme, bana artık kızma ve affet ki, bu işlerin altından kalkabileyim’ dedi ve beni yanaklarımdan öpüp öyle gitti. </st><st c="8032">Giderken arkasından baktım, koşarak kayboldu. </st><st c="8078">Arabasını bile getirmemiş veya başka bir yere park etmişti. </st><st c="8138">Demek ki korkuyordu kadından. </st><st c="8168">Yıllardır beraberiz onunla ama hiç o geceki kadar yakın olmamıştık birbirimize. </st><st c="8248">İçinde hiç cinsellik taşımayan, tuhaf bir yakınlık vardı aramızda. </st><st c="8315">O gece penceremin önünde oturup tek başıma hep Hayri’yi düşündüm. </st><st c="8381">Onun koşarak kayboluşu, hiç gözümün önünden gitmedi. </st><st c="8434">Ertesi sabah büyük bir sıkıntıyla uyandım. </st><st c="8477">Elim sürekli telefona gidiyor, içimden hep onu aramak geliyordu ama arayamadım. </st><st c="8557">Çünkü bana çok tembih etmişti onu aramamam için. </st><st c="8606">Akşama doğru içimdeki sıkıntı biraz azaldı. </st><st c="8650">Akşamüstü bir uyku bastırdı, hiç âdetim olmadığı halde saat altı gibi yattım. </st><st c="8728">Hayri’nin öldürüldüğü sırada ben uyuyordum ve rüyamda Hayri’yle beraberdik. </st><st c="8804">Deniz kenarında bir yerlere gitmişiz onunla. </st><st c="8849">Akşam oluyor ve Hayri beni orada bırakıp gidiyor. </st><st c="8899">Koşarak ayrılıyor yanımdan. </st><st c="8927">Çok üzülüyorum. </st><st c="8943">Ben buraları hiç tanımıyorum, yalnız başıma eve nasıl gideceğim diye düşünürken telefon sesiyle uyandım. </st><st c="9048">İçimde yine o tuhaf sıkıntı vardı ve açık bıraktığım radyoda son zamanlarda dinlemeyi çok sevdiğim bir şarkı çalıyordu.”</st></p>
			<p><st c="9168">“Neydi o şarkı?”</st></p>
			<p><st c="9185">“Çocukluğumda evde hep Türk müziği dinlendiğinden eski şarkıları hâlâ çok severim. </st><st c="9269">Bilmem, bilir misiniz? </st><st c="9292">Şöyle:</st></p>
			<p><span><st c="9298">Kaçıncı faslı bahar bu, solar gider emelim.</st></span></p>
			<p><span><st c="9342">Tadılmadan nice yıllar geçer, budur halim”</st></span></p>
			<p><st c="9385">“Bilmez miyim, ben de severim eski şarkıları: </st></p>
			<p><span><st c="9432">Çiçeklerin bana dal dal uzansa, değmez elim</st></span></p>
			<p><span><st c="9475">Ben işte böyle bir aşkın esiriyim güzelim”</st></span></p>
			<p><st c="9518">“Ay, nasıl da biliyorsunuz. </st><st c="9547">Artık Türk müziği dinleyen de kalmadı. </st><st c="9586">Sonrasını biliyorsunuz işte. </st><st c="9615">Acı haberler galiba hep telefonla geliyor. </st><st c="9658">Babamın haberi de bana telefonla gelmişti. </st><st c="9701">Gazetedeki küçük vesikalık resmi gördünüz mü?”</st></p>
			<p><st c="9747">“Gördüm.”</st></p>
			<p><st c="9757">“O fotoğrafı beraber çektirmiştik. </st><st c="9793">İkimiz birlikte gitmiştik fotoğrafçıya. </st><st c="9833">Çok keyifli günlerimizden biriydi. </st><st c="9868">Bundan dört beş yıl önceydi. </st><st c="9897">Sonra o yakınlardaki bir kebapçıda yemek yemiştik. </st><st c="9948">O fotoğrafın, böyle bir haberin yanında yer alacağı, o zaman kimsenin aklına gelmemişti. </st><st c="10037">Çocuklar beni arayınca şok geçirdim. </st><st c="10074">İnsan böyle şeylere inanamıyor. </st><st c="10106">O değildir, bir yanlışlık vardır filan dedim. </st><st c="10152">Yüreğime inecekti az kalsın. </st><st c="10181">Gazeteyi gördünüz değil mi? </st><st c="10209">Tek ayağı ve ayakkabısı görünüyordu. </st><st c="10246">Hep siyah makosen giyerdi. </st><st c="10273">İçimden ılık ılık bir şeyler aktı. </st><st c="10308">Sanki canım gitti. </st><st c="10327">Hep kendimi sorguladım. </st><st c="10351">Onun ölümünde benim payım neydi? </st><st c="10384">Gerçekten benim ahım tutmuş ve Hayri benim yüzümden mi ölmüştü? </st><st c="10448">Halbuki ben onu çoktan affetmiştim.”</st></p>
			<p><st c="10484">“Bunu ben de biliyorum. </st><st c="10509">Sen onu affettin.”</st></p>
			<p><st c="10527">“Ama galiba o kendini affetmedi. </st><st c="10561">Son gece söylediklerinden öyle anladım. </st><st c="10601">O gece ona artık bu ilişkiyi sürdürmek istemediğimi söylemek istiyordum ama onu öyle heyecanlı ve telaşlı görünce bunu söylemekten vazgeçtim. </st><st c="10743">Onu hâlâ seviyordum, o benim için çok değerliydi ama ona olan güvenim kırılmıştı bir kere. </st><st c="10834">Bugün olmasa bile, bir gün bu ilişkinin biteceğini nihayet anlamış ve bunu kabul etmiştim. </st><st c="10925">Büyü bozulmuştu artık. </st><st c="10948">Onu kaybetmek, eskisi kadar korkutmuyordu beni. </st><st c="10996">Ben onu terk etmeye hazırlanırken yine o erken davrandı ve bırakıp gitti beni. </st><st c="11075">Siz, onu kaybedeceğimi çok önceden biliyormuş gibi, beni onsuzluğa hazırladınız. </st><st c="11156">Onun ölümüne değil ama o olmadan yaşamaya hazırdım ben. </st><st c="11212">Ona aslında teşekkür borçluyum. </st><st c="11244">Bana sevmeyi, sevilmeyi öğretti ve daha da önemlisi sizinle, onun sayesinde tanıştım.” </st></p>
			<p><span><st c="11331">Gözlerinde acının izleri duruyor. </st><st c="11365">Ömrü oldukça unutmayacak Hayri’yi. </st><st c="11400">Nalan’da hep kadınsı, munis, yumuşak, korunmaya muhtaç bir yan var. </st><st c="11468">Işığı bile güneş gibi değil, ay gibi... </st><st c="11508">İnsanı okşayan, sakinleştiren bir ışık.</st></span></p>
			<p><st c="11547">“Siz olmasanız, başıma gelen bunca acıyla nasıl başa çıkardım? </st><st c="11611">Sanki beni bırakıp gideceğini bilir gibi, beni kolumdan tutup size getirdi. </st><st c="11687">Bu tesadüf mü, altıncı his mi, nedir bilmiyorum ama aksi gibi ben de gelmemek için nasıl direnmiştim. </st><st c="11789">Gelmeseydim, hayat nasıl farklı akacaktı. </st><st c="11831">Acaba benim yerime Hayri mi öldü? </st><st c="11865">Çünkü o zaman ölmek isteyen o değildi, bendim. </st><st c="11912">Düşünüyorum da, hayat nasıl bir oyun oynadı bize. </st><st c="11962">Ben Hayri’siz yaşayamam derken meğer hayat onu temelli alacakmış elimden ve beni onsuz yaşamayı öğreneyim diye size göndermiş. </st><st c="12089">Geceler boyu işte hep bunları düşündüm. </st><st c="12129">Ama sonunda yine de hep kendimi suçladım.”</st></p>
			<p><st c="12171">“Senin geçmişinde olduğu gibi, bu olayda da hiç rolün yok Nalan. </st><st c="12237">Laz kızı Hayri’yi senin evine girerken değil, eşi ve çocuklarıyla yaşadığı eve girerken öldürmüş. </st><st c="12335">Hayat seni bir şekilde korumuş işte. </st><st c="12372">O kadının hesabı seninle değil, karısıylaydı. </st><st c="12418">Sanırım seni hiç bilmedi. </st><st c="12444">Hayri bu konuya çok özen gösterdi. </st><st c="12479">Senin varlığından haberi olmasın diye baksana, senin evine girmesiyle çıkması bir oluyormuş.”</st></p>
			<p><st c="12572">“Evet, evet. </st><st c="12586">Dedim ya, ‘Bir süre hiç gelemeyeceğim. </st><st c="12625">Beni arama, merak etme’ dedi. </st><st c="12655">Demek başına gelecekleri anladı. </st><st c="12688">Olaydan sonra kızlarla da Türkân’la da çok sık görüştük. </st><st c="12745">Çocuklarını alıp haftanın üç günü bize geldi. </st><st c="12791">Hayri ölecek, ardından karısı ve çocuklarıyla birlikte gözyaşı dökeceğiz... </st><st c="12867">Hiç böyle şeyler insanın aklına gelir mi?”</st></p>
			<p><span><st c="12909">Ne kadar doğru söylüyor. </st><st c="12935">Karısı acısını Hayri’nin yedi yıllık sevgilisiyle paylaşıyor. </st></span></p>
			<p><span><st c="12997">Bir yandan da Nalan’ın söylediklerini düşünüyorum. </st><st c="13048">Hayri, sevgilisi intihar etmesin diye zorla bana getiriyor ama biz böyle zannederken hayat bambaşka bir senaryo yazıyor. </st><st c="13169">Ölen Hayri, kalan Nalan oluyor. </st><st c="13201">Hani derler ya, “Siz hayal kurarken hayat sizin için plan yapmakla meşguldür” diye. </st><st c="13285">Aynen öyle oldu.</st></span></p>
			<p><span><st c="13301">Hayri’nin ölümü de bana bir tür intihar gibi geliyor. </st><st c="13356">Kendi söylemedi mi bana, Laz kızının şakası yok, insanı alnının ortasından vurur diye. </st><st c="13443">Bir tek neresinden vuracağını bilememiş. </st><st c="13484">Kadın onu alnından değil, kalbinden vurmuş. </st><st c="13528">Bu da çok anlamlı doğrusu.</st></span></p>
			<p><span><st c="13554">Bu sefer de Laz kızına gidiyor aklım. </st><st c="13593">Sadece kıskançlıktan onu öldürmüş olamaz. </st><st c="13635">O kadın hayallerini kaybetti. </st><st c="13665">Yıllardır kafasında bir gün kavuşurum diye beklettiği hayallerini... </st><st c="13734">Hayri önce söz verdi ama sonra sözünü tutamadı. </st><st c="13782">Ne Nalan’dan vazgeçebildi, ne de eşinden ve çocuklarından. </st><st c="13841">O zaten hiç kimseyi ciddiye almıyordu ki... </st><st c="13885">Canını bile! </st></span></p>
			<p><span><st c="13898">Hayatın ya da bilinçdışının ona sıkı bir ceza ödeteceğini biliyordum ama bunu canıyla ödeyeceği benim de aklıma gelmedi.</st></span></p>
			<p><span><st c="14018">Bu hayatın sırrına gerçekten aklı ermiyor insanın. </st><st c="14070">Bir gün sonra başımıza neler geleceğini hiç bilemeden yaşayıp gidiyoruz işte. </st><st c="14148">Çok sevindiğimiz bir olay, sonradan başımıza olmadık işler getiriyor. </st><st c="14218">Bazen de bizi çok üzen olaylar önümüze hiç aklımıza gelmeyen yepyeni kapılar açıyor.</st></span></p>
			<p><span><st c="14302">Nalan’da da durum böyle galiba! </st><st c="14335">Şimdi çok acı çekiyor ama belki de bu kayıp, zamanla ona yepyeni kapılar açacak.</st></span></p>
			<p><st c="14415">“Nalan, bugün ilk defa siyah yerine beyaz gömlek giymişsin.”</st></p>
			<p><st c="14476">“Demek fark ettiniz! </st><st c="14498">Asıl şimdi giymem gerekiyor siyahları. </st><st c="14537">Siyah yas rengidir. </st><st c="14557">Bunu bile Hayri ölünce anladım. </st><st c="14589">Zaten neden hep siyah giydiğimi soran bile olmadı. </st><st c="14640">Hayri siyahları çok sevdiğim için giydiğimi sanırdı. </st><st c="14693">Ben yas tutmaya yeni başlamadım ki... </st><st c="14731">Doğduğum günden beri yas tutuyorum demek ki... </st><st c="14778">Ben yas tuttukça, hayatımda üzüntü ve sıkıntı hiç eksik olmadı. </st><st c="14842">İşte yine büyük bir acıyla karşı karşıyayım. </st><st c="14887">Ama artık eskisi kadar zayıf değilim hayatın karşısında. </st><st c="14944">Baksanıza, Hayri olmadan da yaşayabiliyorum. </st><st c="14989">Eskiden her şeyden ödüm kopardı. </st><st c="15022">Hiçbir şeye dayanamayacağımı sanırdım. </st><st c="15061">Hastanelerin önünden geçerken içim bir tuhaf olur, cenazelere gitmekten ödüm kopardı.”</st></p>
			<p><st c="15147">“Hayri’nin cenazesine gittin mi?”</st></p>
			<p><st c="15181">“Gittim tabii, gitmez olur muyum? </st><st c="15216">Ama nasıl gittiğimi anlatsam, inanmazsınız.”</st></p>
			<p><st c="15260">“Sahi, nasıl gittin?”</st></p>
			<p><st c="15282">“Aslında Türkân ve çocuklar gelmemi, o gün yanlarında olmamı çok istediler ama ben bunu göze alamadım. </st><st c="15386">Cenazeye gelenler arasında ikimizi de tanıyan pek çok kişi olacaktı. </st><st c="15455">Gitmesem, o da içime sinmedi. </st><st c="15485">Çocuklara gelemeyeceğimi, cenazelerde hastalandığımı söyledim. </st><st c="15548">Sonra da siyah bir manto giydim, başıma da büyük, siyah bir çarşaf geçirdim. </st><st c="15625">Gözlerim hariç, bütün yüzümü kapattım. </st><st c="15664">Gözüme de gözlük takınca, beni kimse tanımadı yine de beni tanımayacaklarından emin olmak için içime kat kat hırkalar bağladım. </st><st c="15792">Böylece oldukça şişman, yaşlı bir kadın oldum. </st><st c="15839">İnsanın toplum içinde yüzünü kapatması iyi oluyormuş. </st><st c="15893">Hiç olmazsa tabutuna bakarken kimseden korkmadan acımı çekebildim. </st><st c="15960">Ben herkese baktım, onlar beni görmedi. </st><st c="16000">Sedat da gelmişti cenazeye.”</st></p>
			<p><st c="16028">“Eski eşin mi?”</st></p>
			<p><st c="16044">“Evet! </st><st c="16052">Önce gözlerime inanamadım. </st><st c="16079">Yanındaki de sanırım Hayri’nin çocukluk arkadaşı Orhan’dı. </st><st c="16138">Cumhuriyet savcısıymış. </st><st c="16162">Geçen gün kulübe onu ziyarete gelmiş. </st><st c="16200">Bir ara bana bahsetmişti ondan. </st><st c="16232">Zaten olayı Orhan Bey üstlenmiş. </st><st c="16265">Yasal incelemeleri o yapmış. </st><st c="16294">Türkân’ın yanına gelip baş sağlığı diledi. </st><st c="16337">Daha önce de onlarla konuşmaya eve gelmiş. </st><st c="16380">Sedat uzaktaydı. </st><st c="16397">Neden geldi, anlayamadım.” </st></p>
			<p><span><st c="16424">Ah bu Hayri ah! </st><st c="16440">Nalan’a olayı kim bilir nasıl anlatmıştır. </st><st c="16483">Sedat’ın neden geldiğini ben de anlayamadım. </st><st c="16528">Acaba Orhan mı getirdi onu. </st><st c="16556">Orhan işin aslını bilse gel demezdi. </st><st c="16593">Hâlâ bilmediğimiz ne çok şey var.</st></span></p>
			<p><span><st c="16626">Nalan kaldığı yerden anlatmaya devam ediyor.</st></span></p>
			<p><st c="16671">“Cenaze çok kalabalıktı. </st><st c="16697">Demek Hayri’nin çok seveni varmış. </st><st c="16732">Gelenler çok üzgündü. </st><st c="16754">Hele çocukların halini görseydiniz, üçü de perişandı. </st><st c="16808">Hele büyük kız, yani Sanem! </st><st c="16836">İçini çeke çeke nasıl da ağlıyordu.”</st></p>
			<p><st c="16872">“Sanem kaç yaşında?”</st></p>
			<p><st c="16893">“On iki yaşında. </st><st c="16911">Diğerleri daha küçük, belki de ne olduğunu anlamadılar bile. </st><st c="16972">Türkân da çok yandı kocasına. </st><st c="17002">Ben de el gibi uzaktan baktım işte. </st><st c="17038">Oysa giden benim canımdı. </st><st c="17064">Hayri beni terk etmeye kalkıştığında, içine düştüğüm paniği biliyorsunuz. </st><st c="17138">Şimdi panik filan kalmadı.”</st></p>
			<p><st c="17165">“Haklısın. </st><st c="17177">Ölüm insan ruhunu çok farklı etkiliyor çünkü gidenin bir daha asla geri gelmeyeceğini çok iyi biliyoruz. </st><st c="17282">Bir zamanlar bana gelen şişman, hep terleyen, ilkokul öğretmeni bir kadın hastam vardı. </st><st c="17370">Eşi binbaşıydı. </st><st c="17386">Hep birlikte gelirlerdi. </st><st c="17411">Çok evhamlı, kafasında her şeyi kuran, zaman zaman panik ataklar geçiren, senin gibi her şeyden korkan bir kadındı. </st><st c="17527">Her sıkıntısında eşini arar, adamcağız işinden izin alıp yanına gelir, onu rahatlatmaya çalışırdı. </st><st c="17626">Bir gün eşini aniden bir kalp kriziyle kaybetmiş. </st><st c="17676">Ondan sonra bana son bir kere daha geldi. </st><st c="17718">Ne panik kalmıştı kadında, ne de sıkıntı. </st><st c="17760">Onun yerini derin bir keder almıştı. </st><st c="17797">Sonra arada bir telefonla görüştük. </st><st c="17833">Okuldan çıkar çıkmaz eve koşuyor, çoluğa çocuğa para yetiştirebilmek için mahalledeki kadınlara dikiş dikiyordu. </st><st c="17946">Keder işte böyle bir şey. </st><st c="17972">O kadar yoğun ki, o gelince diğerleri kaçacak delik arıyor.”</st></p>
			<p><st c="18032">“Bende de öyle oldu galiba. </st><st c="18061">Korkmak filan artık aklıma gelmiyor. </st><st c="18098">Siyah bile giymek istemiyorum. </st><st c="18129">Benim siyahtan başka giysim yoktu. </st><st c="18164">Bu üzerimdeki Hayri’nin bende kalan eski bir gömleği. </st><st c="18218">Şimdilik alışverişe gidecek kadar iyi hissetmiyorum kendimi. </st><st c="18279">O gömleği orasını burasını kesip düzelterek kendime göre yaptım. </st><st c="18344">Sanki hâlâ üzerinde Hayri’nin kokusu duruyor gibi geliyor bana. </st><st c="18408">Onu giyince daha iyi hissediyorum kendimi. </st><st c="18451">Ama bir gün mutlaka gidip renkli giysiler alacağım kendime.”</st></p>
			<p><st c="18511">“Demek korkmuyorsun. </st><st c="18533">İçeri girdiğin anda yüzünde, bakışlarında bir değişiklik hissettim ama ne olduğunu anlayamamıştım. </st><st c="18632">Şimdi anladım. </st><st c="18647">Gözlerinde hep görmeye alışkın olduğum korku yok olmuş.”</st></p>
			<p><st c="18703">“Ben korktukça hayat üzerime geliyor. </st><st c="18742">Artık korkacak ne kaldı ki... </st><st c="18772">Bu korku sanırım doğduğum gün yerleşmiş gözlerime. </st><st c="18823">O gözler, ilk günler neler gördü bilmiyorum ama en azından sıcak bir kucak, sevgiyle bakan bir çift göz hiç görmedi. </st><st c="18940">Bir de kızların hali beni çok üzüyor.”</st></p>
			<p><st c="18978">“Hayri’nin karısı ve kızlarıyla yakından ilgileniyorsun galiba. </st><st c="19043">Bu ilişki nasıl kuruldu?”</st></p>
			<p><st c="19068">“Bir bayramda Hayri hepsini toplayıp gelmiş. </st><st c="19114">Önce ne yapacağımı şaşırdım. </st><st c="19143">Hadi çocuklar neyse de, karısıyla tanışmak çok garibime gitti. </st><st c="19206">Kadıncağızın hiçbir şeyden haberi yok. </st><st c="19245">Yaptığımız tam bir sahtekârlık. </st><st c="19277">Ben beceremem böyle şeyleri ama kadın bana nasıl yakınlık gösteriyor. </st><st c="19347">Onlara kahve, çay, kurabiye filan ikram etmiştim. </st><st c="19397">Türkân onları toplayıp mutfakta yıkamaya başladı. </st><st c="19447">Bir yandan da benimle oradan buradan konuşuyor. </st><st c="19495">Zamanla biz bu ziyaretlere hep birlikte alıştık. </st><st c="19544">En yakın aile dostu olduk. </st><st c="19571">Türkân bana bir şeyler öğretiyor, ben ona derken arkadaşlığımız ve dostluğumuz iyice ilerledi. </st><st c="19666">Ben yıllarca Türkân’ın bu işlerden pek haberi yok sanıyordum. </st><st c="19728">En azından bunu hiç dillendirmedi. </st><st c="19763">Cenazede bile bana bir şey söylememişti. </st><st c="19804">Ben bu konuda ondan hep çekinir, için için utanırdım. </st><st c="19858">Geçen gün yine çoluk çocuk bizdeydiler. </st><st c="19898">Türkân mutfakta bana, ‘Üzülme Nalan Hanım, sakın o kadına filan kafayı takma. </st><st c="19976">Hayri’nin gözü ilk günden beri senden başkasını görmedi. </st><st c="20033">Onlar Hayri’nin boş hevesleriydi’ demez mi? </st><st c="20077">Kıpkırmızı oldum utancımdan, hemen mutfaktan dışarı attım kendimi. </st><st c="20144">Çocuklar üçü birden salonda yerdeki halının üstüne oturmuş, bir şeyler yapıyorlardı. </st><st c="20229">Ben de gidip oturdum yanlarına. </st><st c="20261">Sonra Türkân da geldi yanıma, o bana sarıldı, ben ona, uzun uzun ağlaştık.”</st></p>
			<p><st c="20336">“İlginç bir kadın Türkân.”</st></p>
			<p><st c="20363">“Şimdi buna da alıştım. </st><st c="20388">Artık her şeyi açık açık oturup konuşuyoruz ama hep yerde.”</st></p>
			<p><st c="20447">“Yani halının üzerinde!”</st></p>
			<p><st c="20472">“Evet, bunu adet haline getirdik. </st><st c="20507">İkimiz de yerde daha rahat ediyoruz. </st><st c="20544">Koltuklarda oturup birbirimizin yüzüne bakarak konuşamıyoruz bunları. </st><st c="20614">O bana sarılıyor, ben de ona. </st><st c="20644">Arada bir saçlarımı kokluyor, Hayri’nin kokusu kalmıştır diye. </st><st c="20707">Çok yanıyor kocasına.”</st></p>
			<p><st c="20729">“Başka ne diyor?”</st></p>
			<p><st c="20747">“‘Hayrime helal olsun’ diyor. </st><st c="20778">‘Zaten onun layığı ben değildim. </st><st c="20811">Ben cahil bir köylü kızıyım. </st><st c="20840">O ise senin koynuna köylü çocuğu olarak girdi, tam bir beyefendi olarak çıktı’ diyor. </st><st c="20926">‘Üvey anası onu zorla evlendirmese zaten beni almazdı. </st><st c="20981">Talihim varmış da Hayri gibi bir adamın karısı olmuşum. </st><st c="21037">Başka türlü şimdi köyde, güneşin altında tarlada çalışıyor olacaktım’ diye anlatıp duruyor. </st><st c="21129">O da çok sevmiş Hayri’yi. </st><st c="21155">Ondan çok şey öğreniyorum Gülseren Hanım. </st><st c="21197">O benden başka türlü sevmiş Hayri’yi.”</st></p>
			<p><st c="21235">“Nasıl yani?”</st></p>
			<p><st c="21249">“Olduğu gibi, her şeyiyle... </st><st c="21279">Her türlü yanlışı ve eksiğiyle sevmiş onu. </st><st c="21322">Onu dinlerken kendi sevgimi ve aşkımı bir kere daha gözden geçiriyorum. </st><st c="21394">Düşünsenize, eşinin benimle olan ilişkisini baştan beri biliyormuş. </st><st c="21462">‘Büyük kadınsın sen’ diyor bana. </st><st c="21495">‘Israr etsen Hayri beni boşar, seni alırdı. </st><st c="21539">Çoluk çocuk vız gelirdi Hayri’ye. </st><st c="21573">Ama bak, Laz kızı beni boşatamadı. </st><st c="21608">Gerçi Hayri beni boşasa da hiç itiraz etmezdim. </st><st c="21656">Nasıl olsa bizi ihmal etmez, yine sever, yine bizi düşünürdü’ diyor. </st><st c="21725">Demek göz bile sahibine göre bakıyor, sahibine göre görüyor bazı şeyleri. </st><st c="21799">Türkân aslında filozof gibi kadın da, kendi bilmiyor. </st><st c="21853">Şimdi artık en yakın arkadaşım oldu. </st><st c="21890">Bana sık sık uğruyor. </st><st c="21912">Hayri’yi kaybedince maddi durumları biraz bozuldu. </st><st c="21963">Ne de olsa aldıkları maaş azaldı. </st><st c="21997">Kayınpederi yardım ediyor ama kızlar büyüyor. </st><st c="22043">Artık onlara beraber elbise dikiyoruz. </st><st c="22082">Derslerine de ben yardımcı olmaya çalışıyorum. </st><st c="22129">O da bana bol bol yemek yapıyor, bazen evi bile temizliyor. </st><st c="22189">Kardeş gibi olduk biz artık. </st><st c="22218">Bir de iki yakın arkadaşım var. </st><st c="22250">Arada bir de onlar geliyor. </st><st c="22278">Onlarla da tanıştırdım Türkân’ı. </st><st c="22311">Baştan çok şaştılar bu işe ama zamanla onlar da alıştı.” </st></p>
			<p><span><st c="22368">Hayretler içinde dinliyorum anlattıklarını. </st><st c="22412">İnsan denen varlık ne kadar farklı birbirinden. </st><st c="22460">Benim bildiğim koca ölünce geride kalan iki kadın birbirine kanlı bıçaklı düşman olur. </st><st c="22547">Yıllardır dinlerim insanları, böylesini hiç duymamıştım. </st><st c="22604">Bu iki kadın neredeyse bir mucize yaratmışlar.</st></span></p>
			<p><span><st c="22650">Hayran olmamak mümkün değil. </st><st c="22680">Türkân okuma yazması olmayan bir köylü kadını ama bize neler öğretti.</st></span></p>
			<p><st c="22749">“Siz de hayret ettiniz değil mi bu işe?”</st></p>
			<p><st c="22790">“Hem de nasıl!” </st></p>
			<p><st c="22807">“Şimdi size yine hayret edeceğiniz bir şey daha söyleyeceğim. </st><st c="22869">Hayri’nin cenazesinin ertesi günü Sedat aradı beni. </st><st c="22921">Demin cenazede gördüğümü söylerken konu başka yöne kaydı, yoksa onu da söyleyecektim. </st><st c="23007">Şimdi unutmadan söyleyeyim bari...” </st></p>
			<p><st c="23043">“Sedat mı aradı?”</st></p>
			<p><st c="23060">“Evet!”</st></p>
			<p><st c="23068">“Ne dedi?”</st></p>
			<p><st c="23079">“‘Başın sağ olsun. </st><st c="23099">Çok gençti ama kader böyleymiş. </st><st c="23131">Bir ihtiyacın olursa beni her zaman arayabilirsin’ dedi.”</st></p>
			<p><st c="23188">“Sedat’la ayrıldıktan sonra hiç görüştünüz mü?”</st></p>
			<p><st c="23236">“Yok, beni ilk zamanlar çok sık arardı ama telefonları açmazdım. </st><st c="23302">Zaten Hayri benim onunla görüşmemi yasaklamıştı. </st><st c="23351">Ama o ilk günden beri hiç de benim düşündüğüm ya da korktuğum gibi davranmadı. </st><st c="23430">Bana düşman olmadı. </st><st c="23450">Sanki ondan ayrılmakta çok haklıymışım gibi davrandı bana. </st><st c="23509">Oysa o evlilikte benim hiçbir şeyim eksik değildi. </st><st c="23560">Tanıdığım pek çok kadın bundan daha kötü evlilikleri sürdürüyor. </st><st c="23625">Sürdüremeyen bendim. </st><st c="23646">Sedat belki de başka kadınlar için iyi bir kocaydı. </st><st c="23698">Şimdi karısı ve iki oğlu var. </st><st c="23728">Karısı belki de çok mutludur. </st><st c="23758">Memnundur kocasından. </st><st c="23780">Doymayan, bir türlü mutlu olamayan bendim. </st><st c="23823">Düşünüyorum da, hep böyle mi yapacağım?”</st></p>
			<p><st c="23863">“Nalancığım, ünlü bir söz vardır, ‘Annesinin doyuramadığını hayat doyuramaz’ diye. </st><st c="23947">Hemen kendini suçlamaya başlama. </st><st c="23980">Hayat sana ne verirse versin doymadığın doğru ama bak, Hayri seni bir yudum sevgiyle doyurabildi. </st><st c="24078">O bir yudum sevgi herkesi doyurmaya yeter mi dersen, işte ona cevap veremem. </st><st c="24155">Sevildiğini bilmek özellikle biz kadınlar için çok değerlidir. </st><st c="24218">Bu bizim hayatımızın olmazsa olmazıdır. </st><st c="24258">Ancak sevgi varsa, onu doğal kabul eder, bu sefer de başka şeylerin peşine düşeriz. </st><st c="24342">Sen öyle yapmamışsın. </st><st c="24364">Hayri’nin sevgisi ve aşkı sana yetmiş. </st><st c="24403">Başka bir şey istememişsin. </st><st c="24431">Demek ki o kadar da doyumsuz bir kadın değilsin. </st><st c="24480">Sedat bu gerçeği görmüş olmalı ki, seni anladı. </st><st c="24528">Sana yeteri kadar sevgi ve ilgi gösteremediğinin demek ki farkında.”</st></p>
			<p><st c="24596">“İnşallah öyledir çünkü ona da haksızlık etmek istemiyorum. </st><st c="24657">Hayri’yi tanıdıktan sonra Sedat’ı baştan beri hiç sevmediğimi daha iyi anladım. </st><st c="24737">İyidir, hoştur ama Sedat sevmeyi bilmez. </st><st c="24778">Artık şunu çok iyi biliyorum, o beni değil kimseyi sevmez. </st><st c="24837">Karşıma Hayri gibi biri çıkmasaydı, ben de bilmezdim sevmeyi. </st><st c="24899">Tıpkı okuma yazmayı okulda öğrenmek gibi bir şey bu. </st><st c="24952">Karşınıza öyle biri çıkacak ki, size sevmeyi öğretene kadar sizden vazgeçmeyecek. </st><st c="25034">İnşallah Sedat da karısından sevmeyi öğrenmiştir. </st><st c="25084">Biz evliydik ama ne o bana böyle bir şey verebildi, ne de ben ona.”</st></p>
			<p><st c="25151">“Her şeyi Hayri’den öğrendim diyorsun ama yanılıyorsun. </st><st c="25208">Hayri de sevilmeyi bilmiyormuş. </st><st c="25240">Onu da geçmişte çok seven, koruyan, kollayan, bağrına basan bir sahibi olmamış. </st><st c="25320">Siz bunları birbirinizden öğrenmişsiniz. </st><st c="25361">Hayri de tıpkı senin gibi çok sevilmek istemiş. </st><st c="25409">Bu kadar yatırımı da sana zaten bunun için yapmış. </st><st c="25460">Çünkü sen onun için herhangi bir kadın değildin. </st><st c="25509">Laz kızı gibi biri tarafından çok sevilmek Hayri’ye yetmezdi, onu doyurmazdı. </st><st c="25587">Ama senin gibi asla ulaşamayacağı bir kadın tarafından sevilmek, önemsenmek istedi o. </st><st c="25673">Bunun için ciddi bir savaş verdi ve sonunda elde ettiği şeye çok değer verdi. </st><st c="25751">İşte her şey böyle başlamış. </st><st c="25780">Sonra da karşılıklı bu duyguları birbirinizde beslemişsiniz.”</st></p>
			<p><st c="25841">“Evet, çok güzeldi. </st><st c="25862">Masal gibi bir aşk yaşattı bana Hayri. </st><st c="25901">Hani masallarda da yalan dolan çoktur ya, işte böyle bir şey yani. </st><st c="25968">Eğer öbür dünya diye bir şey varsa, ben ona hakkımı helal ediyorum. </st><st c="26036">Huzur içinde yatsın. </st><st c="26057">Ben de ölünce öbür dünyada yine birbirimizi buluruz diyorum. </st><st c="26118">Hâlâ hayat beni çok korkutuyor. </st><st c="26150">Sedat’ın araması bile hoşuma gitti. </st><st c="26186">Uzak da olsa bir destek işte.”</st></p>
			<p><span><st c="26216">Bu arada Sedat’ın ne yapmaya çalıştığını da hiç anlamıyorum. </st><st c="26278">Baştan beri beklenen tepkileri vermiyor. </st><st c="26319">Karısının sevgilisinin cenazesine geliyor, sonra onu arayıp baş sağlığı diliyor, “Yardıma ihtiyacın olursa ara” diyor. </st><st c="26438">Neden, neden yapıyor bunları? </st><st c="26468">Sanırım bu ayrılıkta o da suçluyor kendini.</st></span></p>
			<p><st c="26511">“Hayat işte hepimize bazen böyle güzel sürprizler yapar ve birbirini tamamlayacak iki kişiyi bir araya getiriverir. </st><st c="26628">Sedat nasıl hayata bir sıfır galip başladıysa, Hayri de bu oyuna bir sıfır mağlup başlamış. </st><st c="26720">Biri nasıl olsa galibim diye uzatmış bacaklarını yan gelip yatmış, öbürü de hiç olmazsa oyunu berabere bitirebilir miyim diye hep oyunun içinde kalmış. </st><st c="26872">Yenilmekten korkmamış. </st><st c="26895">O zaten yenik. </st><st c="26910">Sen ise baştan bilmesen de, bu hayata iki sıfır mağlup başlamışsın. </st><st c="26978">Siz Hayri’yle aslında aynı takımdansınız. </st><st c="27020">Bu iki mağlup güçlerini birleştirince her şey çok değişmiş. </st><st c="27080">Hayri sana nasıl ilaç gibi geldiyse, sen de ona ilaç gibi gelmişsin. </st><st c="27149">Birbirinizin kıymetini bilmişsiniz. </st><st c="27185">Ancak her oyun gibi bu oyunun da bitiş düdüğü çalalı çok olmuş. </st><st c="27249">Allah baktı ki sizin bitireceğiniz yok, bu sefer de o çaldı bu düdüğü. </st><st c="27320">Bize de hayatın kararlarına saygı duymak düşüyor çünkü düdüğü çalan hayatsa, biz geride kalanlara bunu kabul edip, hayatın yeni gerçeğine uymak düşer. </st><st c="27471">Görüyorum ki sen de aynen bunu yapıyorsun. </st><st c="27514">Bugün buraya ağlamaya, inlemeye değil, bu yeni gerçekle nasıl başa çıkacağını konuşmaya gelmişsin. </st><st c="27613">Bu anlamda seni kutluyorum. </st><st c="27641">Bravo sana!”</st></p>
			<p> <span><st c="27653">Benim bu sözlerime ne tepki vereceğini bilmiyor. </st><st c="27703">Hem çok üzgün, hem de gözlerinin ışıkları artık eskisi gibi sönük değil.</st></span></p>
			<p><st c="27775">“Şimdi ister köşene çekilir, hayatını ağlayarak, inleyerek, Hayri’nin yasını tutarak geçirirsin, ister oyundan çıkmaz, mücadeleye devam edersin. </st><st c="27921">Bu da senin kararın.”</st></p>
			<p><st c="27942">“İyi ama içimdeki acıyı ne yapacağım? </st><st c="27981">Hele sabahları içime bir ateş düşüyor, cayır cayır yanıyor içim. </st><st c="28046">Hayri’siz bir güne başlamak öyle zor geliyor ki... </st><st c="28097">Evin her köşesinde ondan bir iz var. </st><st c="28134">O güzel günleri düşündükçe, onun ateş saçan gözleri, bana bakışları aklıma geldikçe deli olasım geliyor. </st><st c="28239">Geriye bomboş, anlamsız bir hayat kaldı. </st><st c="28280">Hiçbir şey beni içine alamıyor. </st><st c="28312">Ben her şeyin dışındayım. </st><st c="28338">Hayat akıp gidiyor ve ben onu uzaktan seyrediyorum.”</st></p>
			<p><st c="28390">“Çocukluğundaki Nalan yani camdaki kız gibi mi?” </st></p>
			<p><span><st c="28440">Ben bunu söyleyince başını önüne eğiyor, elleriyle dizlerini döver gibi bir şeyler yapıyor.</st></span></p>
			<p><st c="28531">“Evet, tam da öyle galiba.”</st></p>
			<p><st c="28559">“Ama yine de bu duygular sana bir yerlerden tanıdık geliyordu değil mi?”</st></p>
			<p><st c="28632">“Sanki bütün bu acıların içinde garip bir huzur ve güven var. </st><st c="28695">Hem böyle yaşamak istemiyorum hem de içimden bir ses benim çektiğim bunca acıyı seviyor, beğeniyor, hatta aferin diyor. </st><st c="28815">Acı çektikçe sanki yapmam gerekeni yapıyorum gibi geliyor bana.”</st></p>
			<p><st c="28879">“Bu duygu da geçmiştekilere benziyor mu?” </st></p>
			<p><span><st c="28922">Elini çenesinin altına götürüp gözlerini kısarak büyük bir dikkatle düşünüyor.</st></span></p>
			<p><st c="29000">“Benziyor... </st><st c="29014">O zaman da o odada kendimi suçum her neyse, işte onun cezasını çekiyor gibi hisseder, hem Sarhoş Muharrem’i dört gözle camda bekler, hem de o orada olduğu sürece sanki ceza biter, sevinirdim. </st><st c="29206">O gidince arkasından üzülerek bakar, bir yandan da içimden kendime kızmak gelirdi. </st><st c="29289">Sanki cezaya ara verirdim onunla. </st><st c="29323">Çekmem gereken cezaya. </st><st c="29346">Yanlış yaptım duygusu gibi işte.”</st></p>
			<p><st c="29379">“Ne güzel anlatıyorsun Nalan. </st><st c="29410">Sen gerçekten zeki, kendini ve duygularını çok iyi ifade eden bir kadınsın. </st><st c="29486">Ceza ve acı çekmek, üzülmek, haksızlığa uğramak, reddedilmek, sevilmemek gibi duygular çok tanıdık değil mi? </st><st c="29595">Yıllarca hep bu duygularla iç içe yaşamışsın. </st><st c="29641">Nasıl tanıdık olmasın.”</st></p>
			<p><st c="29664">“Evet, öyleydi.”</st></p>
			<p><st c="29681">“Ama şimdi acıları ve cezaları durdurmaya, oyuna geri dönmeye çalışıyorsun. </st><st c="29758">İşte bunlar çok yabancı sana. </st><st c="29788">Kader motifin ne diyor biliyor musun, ‘Yeter senden çektiğim. </st><st c="29850">Zaten yedi yıldır beni bambaşka diyarlarda yaşattın. </st><st c="29903">Ceza çekmek, üzülmek, sıkılmak, suçluluk duymak, pişman olmak yerine sen keyfine baktın. </st><st c="29992">Beni artık evime geri götür. </st><st c="30021">Sen de daha fazla tanımadığın diyarlarda dolanıp durma. </st><st c="30077">Gel hep birlikte eski evimize, tanıdığımız duygulara geri dönelim. </st><st c="30144">Bildiğimiz, ilk öğrendiğimiz gibi yaşayalım. </st><st c="30189">Güzellikler bize yabancı. </st><st c="30215">Oralarda başımıza neler gelir, biz o tanımadığımız ortamlarla nasıl başa çıkarız sonra. </st><st c="30303">Kör de olsa, karanlık da olsa, soğuk da olsa onlarla yaşamayı, başa çıkmayı biliyoruz. </st><st c="30390">Hem o karanlıklarda yaşamak bize bir yandan da huzur veriyor, bu da bizim evimiz, bizim kaderimiz diyor, gitme Nalan, gel!’ diye bağırıyor sana.”</st></p>
			<p><st c="30535">“Ama yazık değil mi bana? </st><st c="30562">Hayat beni hiç sevmedi zaten. </st><st c="30592">Doğduğum günden beri başıma gelmeyen kalmadı. </st><st c="30638">Tam mutlu oldum derken onu da elimden alıverdi. </st><st c="30686">Ben acı çekmeyeceğim de kim çekecek? </st><st c="30723">Haksız mıyım?” </st></p>
			<p><span><st c="30738">Haksız mıyım! </st></span></p>
			<p><span><st c="30752">“Haklısın Nalan. </st><st c="30769">Git ve cezanı çek! </st><st c="30788">Git, çocukluğunda yaşadığın duyguların aynısını yeniden yaşat kendine. </st><st c="30859">Ölürken de ne kadar haklıyım diyerek öl...” </st></span></p>
			<p><span><st c="30903">İçimden böyle söylemek geliyor ama ona bunları başka türlü anlatacağım.</st></span></p>
			<p><st c="30974">“Haklısın Nalan, haklısın. </st><st c="31002">Sadece sen değil ki, hepimiz bir şeylerde haklıyız. </st><st c="31054">Haklı olmak bizi kurtarsaydı, her şey ne kadar kolay olurdu değil mi? </st><st c="31124">Şimdi soralım bakalım, Türkân haksız mı, Hayri haksız mı, Sedat haksız mı, Koroğlu haksız mı ve Laz kızı haksız mı?”</st></p>
			<p><span><st c="31240">İnanmaz gözlerle, oturduğu yerden heykel gibi bakıyor bana. </st><st c="31301">Şaşırdı. </st><st c="31310">Anlayamadı söylediklerimi ama anlayacak. </st><st c="31351">O anlayana kadar da ben bekleyeceğim.</st></span></p>
			<p><span><st c="31388">Biraz sonra uykudan uyanır gibi hafifçe kıpırdanıyor yerinde ve duyulur duyulmaz bir sesle bir şeyler söylüyor.</st></span></p>
			<p><st c="31500">“Haklıdırlar belki de ama Laz kızı da mı haklı yani?”</st></p>
			<p><st c="31554">“Laz kızı haklı mı, haksız mı, ona karar verecek olan tabii ki ben değilim ama bildiğim bir şey varsa Laz kızının kendini haklı gördüğü. </st><st c="31692">O da içinden kendini haklı buluyor yani. </st><st c="31733">Ona göre haksız olan Hayri. </st><st c="31761">Bu işi kendini haksızlığa uğramış gibi hissettiği için, Hayri’ye çok kızdığı için yaptığından neredeyse eminim. </st><st c="31873">Onun kendini haklı görmesi, yasalar önünde hiçbir şey ifade etmez. </st><st c="31940">Öldürmenin mazereti mi olurmuş?”</st></p>
			<p><st c="31972">“Ama öldürdü Hayri’yi.”</st></p>
			<p><st c="31996">“İnsanlar neden öldürür, neden katil olur diye hiç düşündün mü Nalan?”</st></p>
			<p><st c="32067">“Aman Allah korusun. </st><st c="32089">Böyle şeyleri düşünmek bile korkunç.”</st></p>
			<p><st c="32126">“Korkunç ama gerçek. </st><st c="32148">Özellikle son yıllarda ülkemizde insanlar, en çok da erkekler sevdikleri kadınları öldürüyor. </st><st c="32242">Çoğu terk edildikleri için öldürüyor o kadınları. </st><st c="32292">Sanırım Laz kızı da böyle yaptı. </st><st c="32325">Hayri’nin onunla evlenmeyeceğini anladıysa, kadının bütün hayalleri yıkıldı ve geçmişin öfkesini, kinini Hayri’den çıkardı.”</st></p>
			<p><st c="32449">“Hangi geçmiş? </st><st c="32465">Daha onlar tanışalı şunun şurasında kaç ay oldu ki?”</st></p>
			<p><st c="32517">“Ben Laz kızının kendi geçmişinden söz ediyorum. </st><st c="32567">Geçmişte çok acı çekenler, sevilmeyen, sahiplenilmeyenler, hayatın haksızlık ettiği, hayatın adil davranmadığı insanlar daha kolay adam öldürür. </st><st c="32712">Artık o son damlayı kaldıramaz ve içlerinde biriken, hayata karşı duydukları öfke bir kişiye yöneliverir. </st><st c="32818">Kendisiyle ve hayatla barışık biri, terk edildim, sözünü tutmadı filan diye adam öldürür mü Nalan?”</st></p>
			<p><st c="32917">“Cezasını çeksin inşallah.” </st></p>
			<p><span><st c="32946">Acı intikam ister. </st><st c="32965">Nalan da tam olarak böyle hissediyor.</st></span></p>
			<p><span><st c="33002">Ancak ben Laz’ı anlıyorum. </st><st c="33030">Hiçbir şey öldürmeye mazeret olamasa da, yasalarda bunun cezası çok ağır olsa da, ben ki karıncayı incitmekten korkan biri olsam da, Hayri’nin ölümüne çok üzülsem de, bırakın insanı dünyadaki her türlü canlının yaşam hakkı olduğuna sonuna kadar inansam da, Laz’ı yine de anlıyorum.</st></span></p>
			<p><span><st c="33311">O, Hayri’nin şahsında ona bunca haksızlık yapan, hep kötü yüzünü gösteren, hep umutlarını kıran, ona bir gün bile mutluluğu çok gören, düşman gibi davranan bu kaderi, bu yazıyı, bu hayatı öldürdü. </st><st c="33509">Hiç gerçekleşmeyen ama içinde kıpır kıpır eden umutlarını öldürdü. </st><st c="33576">Hayatın değer vermediği, giderek kendi gözünden de düşen, vicdanında her türlü cezaya layık gördüğü Laz kızını öldürdü.</st></span></p>
			<p><span><st c="33695">Ben şimdi Nalan’a bunların hangisini anlatayım!</st></span></p>
			<p><st c="33743">“Ona kızmakta çok haklısın Nalan. </st><st c="33778">Hiçbir mazeret onu affettiremez zaten. </st><st c="33817">Şimdi gelelim Türkân’a. </st><st c="33841">Kadının kocasını, üç çocuğunun babasını elinden aldınız. </st><st c="33898">Türkân haksız mı?” </st></p>
			<p><st c="33917">Gözlerinin altından suçlu suçlu bakıyor yüzüme.</st></p>
			<p><st c="33964">“Öyle bakma. </st><st c="33978">Sen şimdi söyle bakalım, haklı mı, haksız mı?”</st></p>
			<p><st c="34024">“Ama Gülseren Hanım!”</st></p>
			<p><st c="34046">“Ben gerisini ilerisini sormuyorum. </st><st c="34083">Türkân haklı mı, haksız mı?”</st></p>
			<p><st c="34111">“Aman yapmayın ne olur!”</st></p>
			<p><st c="34136">“Yapmayın ne demek? </st><st c="34157">Kadının kocasını elinden aldın mı, almadın mı? </st><st c="34204">Sakın o beni zorladı, onun yüzünden ben de evliliğimi yıktım gibi şeyler söyleme bana. </st><st c="34291">Ben işe Türkân tarafından bakınca bunları görüyorum. </st><st c="34344">Türkân haklı. </st><st c="34358">Gelelim Sedat’a...”</st></p>
			<p><st c="34377">“O haklı zaten.”</st></p>
			<p><st c="34394">“Güzel... </st><st c="34405">Yani hakkı hakkına teslim etmeye başladın.” </st></p>
			<p><span><st c="34449">Bu sefer gözlerinin altından bakmıyor. </st><st c="34488">Hafif, biraz da muzip bir gülümseme var gözlerinde.</st></span></p>
			<p><st c="34539"> “Koroğlu haklı mı?”</st></p>
			<p><st c="34559">“O da haklı. </st><st c="34573">Çok haklı.” </st></p>
			<p><st c="34585">“O zaman sıra sende. </st><st c="34606">Seni zaten aylardır dinliyor ve en iyi seni tanıyorum. </st><st c="34661">Sen de haklısın. </st><st c="34678">Haklı olmak bugüne kadar sana ne kazandırdı Nalan. </st><st c="34729">Şimdi de madem hayat seni sevmiyor, sana acı üstüne acı yaşatıyor, ne kadar haklıyım de ve çekil köşene. </st><st c="34834">Otur camın önüne, ölene kadar bir yandan Hayri’nin, bir yandan kendi kadersizliğinin yasını tut. </st><st c="34931">Kader motifin de seni tam olarak oralarda görmek istiyor zaten. </st><st c="34995">Haklı olmanın huzuru içinde ağla dur.”</st></p>
			<p><st c="35033">“Bana neden kızdınız? </st><st c="35056">Böyle olmayı ben ister miyim?”</st></p>
			<p><st c="35086">“İstiyor musun bilmem ama tam olarak bunları yapmaya hazırlanıyorsun. </st><st c="35157">Şimdi söyle bakalım, bu sefer de ben haklı mıyım?!”</st></p>
			<p><span><st c="35208">Önce derin bir keder, ardından yine o muzip gülümseme yayılıyor gözlerine. </st><st c="35284">Ben de derin bir oh çekiyorum, “Oldu bu iş” diyorum içimden.</st></span></p>
			<p><st c="35344">“Siz de haklısınız.”</st></p>
			<p><st c="35365">“Oh be! </st><st c="35374">Ben de haklıysam, o zaman bazı şeyleri değiştireceğiz. </st><st c="35429">Suçu hayata yüklemekten vazgeç. </st><st c="35461">Oyundan çıkmanın haklı sebeplerini arama. </st><st c="35503">Sen böyle diyorsan bana da, ‘Ne kadar haklısın Nalan, git, acının keyfini çıkar’ demek kalıyor. </st><st c="35599">Sen elini uzatmazsan, ben senin kader motifini değiştiremem. </st><st c="35660">Yani kaderinin önünü kesemem.. </st><st c="35691">Bıraksam yine camdaki kız olacaksın. </st><st c="35728">Ben söyleyeceğimi söyledim. </st><st c="35756">Şimdi otur, düşün. </st><st c="35775">Neye karar veriyorsan ver ama bu kararın sorumluluğunu da hayata yüklemeye kalkma. </st><st c="35858">Buna kader deme... </st><st c="35877">Bu kader değil, kader motifin sana kaderini kendi elinle, kendi kararınla yazdırıyor. </st><st c="35963">Uyan artık. </st><st c="35975">Uyanmam diyorsan da sana iyi uykular...”</st></p>
			<p><span><st c="36015">Sesim öyle yüksek çıkıyor ki, Nalan’la adeta kavga ediyorum. </st><st c="36077">Bana kızdınız derken haklı kadın. </st><st c="36111">O motifi görüp de sahibine gösteremezsem, ben hep böyle öfkelenirim. </st><st c="36180">Çoğu hastam sonradan, “O gün beni iyi fırçaladınız” der. </st><st c="36237">Böyle deseler de benim bu fırçalar sevgili hastalarıma her zaman iyi gelir. </st><st c="36313">Çoğunun bu fırçalardan sonra aklı başına gelir.</st></span></p>
			<p><span><st c="36360">Bir anda aklıma dün akşam bana ilk kez gelen o güzel doktor hanım geliyor. </st><st c="36436">Kızcağızla daha yeni tanışıyoruz. </st><st c="36470">Üstelik kalkmış, ta nerelerden gelmiş bana. </st><st c="36514">Önemli bir sorunu var. </st><st c="36537">Bu yüzden perişan etmiş kendini. </st><st c="36570">Anlatıyor, anlatıyor, ben de dinliyorum ama olaya buradan bakarsa kızcağız daha çok ağlayacak. </st><st c="36665">Bana tekrar gelebilmesi de çok zor. </st><st c="36701">Bugün bir şeyler yaptım, ne âlâ, yapamazsam kız kendini süründürmeye devam edecek. </st><st c="36784">Seansın son on beş dakikasına girince bana fena halde geldiler. </st><st c="36848">O anlattıkça anlatıyor ve bu odadan hiçbir şey almadan, hayatını hiç değiştirmeden, kaldığı yerden yaşamaya, acı çekmeye devam edecek.</st></span></p>
			<p><span><st c="36982">“Dur bakalım” dedim, “yeter, sus biraz ve beni dinle!” Aldım sazı elime, kıza bir fırça, bir fırça! </st><st c="37083">Allah bilir o güne kadar böyle fırçayı anası babası bile atmamıştır ona. </st><st c="37156">Sesimi de sonuna kadar açtım. </st><st c="37186">Bir kerede, lafı hiç dolandırmadan ne diyeceksem dedim. </st><st c="37242">Kız gözlerini açmış, hayretle bakıyor bana ama fırçanın dozu çok yüksek.</st></span></p>
			<p><span><st c="37314">Sözüm bitince, “Hadi git artık. </st><st c="37347">Bana kızacak mısın, ağlayacak mısın, ne yapacaksan yap ama bu kadın şimdi bana neden böyle yaptı diye düşünmeyi de ihmal etme. </st><st c="37474">Sana kalsa bana derdini anlatıp cebin boş, çıkıp gidecektin. </st><st c="37535">Şimdi ben senin cebine, iyi düşünürsen senin hayatını değiştirecek çok şey koydum. </st><st c="37618">İster kullan, ister kullanma. </st><st c="37648">Gerisine karışmam!” dedim. </st><st c="37675">Kızcağız ağlayarak çıktı odadan.</st></span></p>
			<p><span><st c="37707">O çıktı ama bu sefer de üzüldüm. </st><st c="37741">“Acaba sadece onu dinlemekle yetinseydim daha mı iyi olurdu?” diye çok sordum kendime ama kız doktor. </st><st c="37843">Yani bir şeyleri anlamak isterse anlar diye düşündüm. </st><st c="37897">Zaten son hastamdı. </st><st c="37917">Masamı şöyle biraz toparlayıp Tuna diye seslenerek dışarı çıkınca bir de baktım, kız salonda oturuyor. </st><st c="38020">Ben çıkınca koşarak geldi yanıma. </st><st c="38054">O bana sarıldı, ben de ona. </st><st c="38082">“Söyledikleriniz çok doğruydu. </st><st c="38113">Şimdilik elimden geleni yapacağım, sonra da size bir gün mutlaka yine geleceğim. </st><st c="38194">Fırçalar iyi geldi bana” diyerek gitti.</st></span></p>
			<p><span><st c="38233">O böyle deyince ben de rahatladım. </st><st c="38269">İnşallah Nalan da onun gibi, söylediklerimi anlar.</st></span></p>
			<p><span><st c="38319">Bakıyorum, Nalan başını önüne eğmiş, hiç konuşmadan oturuyor karşımda. </st><st c="38391">Başı önünde olduğu için ne düşündüğünü, ne hissettiğini anlamıyorum. </st><st c="38460">Anlamadıkça huzursuzluğum artıyor ve kendimi tutamayıp adeta gürlüyorum.</st></span></p>
			<p><st c="38532">“Kaldır başını Nalan, kaldır. </st><st c="38563">Saklama kendini. </st><st c="38580">Ne düşünüyorsan onu söyle bana.”</st></p>
			<p><st c="38612">“Bu söylediklerinizi kafama adeta vura vura söylediniz. </st><st c="38669">Ne yapmaya çalıştığınızı görüyorum. </st><st c="38705">Bana, artık acı çekme, güzel yaşa diyorsunuz. </st><st c="38751">Özet olarak bunu söylüyorsunuz. </st><st c="38783">Bir yandan da benim bunları yapabileceğimden umudunuz yok. </st><st c="38842">Bu da kızdırıyor sizi.”</st></p>
			<p><st c="38865">“Psikiyatrist kesilme başıma. </st><st c="38896">Evet, aynen böyle düşündüm ve böyle yaptım.”</st></p>
			<p><st c="38940">“Yapın, hatta bu ara size daha sık geleyim. </st><st c="38985">Her gün hiç sakınmadan vurun bana çünkü siz vurmazsanız benim nereye gideceğim belli. </st><st c="39071">Siz bunu görüyor ve beni durduramayacağınızı düşündükçe hem üzülüyor, hem de kızıyorsunuz. </st><st c="39162">İşte şimdi gidiyorum. </st><st c="39184">Her sabah Hayri’ye dualarımı ettikten sonra bana söylediklerinizi tekrar tekrar düşüneceğim. </st><st c="39277">Ben ne yapıyorum, hayatımı nereye doğru götürüyorum diye hep soracağım kendime. </st><st c="39357">Cevabı bulur bulmaz da tekrar geleceğim yanınıza. </st><st c="39407">Ne olur, benimle uğraşmaktan vazgeçmeyin. </st><st c="39449">Dövseniz de, sövseniz de bunlara çok çok ihtiyacım var.” </st></p>
			<p><span><st c="39506">Yerinden kalkıp iyice sarılıyor bana, ben de ona.</st></span></p>
			<p><span><st c="39555">Odadan çıkarken üzerindeki beyaz gömleğe biraz daha dikkatle bakıyorum. </st><st c="39628">Demek Hayri’nin gömleği bu... </st><st c="39658">Demek evde siyahtan başka bir giysisi yok. </st><st c="39701">Ne güzel de dikmiş, kendine nasıl da yakıştırmış bu eski gömleği...</st></span></p>
			<p><span><st c="39768">Ah Nalan, ahhhh!</st></span></p>
		</div>
<div id="charCountTotal" value="39785"></div></body>
</html>
