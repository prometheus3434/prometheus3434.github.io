<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>CAMDAKİ KIZ</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-14" xml:lang="tr-TR">
		<div>
			<h2 id="_idParaDest-10"><st c="0">8</st></h2>
			<p><span><st c="2">Nalan geçen hafta aldığı randevuya gelemedi. </st><st c="47">Rahatsızım diyerek bugüne ertelemiş. </st><st c="84">Demek ki son geldiğinde bana anlattıkları onu yataklara düşürdü. </st><st c="149">Yıllardır içinde böylesine ağır bir sırrı saklamak kolay mı? </st><st c="210">Eminim bundan ne eşinin, ne de Hayri’nin haberi vardır. </st></span></p>
			<p><span><st c="266">Düşünüyorum da, böyle bir sırla yaşamak ne kadar zor olmuştur. </st><st c="329">Bu yaşananlarda hiç payı olmasa da Nalan sonuç olarak pek çok kişinin mutsuzluğunun, utancının hatta ölümünün tek nedeni olarak algılanmış.</st></span></p>
			<p><span><st c="468">Demek anneanne ve dede onun yüzünü görmeye bile tahammül edemediler. </st><st c="538">Üstelik doğduğunda günlerce hastanede kalmış. </st><st c="584">Onu arayan soran olmamış. </st><st c="610">Doktorlar tekrar tekrar aramasalar belki de hiç almayacaklardı. </st><st c="674">Devlet bakımevlerinde, Çocuk Esirgeme Kurumu’nda büyüse daha mı iyi olurdu acaba? </st><st c="756">En azından bu günahlar sırtına yüklenmezdi. </st><st c="800">Ana babası tarafından terk edilmiş, sahipsiz bir çocuk olurdu. </st><st c="863">Bu seçenek de hiç hoşuma gitmiyor. </st><st c="898">Bir çocuğun sahipsizliği, terk edilmişliğiyle ilgili çok hayat hikâyesi dinledim. </st><st c="980">Hepsi de birbirinden acıydı ve sahipsizlik bu talihsiz insanların iliklerine işlemişti, tıpkı Nalan gibi... </st><st c="1088">Nalan ki, lüksün her çeşidini yaşamış ama yine de içini kimse aydınlatamamış. </st></span></p>
			<p><span><st c="1166">Ben hep derim, parayla, yatla, katla, ihtişamla insan mutlu olamaz. </st><st c="1234">O yatlarda, katlarda sevgi varsa, güven varsa, paylaşım varsa ancak o zaman insanlar bunların içinde mutlu olurlar. </st><st c="1350">İnsanoğlunun doğası bunu ister. </st><st c="1382">Gerisi vesaire, vesairedir. </st><st c="1410">Bu vesairelerin bir kısmı keyfimize keyif katar, bir kısmı da mutluluğumuza gölge düşürür. </st><st c="1501">Ama insanın keyfi yerindeyken içilen bir bardak su, yenen bir yemek, koklanan bir çiçek, alınan bir hediyenin tadına doyulmaz. </st></span></p>
			<p><span><st c="1628">Mutluluk dediğin nedir ki, elle tutulmaz, gözle görülmez. </st><st c="1686">Sadece hissedilir. </st><st c="1705">Bir şeyler size keyif veriyor, sizi mutlu ediyorsa, işte bizler için en değerli şeyler onlardır. </st><st c="1802">Nalan’ın sahip olduğu onca şey onu mutlu etmeye yetmemiş. </st><st c="1860">Aslında şu Hayri’nin kıymetini bilmiyorum galiba. </st><st c="1910">Onu bu hayatta bir tek Hayri mutlu edebilmiş. </st><st c="1956">Hayri gibi biri ona güven vermiş, onu sevmiş, onu göklere çıkarmış. </st><st c="2024">Yani Nalan’ın yıllardır özlemini çektiği ne varsa vermiş ona. </st><st c="2086">Ama şimdi çekip gidiyor, o da ayrı bir mesele.</st></span></p>
			<p><span><st c="2132">Ben böyle kendi kendime Nalan’la ilgili düşünüp dururken o yine korkak bir çocuk gibi başını uzatıyor kapıdan. </st><st c="2244">Hüzünlü de olsa bir gülümseme var yüzünde. </st><st c="2287">Bana daha çok güveniyor şimdi, bence resmiyeti bırakmalıyım. </st><st c="2348">Nalan Hanım yok, Nalan var artık.</st></span></p>
			<p><st c="2381">“Gülseren Hanım biz son gelişimde ne yapmışız böyle. </st><st c="2435">Bir hafta yataktan kalkamadım.”</st></p>
			<p><st c="2466">“Ne desen haklısın. </st><st c="2487">Bakir, el değmemiş bir alana balıklama daldık. </st><st c="2534">Çok etkilendin değil mi?”</st></p>
			<p><st c="2559">“Sormayın. </st><st c="2571">Bu kadarını tahmin etmemiştim. </st><st c="2602">Bıraksanız daha anlatacaktım. </st><st c="2632">Nasıl da çok şey biriktirmişim orada. </st><st c="2670">Sarhoş Muharrem’i bile anlatmışım size.”</st></p>
			<p><span><st c="2710">Nalan yıllardır kimseye anlatmadığı, anlatamadığı, onu çok etkileyen çocukluk hikâyelerini, hatta unuttum zannettiği şeyleri bile öyle detaylı anlattı ki, belli ki kendi bile duruma şaşıp kaldı. </st></span></p>
			<p><span><st c="2906">Zaten oturmayı bile beklemeden ayakta söylüyor bunları bana. </st><st c="2967">Yüzünde, daha önce hiç görmediğim bir canlılık var. </st><st c="3019">Sanki biri yüzünü ova ova yıkamış da, parlatmış gibi. </st><st c="3073">İnsanın ruhsal durumu yüzüne nasıl da yansıyor. </st></span></p>
			<p><span><st c="3121">Ben yıllardır bu konuda çok şey öğrendim. </st><st c="3163">Bir kadın o gün çok güzelse, mutlaka seviliyordur. </st><st c="3214">Sevilmenin ışıltısı yansır yüzüne. </st><st c="3249">Bu sefer sanırım Nalan’ı seven başkası değil, kendisi. </st><st c="3304">Ufak ufak, daha ben bir şey söylemeden kendisiyle barışmaya başlamış.</st></span></p>
			<p><span><st c="3373">Oh, ne iyi!</st></span></p>
			<p><span><st c="3385">Koltuğa iyice yerleşip bir iki dakika kafasını topladıktan sonra yeniden başlıyor konuşmaya.</st></span></p>
			<p><st c="3478">“Çocukluğumu anlattım size. </st><st c="3507">Ta o zaman bile arada bir o evden kaçıp gitmek isterdim. </st><st c="3564">Beni sevmediklerini, belki de benim yüzümden böyle mutsuz olduklarını bilmez ama bir şeyler hissederdim. </st><st c="3669">Karanlık bir şeyler... </st><st c="3692">Gitsem, nereye gidecektim? </st><st c="3719">Halamdan başka tek bir akrabamız bile yoktu. </st><st c="3764">Annem ona da ambargo koymuştu. </st><st c="3795">Her istediğinde bizim eve gelemezdi.”</st></p>
			<p><st c="3832">“Nasıl biriydi halan?”</st></p>
			<p><st c="3855">“Küçükken çocuk felci geçirmiş, bu yüzden tek ayağı bariz şekilde aksardı. </st><st c="3931">Biraz da bunun etkisiyle sanırım kendini insanlardan uzak tutmuş. </st><st c="3997">Büyük bir ailenin kızı olduğu için istese evlenirdi. </st><st c="4050">Zaten çok talibi çıkmış ama o, bu taliplerin onu isteme nedenlerini bilirmiş. </st><st c="4128">İşi biraz da deliliğe vurmuş. </st><st c="4158">Hiç çekinmez, ne söyleyecekse söylerdi. </st><st c="4198">Biraz bilge bir yanı vardır. </st><st c="4227">Kimseyi idare etmez, varsa bir şeyler üstünü kapatmaz, aklından geçeni pat diye insanın yüzüne söyler. </st><st c="4330">El gün demez, herkesin yanında yapar bunları. </st><st c="4376">Bir yanı da çok eğlencelidir. </st><st c="4406">Kalkar, kendi taklidini yapar mesela. </st><st c="4444">Neşelidir. </st><st c="4455">Hiçbir şeyi içine atmadığı için kimseye kini yoktur. </st><st c="4508">En kızdığı annemdi, bütün aile anneme arkasını dönerken o dönmemiş ama bunu bir gün olsun annemin başına kakmazdı. </st><st c="4623">Ama hem öyle yapmış, parasını pulunu bizden hiç esirgememiş, bir yandan da anneme ağzına geleni söylerdi.”</st></p>
			<p><st c="4729">“Ne derdi mesela?”</st></p>
			<p><st c="4748">“‘Bana deli diyorlar ama sen benden delisin’ derdi.”</st></p>
			<p><st c="4801">“Niçin söylerdi bunu?”</st></p>
			<p><st c="4824">“Hani annemin titizliklerinden bahsetmiştim ya, annem iç çamaşırlarını balkondaki özel askısına takınca yukarıdan bağırır, ‘Maşallah maşallah, yine çeyizler görücüye çıkmış’ diye dalga geçerdi annemle. </st><st c="5027">Bana olmadık zamanda, olmadık bir şeyler alır, gelirdi. </st><st c="5083">Annem benim her şeyimin düzgün ve kuralına uygun olmasını isterdi. </st><st c="5150">Örneğin yemekten önce ya da eğer hastaysam dondurma yememi istemezdi. </st><st c="5220">Halam gider, iki kocaman külah dondurma alır gelirdi. </st><st c="5274">Annem ona dur diyemez, o hemen benim odama dalar, birini kendi yalarken birini de bana uzatırdı. </st><st c="5371">Annem kapıda sinirle bize bakar, halam, ‘Ayol soğuk geliyor, şu kapıyı bir kapatan olmaz sanki’ diyerek adeta annemi oradan kovardı. </st><st c="5504">Bunlar hiç anneme göre şeyler değildi.”</st></p>
			<p><st c="5543">“Senin hoşuna gider miydi?”</st></p>
			<p><st c="5571">“Gitmez mi? </st><st c="5584">Bayılırdım halama. </st><st c="5603">Keşke gelse diye yolunu gözlerdim ama sık gelemezdi. </st><st c="5656">O kasvetli evde ne yapar eder, gülecek bir şeyler bulurdu. </st><st c="5715">Beni hem sever, hem de çok kızardı. </st><st c="5751">Arada bir eğer benim odanın ışığı yanıyorsa pat diye içeri girer, benimle oturur, konuşurdu. </st><st c="5844">Ben bu işleri öğrendiğim zaman belki de en büyük desteği ondan aldım. </st><st c="5914">Benim ağladığımı görünce eliyle sırtıma vurur, ‘Boş ver be kızım. </st><st c="5980">Olanla ölene çare yok. </st><st c="6003">Geçmiş gitmiş işte, sen önüne bak’ der ve sonra yine gülerdi.”</st></p>
			<p><st c="6065">“Hala hayatta galiba.”</st></p>
			<p><st c="6088">“Evet, arada bir gelir bana. </st><st c="6118">Dövse de, sevse de kabulüm. </st><st c="6146">Onun söyledikleri insanı incitmez.”</st></p>
			<p><st c="6181">“Hayri için ne diyor?”</st></p>
			<p><st c="6204">“‘Geç bile kaldı’ dedi geçen gün.”</st></p>
			<p><st c="6239">“Nasıl yani?”</st></p>
			<p><st c="6253">“‘Benim bildiğim Hayri bu kadar süre senin yanında kalmazdı zaten. </st><st c="6321">O bir fırtınaydı, geldi geçti. </st><st c="6352">Baştan biliyorsun, ben onu hiç istememiştim ama senin yüzünü güldürünce sesimi kestim. </st><st c="6439">Eh, yedi sene dile kolay. </st><st c="6465">En iyi evlilikte bile kadınların mutluluğu bu kadar sürmez. </st><st c="6525">Adam akıllı, zamanında gidiyor’ deyip deyip gülüyor. </st><st c="6578">O güldükçe ben de sinir oluyorum.”</st></p>
			<p><st c="6612">“İlginç şeyler söylemiş halan.”</st></p>
			<p><st c="6644">“Dedim ya, bir yanı deli, bir yanı da bilgedir halamın.”</st></p>
			<p><st c="6701">“Bilgelik delilikten çıkar çoğu zaman. </st><st c="6741">Normal birini nasıl bilge yapacağız. </st><st c="6778">Neyse sen o bir haftayı nasıl geçirdin Nalan?”</st></p>
			<p><st c="6824">“Gülseren Hanım hep yattım. </st><st c="6853">Bir iki lokma yedim yemedim ama canım yataktan çıkmak istemedi. </st><st c="6917">Hep o günleri düşündüm. </st><st c="6941">Size anlattıklarımı, anlatmadıklarımı sanki yeniden yaşadım. </st><st c="7002">Onları yaşayan Nalan’ı hayal ettim. </st><st c="7038">Üzüldüm o çocuk için. </st><st c="7060">Arada bir ağladım ama en çok onu hissetmeye çalıştım. </st><st c="7114">Bu da bana iyi geldi. </st><st c="7136">Ben hep kızardım, suçlardım kendimi. </st><st c="7173">Yine kızdım, yine suçladım ama bu sefer canımı eskisi kadar acıtmadı.”</st></p>
			<p><st c="7243">“Sen bu gerçeği ne zaman öğrendin Nalan?”</st></p>
			<p><st c="7285">“Gülseren Hanım ben Sedat’la evlendim. </st><st c="7325">Bir süre çocuğumuz olmadı. </st><st c="7352">Zaten çocuk olsa da istemiyorum, olmasa da. </st><st c="7396">O ara annemle babamı haftada bir gün ziyarete gidiyorum.”</st></p>
			<p><st c="7453">“Sedat da gelir miydi seninle?”</st></p>
			<p><st c="7485">“Yok canım, o sevmezdi böyle şeyleri. </st><st c="7524">Ben yalnız giderdim. </st><st c="7545">Evin ne eksiği varsa alır götürür, yerlerine yerleştirir, ilaçlarını kontrol eder, doktor randevularını alır, başka bir ihtiyaçları olup olmadığını sorar, öyle dönerdim.”</st></p>
			<p><st c="7715">“Nasıl karşılardı annen seni?”</st></p>
			<p><st c="7746">“Gelmeme hiç memnun olmazdı. </st><st c="7776">‘Sen evlendin artık, ne işin var burada?’ derdi ve bunu her gidişimde mutlaka söylerdi. </st><st c="7864">Babam zaten başıyla merhaba demekle yetinirdi ama gitmesem de benim içime sinmezdi. </st><st c="7948">Neyse sanırım evlendikten bir yıl kadar sonraydı. </st><st c="7998">Bir gün annem beni aradı. </st><st c="8024">Onun adını telefonda görünce zaten anladım. </st><st c="8068">O beni kolay kolay aramaz. </st><st c="8095">Babam hastalanmış. </st><st c="8114">Ben hemen koşup gittim. </st><st c="8138">Sağ olsun arkamdan Sedat da geldi. </st><st c="8173">Babamı hemen hastaneye kaldırdık ama o akşam babamı kaybettik. </st><st c="8236">Kalp krizinden öldü. </st><st c="8257">Ben nasıl üzüldüm size anlatamam. </st><st c="8291">Oysa o bana hiçbir zaman iyi bir baba olmamıştı ama yine de sanki ben yeterince ilgilenmediğim için öldü filan gibi geldi bana. </st><st c="8419">Kara yaslara büründüm.”</st></p>
			<p><st c="8442">“Haklısın, ne de olsa o zaman o adam senin sahibinmiş. </st><st c="8498">Annen nasıldı?”</st></p>
			<p><st c="8513">“Gözünden bir damla yaş bile gelmedi. </st><st c="8552">Sanki onun öleceğini biliyormuş, buna hazırmış gibi bir hali vardı. </st><st c="8620">Derken aradan bir hafta geçti. </st><st c="8651">Kalabalık dağıldı ve bir gün biz annemle evde yalnız kaldık. </st><st c="8712">İşte ne olduysa o gün oldu.” </st></p>
			<p><span><st c="8741">Off! </st><st c="8746">Yine başladı ağlamaya. </st><st c="8769">Demek o gün çok kötü şeyler yaşandı o evde.</st></span></p>
			<p><st c="8812">“Bir hafta yattım diyorum ya, işte o hafta hep bunları size nasıl anlatacağımı düşündüm. </st><st c="8902">Beni yanına çağırdı. </st><st c="8923">‘Seninle konuşmamız lazım’ dedi. </st><st c="8956">Ben hemen karşısındaki koltuğa oturdum. </st><st c="8996">Zaten babam ölmüş diye perişanım. </st><st c="9030">Gözlerini bana dikti. </st><st c="9052">‘Sakın karşımda ağlamaya filan kalkma, zaten başımıza ne geldiyse senin yüzünden geldi’ diyerek başladı söze. </st><st c="9162">Sonra da olanları bana tek tek, hiçbir ayrıntıyı atlamadan anlattı. </st><st c="9230">O konuştukça ben taş kesildim Gülseren Hanım, taş kesildim. </st><st c="9290">O ise son derece sakindi. </st><st c="9316">Konuşurken yüzünde tek bir mimik yoktu. </st><st c="9356">Ben hiç sözünü kesmeden, karşısında put gibi oturmuş onu dinliyorum ama söylediği her kelime içime bıçak gibi batıyor. </st><st c="9475">Ardından, yanında hazır ettiğini gördüğüm kahverengi, eski bir bohçayı ağır ağır açtı. </st><st c="9562">İçinden eski bir albüm çıkardı. </st><st c="9594">O resimleri bana tek tek göstermeye başladı. </st><st c="9639">Annemi işte ilk kez o gün gördüm. </st><st c="9673">Annemin doğduğu günden beri çekilen resimleriydi bunlar. </st><st c="9730">Parkta, salıncakta, evde, okulda, akrabalar arasında hep gülen, çok mutlu resimler işte...”</st></p>
			<p><span><st c="9821">Çok ağlıyor. </st><st c="9835">Ağlamadan bunlar anlatılmaz ki! </st><st c="9867">Demek anneannesi içinde biriken ne kadar kin, öfke varsa hepsini boşaltmış Nalan’a.</st></span></p>
			<p><st c="9950">“Annen nasıl biriymiş Nalan?”</st></p>
			<p><st c="9980">“Babama yani babasına benziyormuş. </st><st c="10016">Siyah kıvırcık saçlı, pembe yanaklı, kara kaşlı kara gözlü, gülerken hep bembeyaz dişleri görünen, hafifçe toplu, çok mutlu bir kızmış annem. </st><st c="10158">Onu görünce zaten demek ki ben babama benzemişim dedim... </st><st c="10216">Yani annemin dayısına.”</st></p>
			<p><st c="10239">“Onun resmini de gördün mü?”</st></p>
			<p><st c="10268">“Gördüm. </st><st c="10278">Vesikalık, küçük, eski bir resimdi. </st><st c="10314">Sarışın, yeşil gözlü, incecik, utangaç bakışlı bir delikanlıymış babam. </st><st c="10386">Benim gibi...”</st></p>
			<p><st c="10400">“Onu görünce ne hissettin?”</st></p>
			<p><st c="10428">“Tuhaf ama kızamadım ona. </st><st c="10455">Çünkü resimdeki bakışlar insanı çok farklı etkiliyor. </st><st c="10509">Birine tecavüz edecek biri gibi bakmıyordu. </st><st c="10553">Onun o bakışları hâlâ duruyor hafızamda... </st><st c="10596">Anneannem konuşmanın devamında, sanki bunları o değil de başkası yaşamış gibi hiç ağlamadan, donuk bir ifadeyle anlattı bana. </st><st c="10722">Sonra o albümü bohçasına sarıp elime verdi. </st><st c="10766">‘Bunlar artık sende kalsın. </st><st c="10794">İster yırt, ister at’ dedi. </st><st c="10822">Son cümlesi ne oldu biliyor musunuz?”</st></p>
			<p><st c="10859">“Ne oldu?”</st></p>
			<p><st c="10870">“‘Sen benim kızımın kızısın. </st><st c="10900">Bu nedenle benim canımsın ama bir yandan da o alçağın kızısın, yani benim en büyük düşmanımsın. </st><st c="10996">O yüzden seni sevdiğim kadar senden nefret de ettim. </st><st c="11049">Bu saatten sonra bunları saklayacak değilim. </st><st c="11094">Çocukken istediğin sevgiyi, şefkati veremedim çünkü bunu istesem de yapamadım. </st><st c="11173">Halen de değişen bir şey yok. </st><st c="11203">Seni görmek beni çok rahatsız ediyor. </st><st c="11241">Bana hakkını helal edebilirsen et, edemezsen, o da senin bileceğin iş. </st><st c="11312">Şimdi artık git ve bir daha da gelme’ dedi.”</st></p>
			<p><st c="11356">“Sahi mi?” </st></p>
			<p><span><st c="11368">Demek o kadın yıllarca içinde bu kinle yaşadı. </st><st c="11415">Öfkesini yönelteceği kimse kalmamış etrafında ve o öfkeyi zamanı gelince bütün haşmetiyle Nalan’a boşaltmış. </st><st c="11524">Ama ne kadar zalimce...</st></span></p>
			<p><st c="11547">“Evet, çok korkunçtu. </st><st c="11570">Ben anlattıklarından o kadar etkilendim, o kadar üzüldüm, kendimi o kadar aşağıladım ki, birinden az da olsa bir sıcaklık istiyorum. </st><st c="11703">Baştan onu put gibi dinledim ama sonra hıçkırıklarımı tutamıyorum. </st><st c="11770">Ona doğru yaklaştım, sarılmak istedim. </st><st c="11809">İki yaralı birbirine iyi gelir gibi geldi bana ama gözleriyle itti beni. </st><st c="11882">Yaklaştırmadı. </st><st c="11897">O zaman iyice kötü oldum, kendimden daha çok iğrendim. </st><st c="11952">O gün o evden nasıl çıktım, eve nasıl geldim, o bir iki geceyi nasıl geçirdim, bir Allah bilir, bir de ben. </st><st c="12060">Anlatılanları kafamda bir türlü yerli yerine oturtamadım. </st><st c="12118">Benim bilmediğim bir şeyler olduğunu tahmin ediyordum ama bu kadarını beklemiyordum. </st><st c="12203">Bunları duymaktansa ölüp kurtulmak daha iyiydi. </st><st c="12251">Kimseye de bir şey söyleyemiyorum. </st><st c="12286">Uzun süre kendimi görmemek için aynalara bakamadım. </st><st c="12338">Nasıl bir iğrenme geldi bana, sanki bedenim çürümüş et kokuyor gibiydi. </st><st c="12410">Sürekli banyoya girer, yıkanmalara doyamaz ama yine de kendimi temizleyemezdim. </st><st c="12490">Sedat da dahil, herkes benim babama çok üzüldüğüm için böyle perişan olduğumu sanıyordu. </st><st c="12579">Sedat bile o zamanlar benimle hiç olmadığı kadar ilgilenmiş, yanı başımdan hiç ayrılmamıştı. </st><st c="12672">O beni teselli etmeye çalıştıkça ben kendimi daha kötü hissediyor, gerçeği bilse acaba yine yanımda olur muydu diye düşünüyordum. </st><st c="12802">Nasıl olur deyip duruyorum kendi kendime. </st><st c="12844">O zaman beni sevmemekte ne kadar haklı olduklarını düşündüm. </st><st c="12905">Sevmeseler de bana en iyi şekilde bakmanın bir yolunu bulmuşlar ama bu uğurda çok acı çekmişlerdi. </st><st c="13004">Çekilmez mi Gülseren Hanım, şu başlarına gelenlere baksanıza...”</st></p>
			<p><span><st c="13068">Evet, acının katmerlisi bu... </st><st c="13099">Hem de bizimki gibi bir ülkede o insancıklar ne acı çekmişlerdir ya!</st></span></p>
			<p><st c="13167">“Bu kadarla da bitmedi Gülseren Hanım bu kadarla da bitmedi.” </st></p>
			<p><span><st c="13230">Daha ne var acaba? </st><st c="13249">Her şeyi anlatmadı mı?</st></span></p>
			<p><st c="13271">“Bu arada aklım bir yandan da annemdeydi. </st><st c="13314">Babam da ölmüş. </st><st c="13330">O koca evde, yalnız başına, bu acılarla ne yapıyor diye çok merak ediyorum. </st><st c="13406">Bana gelme dediği için evine de gidemiyorum. </st><st c="13451">Bir iki kere telefon ettim, onu da açmadı. </st><st c="13494">Bir hafta sonra daha fazla duramadım ve eve gittim. </st><st c="13546">Her zamanki gibi kapıyı iki kere çaldım, açılmadı. </st><st c="13597">Ben zili hep iki kere çalardım. </st><st c="13629">O zaman gelenin ben olduğunu anlarlardı. </st><st c="13670">Biraz bekledim, yine çaldım, açılmayınca içime bir korku düştü. </st><st c="13734">Cebimden anahtarı çıkardım ve kapıyı açtım. </st><st c="13778">Ev karanlık. </st><st c="13791">Anne diye seslendim, cevap yok. </st><st c="13823">Salona girdim, her şey yerli yerinde ama kimse yok. </st><st c="13875">Yatak odasına doğru yöneldim. </st><st c="13905">Acaba hasta mı, yatıyor mu dedim içimden ama içimdeki korku giderek arttı. </st><st c="13980">Kapıyı yavaşça açtım, annem yatağında hafifçe gülümseyerek yatıyor. </st><st c="14048">Yanına gittim, gözleri hafifçe aralık. </st><st c="14087">Koluna dokunup, ‘Anne, anne!’ diye seslendim, cevap yok ve kolu buz gibi. </st><st c="14161">Gülseren Hanım ölen insan güler mi, annem gülüyordu.” </st></p>
			<p><span><st c="14215">Yine çığlık çığlığa ağlamaya başlıyor. </st><st c="14254">Nasıl da içini çekerek, acı acı ağlıyor. </st><st c="14295">Demek başına gelenlerden sonra kadıncağız ölümü dört gözle bekledi ve on dört yaşında kaybettiği kızının yanına gülerek gitti.</st></span></p>
			<p><st c="14421">“Üstelik evde yalnızım. </st><st c="14446">Ne yapacağımı şaşırdım. </st><st c="14470">Benim çığlıklarıma üst katta oturan halam koşup geldi. </st><st c="14525">Halamın ilk işi annemin başucunda duran boş ilaç kutularını kaldırmak oldu. </st><st c="14601">Ne de olsa aklı başında bir kadındır o. </st><st c="14641">‘Kızım tıpkı baban gibi annen de kalp krizinden öldü sansın herkes’ dedi. </st><st c="14715">İşte annemi de öyle kaybettim. </st><st c="14746">İki büyük acı üst üste geldi. </st><st c="14776">Hayat beni cezalandırmayı çok seviyor Gülseren Hanım, çok seviyor. </st><st c="14843">Yıllardır ne yaparsam yapayım, bırakmadı peşimi. </st><st c="14892">İşte şimdi de beni bu hayatta mutlu eden tek kişiyi alıyor elimden.”</st></p>
			<p><span><st c="14960">Ne diyeceğimi bilmiyorum. </st><st c="14987">Gerçekten de çok ağır, çok travmatik şeyler yaşamış bu kadın. </st><st c="15049">Buna ben de kader demekten başka bir şey yapamıyorum. </st><st c="15103">Bunlar gerçekten de insanın değiştiremediği kadersel olaylar. </st></span></p>
			<p><st c="15165">“İnsanlar eve dolunca ben iyice şaşkına döndüm. </st><st c="15213">Allahım lütfen bu kötü bir rüya olsun, ben artık uyanayım diyorum ama uyanamıyorum. </st><st c="15297">Annemin üstüne kapandım, ağlayacağım, ağlayamıyorum, bağıracağım, bağıramıyorum. </st><st c="15378">Sanki bir taş geldi, boğazıma oturdu. </st><st c="15416">Hafize Ninem ve halam beni zor kaldırdılar. </st><st c="15460">Nefes alamıyorum. </st><st c="15478">Yüzüme kolonyalar serptiler, beni salladılar filan olmadı. </st><st c="15537">Oracıkta ölüyorum. </st><st c="15556">Allahtan bizim Hafize Nine de halam gibi bilgili kadındır. </st><st c="15615">Bana iki tane okkalı tokat patlattı. </st><st c="15652">O iyi geldi bana. </st><st c="15670">Haykırarak nefes alabildim. </st><st c="15698">Ardından nasıl bağırıyorum, duyan da beni öldürüyorlar sanacak. </st><st c="15762">Ninem hemen oralardan bulduğu bir tülbenti katlayıp dişlerimin arasına koydu. </st><st c="15840">Ben onu çiğneye çiğneye kendime geldim. </st><st c="15880">Böylece bir anda hem anasız, hem babasız kaldım. </st><st c="15929">Gerçi ben zaten anasız babasızmışım da o zamana kadar haberim yokmuş. </st><st c="15999">Zaten ben o son görüştüğümüz gün bunu anlamalıydım. </st><st c="16051">Bana açıkça veda etti kadıncağız ama benim aptal kafam, anlamadım işte, hiç anlamadım.”</st></p>
			<p><st c="16138">“Aman Nalan, kendine bu kadar haksızlık etme. </st><st c="16185">Sen bütün geçmişini o gün annenden duymuşsun. </st><st c="16231">Kim bilir ne hale geldin. </st><st c="16257">O kafayla bunları nasıl düşüneceksin. </st><st c="16295">Bana anlattığın için bir hafta yataktan kalkamadın. </st><st c="16347">Hem baban daha yeni ölmüş. </st><st c="16374">Biraz da kendine insaflı ol. </st><st c="16403">Anlasan bile ne yapabilirdin ki?”</st></p>
			<p><st c="16436">“Bilmiyorum, bir şey yapamadım işte. </st><st c="16474">Kadıncağız yalnız başına, kim bilir ne acılar çekerek öldü. </st><st c="16534">Ve maalesef bütün bunların tek sebebi benim.”</st></p>
			<p><st c="16579">“Buna gerçekten inanıyor olamazsın.”</st></p>
			<p><st c="16616">“Gülseren Hanım, annemle babam arasında ne yaşandı bilmiyorum. </st><st c="16680">Hele o resmi gördükten sonra anneme o delikanlının zorla tecavüz ettiğine inanamıyorum. </st><st c="16768">Yaşadıkları her neyse, annem hamile kalmasaymış, her şey çok daha farklı olacakmış. </st><st c="16852">Ben evlendiğim zaman hamile kalabilmek için ne çok uğraştım. </st><st c="16913">Kızcağız hemen hamile kalmasaymış yani ben olmasaymışım, bu acılar, bu ölümler böyle olmayacakmış. </st><st c="17012">Biliyorum, bu benim suçum değil ama yine de o insanlar benim varlığımla böyle perişan olmuşlar. </st><st c="17108">Demek o gün anneannem bana veda ediyormuş aslında. </st><st c="17159">Demek bunun için dedemin ölmesini bekledi. </st><st c="17202">Beni büyüttü, evlendirdi. </st><st c="17228">Dedem de ölünce yıllardır hayalini kurduğu şeyi yapıverdi. </st><st c="17287">İnanmayacaksınız ama yüzünde nasıl bir gülümseme vardı, size anlatamam. </st><st c="17359">Kadıncağız dünyanın derdini tasasını dünyaya bırakmış, o başka bir diyara uçmuştu. </st><st c="17442">Ölümü öyle özlemiş yani...”</st></p>
			<p><span><st c="17469">Ne kadar hüzünlü bir hikâye bu. </st><st c="17502">Gözlerimin dolmasına mani olamıyorum. </st><st c="17540">Gözlüklerimi çıkarıp yavaşça siliyorum gözlerimi. </st><st c="17590">Sonra elim yine sigara paketine gidiyor. </st><st c="17631">Bir tane de Nalan’a veriyorum. </st><st c="17662">İkimiz de derin bir nefes çekiyoruz sigaralarımızdan. </st><st c="17716">Dumanlar havada birbirine karışarak yukarı doğru yükselirken, Nalan yine başlıyor konuşmaya.</st></span></p>
			<p><st c="17808">“İşte böyle. </st><st c="17822">Acı üstüne acı. </st><st c="17838">Kimseye derdini de anlatamazsın. </st><st c="17871">Dünya başıma yıkılmış, ben bunları kimseye anlatamıyorum. </st><st c="17929">Derken o ara bize hiç gelmeyen halam sık sık gelmeye başladı. </st><st c="17991">Odama gelir, hiçbir şey söylemeden yüzüme bakar, sonra da kalkar saçlarımı okşar, bana sarılırdı. </st><st c="18089">O sarılmalar bana ne kadar iyi gelirdi bir bilseniz.”</st></p>
			<p><st c="18142">“Gelmez mi Nalan? </st><st c="18161">Sevgi her şeyin ilacıdır. </st><st c="18187">Geçmişte olanları onunla hiç konuşmaz mıydınız?”</st></p>
			<p><st c="18235">“Konuşmazdık. </st><st c="18250">O böyle konuları konuşmayı sevmez. </st><st c="18285">Ama hep benim yanımda oldu. </st><st c="18313">Ailemden bir o kalmış.”</st></p>
			<p><st c="18336">“Sedat o zamanlar sana nasıl davrandı?”</st></p>
			<p><st c="18376">“O ne yapacağını hiç bilemedi. </st><st c="18408">Arada bir gelir, üzülme artık der, bana sevdiğim çikolatalardan getirir, geceleri eve erken gelmeye çalışır, yatakta bana arkasını dönmez, sonra da bebek gibi uyurdu. </st><st c="18575">Ben onun yüzüne baktıkça, kendimden utanırdım. </st><st c="18622">Benim nasıl bir geçmişim olduğunu bilse, acaba Sedat ne yapar diye kıvranır dururdum.”</st></p>
			<p><st c="18708">“Ne yapardı sence?”</st></p>
			<p><st c="18728">“Sedat bunları bilmezken bile beni sevmedi. </st><st c="18773">Gerisini düşünmek bile istemiyorum. </st><st c="18809">Ben bu sırrı mezara kadar götürürüm diyordum ama anlattım işte. </st><st c="18873">Artık sırrım filan kalmadı. </st><st c="18901">Benim bildiğimi bir bilen daha var ve o da bunlar için bana kızmıyor, beni suçlamıyor ve benden iğrenmiyor. </st><st c="19009">Öyle değil mi Gülseren Hanım?”</st></p>
			<p><st c="19039">“Ben böyle düşünmüyorum. </st><st c="19065">Bu yaşananlarda senin hiç rolün yok zaten. </st><st c="19108">İnsanlar bilseler de kınayacakları kişi sen değilsin. </st><st c="19162">Ancak bunları başkalarına anlatıp anlatmamak yine de senin kararın. </st><st c="19230">Ben bunları senden dinlerken, seni kınamak hiç aklımdan geçmedi.”</st></p>
			<p><span><st c="19295">Derin derin bakıyor gözlerime. </st><st c="19327">Benim ona olan duygularımı tartmaya çalışıyor sanki. </st><st c="19380">Ben de ona şefkatle bakıyorum. </st><st c="19411">Acı ve hüzün gözyaşı olmuş, sel gibi akıyor bu odada ama artık bu acı eskisi kadar yakıcı değil çünkü acılar paylaşıldıkça azalıyor. </st></span></p>
			<p><span><st c="19544">Çok üzüldü, ağlamaktan canı çıktı Nalan’ın. </st><st c="19588">Şimdi bir yolunu bulup onu bu konulardan uzaklaştırmalıyım.</st></span></p>
			<p><st c="19647">“Bunlar kaderin cilveleri işte. </st><st c="19680">Annen baban belki de bunun için seni hemen evlendirmek istediler.”</st></p>
			<p><st c="19746">“Öyle Gülseren Hanım, öyle... </st><st c="19777">Annem bana sık sık, ‘Biz ölmeden senin evlendiğini, bir yuva kurduğunu görmek istiyoruz, acele et’ derdi. </st><st c="19883">Demek ki kadıncağız iple çekmiş bunları.”</st></p>
			<p><st c="19924">“Sedat’la evlenmeni çok istediler değil mi?”</st></p>
			<p><st c="19969">“Çok!”</st></p>
			<p><st c="19976">“O zamanlar hoşlandın mı Sedat’tan?”</st></p>
			<p><st c="20013">“Evet, önceleri çok hoşlandım ondan. </st><st c="20051">Yakışıklı, tertemiz, çok kibar biriydi Sedat. </st><st c="20097">Hep kendinden yaşça büyük kadınlarla beraber olmuş. </st><st c="20149">Zaten aile ne isterse Sedat tersini hayal eder ya da yapardı. </st><st c="20211">Yasaklar ona hep cazip gelirdi. </st><st c="20243">Aile onun bu ilişkilerinden hep rahatsız olmuş ve sanırım bu oğlanı bir an önce baş göz edelim demişler. </st><st c="20348">Annesi de tıpkı bizimkiler gibi onun bir an önce evlenmesini istiyormuş yani. </st><st c="20426">Sonunda aile beni gözüne kestirmiş. </st><st c="20462">Ben o ara onların şirketinde daha yeni işe başlamışım. </st><st c="20517">Derken önce kayınpederim sık sık bizim odalara girip çıkmaya başladı. </st><st c="20587">Ardından Gülümser Hanım geldi bir bahaneyle. </st><st c="20632">Meğer beni görmeye gelirlermiş. </st><st c="20664">Demek ki Sedat’a çok baskı yaptılar ki, o da zamanla bana yakınlık göstermeye başladı. </st><st c="20751">Bir gün beni akşam yemeğine davet etti. </st><st c="20791">Gelemem dedim. </st><st c="20806">O güne kadar hiç kimseyle bir kız arkadaşımla bile akşam yemeğine çıkmamışım ben. </st><st c="20888">Böyle bir teklifi nasıl kabul ederim.”</st></p>
			<p><st c="20926">“Gerçekten de hiç çıkmaz mıydın?” </st></p>
			<p><span><st c="20961">Bu soruyu ona kim bilir kaçıncı kez soruyorum. </st><st c="21008">Üniversitede okuyan bir genç kızın evlenene kadar kız arkadaşlarıyla bile dışarı yemeğe gitmemesi çok garip geliyor bana. </st><st c="21130">Üstelik üniversite de bitmiş ve kız çalışmaya başlamış. </st><st c="21186">Bu nasıl bir baskı!</st></span></p>
			<p><st c="21205">“Çıkamazdım ki... </st><st c="21224">İşim bitince eve dönmek zorundaydım. </st><st c="21261">Ama bir gün annem demez mi, ‘Çalıştığın yerde Sedat Bey diye biri varmış. </st><st c="21335">Ben ve baban onunla yemeğe çıkmana izin veriyoruz. </st><st c="21386">Bize haber vermek şartıyla, eğer sen de istersen çıkabilirsin’ diye... </st><st c="21457">Ben neye uğradığımı şaşırdım. </st><st c="21487">Bunlar beni işyerimde de takip mi ediyorlar filan diye kafam iyice karıştı. </st><st c="21563">Meğer kayınpederim, babamı aramış, ‘Çocuklar tanışsınlar, biz kızınızı çok beğendik, eğer gençler de anlaşırlarsa hep birlikte çocuklarımızın mürüvvetini görelim, demiş. </st><st c="21733">Ben bunları da sonradan öğrendim. </st><st c="21767">Derken biz Sedat’la çıkmaya başladık ama ben nasıl heyecanlıyım. </st><st c="21832">Onun yanında elim ayağım birbirine dolaşıyor. </st><st c="21878">Başımı kaldırıp yüzüne bakamıyorum. </st><st c="21914">En lüks restoranlarda yer ayırtıyor, önümüze birbirinden güzel yemekler geliyor, ben heyecandan ne konuşabiliyorum, ne de yemek yiyebiliyorum. </st><st c="22057">Bir gün Sedat dedi ki, ‘İkimiz de pek konuşkan değiliz galiba, biz en iyisi sinemaya gidelim. </st><st c="22151">İnsanlar konuşsunlar, biz seyredelim’ dedi. </st><st c="22195">O günden sonra sık sık sinemaya gittik. </st><st c="22235">Orada kendimi biraz daha rahat hissettim. </st><st c="22277">Derken ufak ufak alıştım Sedat’a, Sedat da bana.”</st></p>
			<p><st c="22326">“İlginç bir beraberlik olmuş.”</st></p>
			<p><st c="22357">“Aman sormayın. </st><st c="22374">O zamanlar şaşkın gibiydim ama yine de hayatımda ilk kez gözlerim parlıyor, ben de herkes gibi bir şeyler yapıyor olmanın heyecanını yaşıyordum. </st><st c="22519">Bir yandan da Sedat bana dokunacak diye ödüm kopardı ama Sedat bu konuda çok dikkatliydi. </st><st c="22609">Beni hiç zorlamazdı. </st><st c="22630">Onun bu halleri bana cesaret verdi. </st><st c="22666">Giderek birbirimize ısındık. </st><st c="22695">İkimiz de pek konuşkan değildik ama yine de Sedat arada bir de olsa bana güzel şeyler söylerdi.”</st></p>
			<p><st c="22791">“Ne derdi?”</st></p>
			<p><st c="22803">“Beni çok güzel bulurdu. </st><st c="22829">Giydiklerimin bana çok yakıştığını söyler, daha önce hiç erkek arkadaşım olmadığına inanmak istemezdi. </st><st c="22932">‘Üniversitede okuyan her kızın geçmişte mutlaka erkek arkadaşı olmuştur’ derdi. </st><st c="23012">Bazı şeyleri ondan sakladığımı düşünürdü. </st><st c="23054">Haklıydı. </st><st c="23064">Ondan çok şey saklıyorduk ama erkek arkadaşım olmadığı doğruydu.”</st></p>
			<p><st c="23129">“Sedat bu konuların ne kadarını bilir?”</st></p>
			<p><st c="23169">“Benim evin torunu olduğumu, annemle babamın trafik kazasında öldüğünü bilir. </st><st c="23248">Herkes böyle bilir zaten. </st><st c="23274">Hayri de öyle. </st><st c="23289">Neyse sonra Sedat’la evlenmeye karar verdik. </st><st c="23334">Daha doğrusu ikimiz de önceden ailelerimiz tarafından verilen bu karara uyduk. </st><st c="23413">Önceleri Sedat beni çok sever gibi görünüyordu ama ben daha önce hiçbir erkekle bu tür bir ilişki yaşamadığım için, belki de onun bana gösterdiği ilgiyi sevgi ya da aşk sandım ama evlendikten kısa süre sonra sevilmediğimi anladım. </st><st c="23644">Önceleri beni sık sık arar, hediyeler verir, benimle çok ilgilenir, nezle bile olsam beni zorla doktora götürürdü. </st><st c="23759">Sevgi sözle olmuyor Gülseren Hanım. </st><st c="23795">Sevdiğini söyler ama arkasını hiç doldurmazdı. </st><st c="23842">Sevmenin ne demek olduğunu Hayri öğretti bana. </st><st c="23889">Bakışıyla, tavırlarıyla, şakalarıyla, dokunuşlarıyla adam beni sevdiğini gösteriyor zaten. </st><st c="23980">Söze ne hacet!” </st></p>
			<p><span><st c="23996">Yine geldik Hayri’ye. </st><st c="24018">Ne Hayri’ymiş ya!</st></span></p>
			<p><st c="24035">“Sonra Sedat’la yavaş yavaş uzaklaştık birbirimizden. </st><st c="24090">O benden uzaklaşmasaydı, ben ona giderek çok bağlanırdım. </st><st c="24148">Sevilmediğimi hissettikçe ona olan öfkem arttı. </st><st c="24196">‘Madem sevmiyordun, beğenmiyordun, benimle neden evlendin?’ diye çok sordum ona. </st><st c="24277">Her seferinde, ‘Sevmediğimi nereden çıkarıyorsun?’ filan diyerek kapattı konuyu. </st><st c="24358">Bizi bir arada tutabilmek için en çok uğraşan Sedat’ın annesiyle babasıydı. </st><st c="24434">Ben de çok severdim onları. </st><st c="24462">‘Sen bakma Sedat’a’ derlerdi. </st><st c="24492">‘O, sevdiğini belli edemez. </st><st c="24520">Bak, güya bizi de çok seviyor ama bize bile şöyle candan sarıldığını hiç görmedik.’ Aslında babası değilse bile annesi onun peşinde dolaşır, çocuk gibi onu nazlandırır, Sedat da kaçardı.”</st></p>
			<p> <span><st c="24707">Sedat çocuk kalmış erkeklerden. </st><st c="24740">Anne kuzusu. </st><st c="24753">Evlenmiş, barklanmış ama hâlâ kendini evin çocuğu sanıyor. </st><st c="24812">Erişkin olmak, sorumluluk almak gibi şeyleri baştan beri sevmemiş.</st></span></p>
			<p><st c="24878">“Aslında iyi bir ailenin çocuğuydu Sedat. </st><st c="24921">Kayınpederim zamanında çok yoksulluk çekmiş. </st><st c="24966">Hep anlatırdı bize o günleri. </st><st c="24996">‘Sadece ben değil, sülalede herkes aç. </st><st c="25035">Benden başka açıkgöz de yok. </st><st c="25064">İş başa düştü. </st><st c="25079">O aile beni okutmak için ne çekti kim bilir’ derdi. </st><st c="25131">Sonradan hayat yüzüne gülmüş, zamanla çok zengin olmuş ve koca sülaleye de hep o bakmış. </st><st c="25220">Kayınvalidem de büyük bir sülalenin kızı. </st><st c="25262">Kayınpederim o zamanlar onun memleketinde iş peşindeymiş. </st><st c="25320">Gülümser Hanım’ı görmüş, çok beğenmiş ve hemen evlenmişler. </st><st c="25380">Ardından önce Sedat doğmuş, ardından da Suat ve Muzaffer. </st><st c="25438">İlk çocuk olarak her şeyi Sedat’tan beklemişler ama o buna yanaşmamış. </st><st c="25509">Baba onu işe doğru zorladıkça o kaçmış. </st><st c="25549">İnatlaşmış aileyle. </st><st c="25569">Zaten annesi onu el üstünde tutuyor, sürekli şımartıyor. </st><st c="25626">Biraz da annesine güvenmiş galiba.”</st></p>
			<p><span><st c="25661">Anne baba farklı mesajlar vermiş oğlana. </st><st c="25703">Biri onu koşulsuz sevmiş, ne olursan ol, ben hep arkandayım demiş, diğerinin beklentileri çok farklı. </st><st c="25805">Biraz da yapısal özellikle devreye girmiştir. </st><st c="25851">Sedat rahatı seviyor.</st></span></p>
			<p><st c="25872">“Suat biraz büyüyünce hemen işe güce dalmış, kayınpederimin sağ kolu olmuş ama Sedat bir türlü onun kadar başarılı olamamış. </st><st c="25998">Sedat’tan ümidi kesince önce Suat’ı evlendirmişler. </st><st c="26050">Ardından bakmışlar ki Sedat’ın doğru dürüst biriyle evlenmeye niyeti yok, onlar da beni bulmuş. </st><st c="26146">Benim geçmişimi bilseler, kapımızın önünden geçmezlerdi ama o da kader işte. </st><st c="26223">Hep birlikte eski bir köşkte otururlardı. </st><st c="26265">Ben de oraya gelin gittim zaten. </st><st c="26298">Kayınpederim sonbahar havalarına benzerdi, günü gününü tutmazdı yani. </st><st c="26368">Bir gün bakarsın çok neşeli, fıkralar anlatır, espriler yapar, güldürür hepimizi, başka gün küçük bir şey için yeri göğü inletirdi. </st><st c="26500">Yokluktan geldiği için paraya çok önem verirdi. </st><st c="26548">Biz o paraları nasıl kazandık biliyor musunuz diye kızardı çocuklarına. </st><st c="26620">Sedat’a hiç güvenmez, böyle sorumsuz biri olduğu için ona söylenir dururdu.”</st></p>
			<p><span><st c="26696">Sedat, zengin ve başarılı bir babanın oğlu. </st><st c="26741">Babasıyla rekabet edemeyeceğini anlayınca rekabete girmek yerine geri çekilmiş. </st><st c="26821">Suat da aslında bu oyunu kaybetmiş ama Sedat gibi geri çekilmek yerine, babaya teslim olarak belli yerlere gelmeyi başarmış Onun da ne sorunları vardır kim bilir? </st><st c="26984">Genç bir erkeğin babaya teslim olması kolay mı?</st></span></p>
			<p><st c="27031">“Haklıydı adam. </st><st c="27048">Gerçekten de çok yokluk çekmiş zamanında. </st><st c="27090">Bugünlere gelebilmek için çok sürünmüş, çok acılar çekmiş, ümidini kaybettiği dönemler olmuş. </st><st c="27184">Sonunda başarmış. </st><st c="27202">Çocukları bunları hiç görmedikleri için onu anlamazlardı. </st><st c="27260">En çok Sedat anlamazdı. </st><st c="27284">‘Paramız var, pulumuz var, artık biraz da sefa sürmek bizim hakkımız değil mi?’ derdi. </st><st c="27371">Kendi çapında belki o da haklıydı. </st><st c="27406">Sedat kaçtıkça babası daha çok üstüne gelir ve bizim yanımızda onu aşağılardı. </st><st c="27485">Sedat üstünden çıkanı hemen temizleyiciye gönderir, evde yıkansın istemezdi. </st><st c="27562">Buna bile kızar, kirli torbasını yerlere atar, yıkayın bunları diye hizmetçilere toplatırdı. </st><st c="27655">Çok aşağılardı Sedat’ı, çok...”</st></p>
			<p><st c="27686">“Hem de senin yanında mı?”</st></p>
			<p><st c="27713">“O bunları düşünmezdi. </st><st c="27737">Ağzına geleni söyler, hayta derdi Sedat’a. </st><st c="27780">Bir tek annesi arka çıkardı, onun da varlığıyla yokluğu belli değildi. </st><st c="27851">Ne sorsan bilmem der, güler geçerdi. </st><st c="27888">Sanırım o da mutsuzdu. </st><st c="27911">Kocası başka türlü, çocuklar başka türlüydü. </st><st c="27956">Bakmış ki işin içinden çıkamayacak, bilmem deyip çıkmış işin içinden. </st><st c="28026">Ama yine de Sedat’a düşkünlüğü başkaydı. </st><st c="28067">Kayınpederim onca servetine rağmen çok cimriydi. </st><st c="28116">Zaten o hiç İstanbullu biri olamamıştı. </st><st c="28156">Gerçi o tarihi köşkü, aile için özel olarak restore ettirmişler ama onlar çok daha lüks yaşayabilirlerdi. </st><st c="28262">Kayınpederim buna hiç izin vermez, bizim evin Anadolu’daki diğer evler gibi olmasını isterdi. </st><st c="28356">Herkes alıştığını istiyor demek ki... </st><st c="28394">Eve yeni ve modern eşyalar aldırmaz, çocukların para harcamasına çok kızardı. </st><st c="28472">Özellikle Sedat ve annesi lükse çok meraklıydı. </st><st c="28520">Kayınvalidemin giydiği kuşandığı, taktığı takıştırdığı şeylerin çoğu ya Suatlarda ya da bizim dairede dururdu, ‘Aman görmesin, yine kıyamet kopar’ derdi. </st><st c="28674">Adam evden çıkınca kayınvalidem giyinir kuşanır, dernek yemeklerine, toplantılara gider, akşam da kocası gelmeden soyunur, ev elbiselerini giyer, otururdu. </st><st c="28830">Suat ile Sedat’ın piyasanın en değerli, en lüks arabaları vardı ama babadan gizli alınır, başka yerdeki garajlarda saklanırdı.”</st></p>
			<p><st c="28957">“Arabayı bile mi?” </st></p>
			<p><span><st c="28977">Sanki çikolata saklıyorlar. </st><st c="29005">Onca parayı babadan gizli nereden buluyorlardı acaba? </st></span></p>
			<p><st c="29059">“İlginç biriymiş kayınpederin.”</st></p>
			<p><st c="29090">“Evet, ilginçti ama ben severdim onu. </st><st c="29129">O da beni severdi. </st><st c="29148">Anadolu şivesiyle konuşur, gümbür gümbür kızmayı da, merhamet etmeyi de bilirdi. </st><st c="29229">Başkası olsa, bin bir güçlükle kazandığı bu parayı herkese saçmazdı. </st><st c="29298">Aslında onun cimriliği israfı sevmemesindendi çünkü elindeki parayla fakir fukaraya çok yardım eder, hele gençlere hiç kıyamazdı. </st><st c="29428">O gece evde balık mı yenecek, balıkçıdan kilolarca balık getirtir, bütün mahallenin gençlerine balıkları dağıtır, biz de kalanı yerdik. </st><st c="29564">Pizza mı alacak, pizzacıdaki bütün pizzaları alır, bütün gençleri toplar, sıcak sıcak verirdi ellerine. </st><st c="29668">Zaten mahalle sakinleri bunu bilir, akşam dört gözle yolunu beklerlerdi kayınpederimin. </st><st c="29756">İşsize iş bulur, hastayı doktora gönderir, borçluya destek çıkar, okuyamayanı okuturdu. </st><st c="29844">Ama her zaman böyle değildi. </st><st c="29873">Kızmayagörsün! </st><st c="29888">O zaman da ortalığı yıkar indirirdi. </st><st c="29925">Herkes onu hem sever, hem de korkardı.”</st></p>
			<p><span><st c="29964">Gerçekten de ilginç biriymiş Koroğlu. </st><st c="30003">Alıştığını yapıyor. </st><st c="30023">Gençken çok sürünmüş. </st><st c="30045">Açlığın acısını da, dayağın tadını da öğrenmiş.</st></span></p>
			<p><st c="30092">“Sonradan yıllarca her birine yardım ettiği, her dertlerine koştuğu, çocuklarını okuttuğu akrabalarıyla aralarında bir sorun çıktı. </st><st c="30225">İnsanlar nankör oluyor Gülseren Hanım. </st><st c="30264">Adamcağızın onlara yıllarca nasıl sahip çıktığına ben şahidim. </st><st c="30327">O ara bütün aile korkulu dönemler yaşadı. </st><st c="30369">‘Bunlar bizim başımıza iş açacak galiba’ derdi kayınpederim. </st><st c="30430">Bütün aileyi korumaya aldılar. </st><st c="30461">Hayri’ye çok güvenirdi. </st><st c="30485">Hayri’nin de gözükara ya! </st><st c="30511">Hatta bir keresinde Hayri kayınpederimi ölümden kurtarmış.”</st></p>
			<p><st c="30570">“Sahi mi? </st><st c="30581">Neden? </st><st c="30588">Hayri bana bunlardan hiç söz etmedi.”</st></p>
			<p><st c="30625">“O zaman olayı basından da gizlediler ve Hayri’ye de konuyu kimseye anlatmaması konusunda çok sıkı tembih ettiler. </st><st c="30741">Hayri’nin ağzı sıkıdır zaten. </st><st c="30771">Bizim Hayri’yle beraber olduğumuzu öğrenince ikimizi de yaşatmaz bunlar diye çok korktuk.”</st></p>
			<p><st c="30861">“Bunlar önemli bilgiler. </st><st c="30887">Demek siz ikiniz bu beraberlik için ölümü de göze aldınız.”</st></p>
			<p><st c="30946">“Açıkçası ben kendim için korkmadım. </st><st c="30984">Zaten başıma gelmeyen kalmamış, ölür kurtulurum diyordum ama Hayri adına çok korktum.”</st></p>
			<p><st c="31070">“Hayri korkmadı mı?”</st></p>
			<p><st c="31091">“Hayri o zaman ölmekten değil, beni kaybetmekten korkuyordu. </st><st c="31153">Öyle tutkundu bana. </st><st c="31173">Ben de ona. </st><st c="31185">Başka türlü olsa biz ikimiz bir araya gelebilir miydik Gülseren Hanım? </st><st c="31256">Ama neden bilmem, adamlar kılımıza bile zarar vermediler. </st><st c="31314">Belki de Hayri’nin zamanında onu ölümden kurtarmasının bedelini kayınpederim böyle ödedi. </st><st c="31404">Artık gerisini bilmiyorum.”</st></p>
			<p><span><st c="31431">Hüzünlü bir gülümseme yayılıyor yüzüne. </st><st c="31472">Az macera yaşamamışlar... </st><st c="31498">Şimdi düşünüyorum da, gerçekten de bu iki kişinin bir araya gelmesi olacak iş değilmiş. </st><st c="31586">Hayat böyle işte... </st><st c="31606">İyisiyle kötüsüyle insanlara sürpriz yapmaktan hiç vazgeçmiyor.</st></span></p>
			<p><st c="31669">“Beni de sanırım anladı ve affetti. </st><st c="31706">Zaten kayınpederim kinci biri değildi. </st><st c="31745">Kızar, bağırır çağırır ama sonra unutur giderdi. </st><st c="31794">Ben o evde onca zaman yaşadıysam, bunda onun katkısı çoktur. </st><st c="31855">Sedat insan olarak iyi biriydi. </st><st c="31887">Suat’ın altında ezilmiş, ailesinin beklentilerini yerine getirememiş, o da kendini bir şeylerle oyalamaya çalışıyordu. </st><st c="32006">Dıştan bakıldığında pek çok genç kızın rüyalarını süsleyecek kadar karizmatikti. </st><st c="32087">Sanırım beraber olduğumuz yıllar içinde belki de beni aldatmıştır çünkü cemiyette hayranı çoktu. </st><st c="32184">Ben ilk zamanlar bunları hiç anlayamadım. </st><st c="32226">Artık benim de bir ailem var diye sevinçten uçuyorum. </st><st c="32280">Derken tıpkı çocukluğumda, o kocaman, çok süslü, çok gösterişli odamda olduğu gibi orada da ne kadar yalnız olduğumu hissetmeye başladım. </st><st c="32418">Sedat’ın tek derdi benim bir çocuk doğurmamdı çünkü aile torun istiyordu. </st><st c="32492">Biz bir çocuk sahibi olursak, Sedat da görevini yapmış, aileye bir torun vermiş olacaktı.”</st></p>
			<p><st c="32582">“Suat’ın çocuğu yok muydu?”</st></p>
			<p><st c="32610">“İkiz kızları vardı. </st><st c="32632">Ancak çocuklar doğarken bilmem neden, doktorlar eltimin rahimini almak zorunda kalmışlar. </st><st c="32722">Yani yeniden çocuk sahibi olma şansları kalmamış. </st><st c="32772">Bilirsiniz, özellikle Doğulu aileler mutlaka bir erkek çocukları olsun ister. </st><st c="32850">Onlar da bu çocuğu benim doğurmamı çok beklediler. </st><st c="32901">Ancak ben hamile kaldığımda hem annemi, hem babamı yeni kaybetmiş, kendi gerçeklerimi daha yeni öğrenmiştim. </st><st c="33010">Onları öğrenmek beni yerden alıp yere vuruyordu. </st><st c="33059">O ara kendimden nasıl iğrendim, nasıl nefret ettim, size anlatamam... </st><st c="33129">Hem öyle diyorum, hem de anlatıyorum işte...”</st></p>
			<p><span><st c="33174">Gülüyor... </st><st c="33186">Allahım ne güzel gülüyor bu kız. </st></span></p>
			<p><st c="33219">“Bir yandan da Sedat çocuğumuz olsun diye beni her gün doktorlara götürüyor. </st><st c="33296">Ben perişanım. </st><st c="33311">Derken sonunda hamile kaldım. </st><st c="33341">Hamile kaldım ama evde herkes sevinçten havalara uçarken bana bir haller oldu. </st><st c="33420">Kafam karma karışık. </st><st c="33441">Her gün hamilelikle ilgili bir şeyler okuyor, hamilelerin gittiği kurslara gidiyor, özel diyetler yapıyorum. </st><st c="33550">Aman çocuğa bir şey olmasın, bütün derdim bu. </st><st c="33596">Geceleri bile sağa sola dönerim de bebek ezilir, sakat kalıverir diye ödüm kopuyor. </st><st c="33680">Evde bana özel yemekler yapılıyor, özel spor hocaları geliyor, bana hamilelik ve doğum sağlıklı olsun diye egzersizler yaptırıyorlar.”</st></p>
			<p><st c="33814">“Bunları kim istiyor?”</st></p>
			<p><st c="33837">“Ben! </st><st c="33844">Sanki sonunun kötü olacağı içime doğmuş gibi...” </st></p>
			<p><span><st c="33893">Çocuğu çok istiyorum diyor, bunun için çok özel çaba harcıyor ama belli ki iç dünyası anne olmayı reddediyor. </st><st c="34003">Bunu anlıyorum. </st><st c="34019">Onun gibi bir geçmişi olan hangi kadın kendini anne rolüne hazır hissedebilir ki? </st></span></p>
			<p><span><st c="34101">Belki de Hayri’yle yaşadığı ve adına aşk dediği ilişkide bunların da payı var. </st><st c="34180">Evliliği bitirerek anne olmaktan da kurtulmuş. </st><st c="34227">Aksi halde o evlilik Nalan’ı eninde sonunda anne olmaya zorlayacakmış.</st></span></p>
			<p><span><st c="34297">Kadınların çoğunda bir erkeğe aşkla bağlanırken aslında kendilerini mutsuz edecek bir kanıt, bir gizem bulma arzusu yatar. </st><st c="34421">Zehirli bir arzudur bu; sonu dramatik bir biçimde felaketle bitecek bir iz bulma ümididir. </st><st c="34512">Kendi yıkımlarına yol açma pahasına da olsa, bu gizem onlara çok çekici gelir.</st></span></p>
			<p><span><st c="34590">İnsanların kaderi nasıl da geçmişe, geçmişte yaşadıklarına bağlı ama bunu kimse bilmiyor. </st><st c="34681">Belki Nalan’a bunları anlatırım. </st><st c="34714">İnsanın neyi, neden yaptığını kendisinin bilmesi ne büyük bir ayrıcalık!</st></span></p>
			<p><st c="34786">“‘İçime doğmuş gibi’ dedin. </st><st c="34815">Öyle mi hissediyordun?”</st></p>
			<p><st c="34838">“İçimden bir ses, ‘Bir an bir şey olacak ve sen çocuğu kaybedeceksin’ diyordu. </st><st c="34918">Ben de o sesi duydukça paniğe kapılıyor, herkes gibi rahat bir hamilelik geçiremiyordum. </st><st c="35007">Her gece kâbuslar görüyor ve çocuğu her sefer bir başka şekilde kaybediyordum. </st><st c="35086">Bu arada kayınpederim ben böyle yaptıkça kızıyor, ‘Analarımız bizi böyle mi doğurdu, ne gerek var bunlara!’ diye sürekli söyleniyordu.”</st></p>
			<p><st c="35221">“Bu endişeler geçmişte yaşadıklarınla ilgili olabilir mi Nalan?”</st></p>
			<p><st c="35286">“Geçmiş mi? </st><st c="35299">Bilmem ki!” </st></p>
			<p><span><st c="35311">Önce böyle diyor ama bir yandan da düşünüyor. </st><st c="35357">Ona yardım etmeliyim.</st></span></p>
			<p><st c="35378">“Anne olmaktan korkmuş olamaz mısın?”</st></p>
			<p><st c="35416">“Evet, galiba çok korktum.”</st></p>
			<p><st c="35444">“Neden bu kadar çok korktuğunu şimdi daha iyi anlıyor musun? </st><st c="35506">Seni doğururken ölen bir anne, seni sevmeyen, bir türlü bağrına basamayan başka bir anne... </st><st c="35598">İnsanlar bunlardan etkilenirler Nalan. </st><st c="35637">Sen de doğal olarak etkilenmişsin. </st><st c="35672">Hayri’yle beraber olunca anne olmaktan da kurtulmuşsun. </st><st c="35728">Öyle değil mi?” </st></p>
			<p><span><st c="35744">Gözlerini açmış, hayretle bakıyor bana.</st></span></p>
			<p><st c="35783">“Kim bilir... </st><st c="35798">O zaman bunlar hiç aklıma gelmemişti. </st><st c="35836">Zaten aşk gözümü kör etmişti. </st><st c="35866">Bunları görecek halim kalmamıştı ki...”</st></p>
			<p><st c="35905">“Bu Hayri meğer sana ilaç gibi gelmiş Nalan. </st><st c="35951">Birçok sorununa çare olmuş.”</st></p>
			<p><st c="35979">“Evet Gülseren Hanım, o bana ilaç gibi geldi. </st><st c="36026">Ben bunları hiç anlamamıştım o zamanlar ama Hayri beni mıknatıs gibi çekiyordu. </st><st c="36106">Nedenini sorgulamak hiç aklıma gelmedi. </st><st c="36146">Her şey bir yana, bana verdiği o içten sevgi var ya, bana asıl o sevgi ilaç gibi geldi. </st><st c="36234">Beni daha önce kimse böyle sevmedi ki...”</st></p>
			<p><span><st c="36275">Bu sözleri dinlerken içim burkuluyor. </st><st c="36314">Evet, sevgiyi ona Hayri tattırmış. </st><st c="36349">Hayri gibi bir adam kadını sever, bunu hissediyorum. </st><st c="36402">Gözlerini hafifçe silerek anlatmaya devam ediyor.</st></span></p>
			<p><st c="36451">“Onun için Hayri’yi kaybetmekten bu kadar korkuyorum ya! </st><st c="36509">İnsana sevginin en güzelini, hem de hiç sakınmadan veriyor Hayri. </st><st c="36575">Öyle içten, öyle derin, öyle sıcak ve öyle gerçek ki...”</st></p>
			<p><st c="36631">“Sen de ona aynı şekilde cevap verebildin mi Nalan?”</st></p>
			<p><st c="36684">“Veremedim.” </st></p>
			<p><span><st c="36698">Bence de gerçek cevap tam olarak bu. </st><st c="36735">İnsan sevmeyi sevildikçe öğrenir. </st><st c="36769">Nalan ise sanırım o zamanlar buz gibi bir kadındı. </st><st c="36820">Şimdi öyle değil. </st><st c="36838">Hayri ona sevmeyi de öğretmiş, sevilmeyi de... </st></span></p>
			<p><st c="36885">“O bana bakarken bile, hiçbir şey söylemeden, sadece bakışlarıyla seviyordu beni. </st><st c="36967">Bu nasıl bir şey, ben daha önce hiç yaşamadım ki... </st><st c="37019">Hayatında ilk kez şeker yiyen bir çocuk gibi işte... </st><st c="37072">Tadına bayıldım. </st><st c="37089">Hâlâ da bayılıyorum ya!”</st></p>
			<p><span><st c="37113">Ne güzel yorumlar yapıyor şu Nalan arada: Hayatında ilk kez şeker yiyen bir çocuk gibi işte...</st></span></p>
			<p><st c="37208">“Çok uğraştım, aynı şeyi ben de ona yapmak için... </st><st c="37260">Yapabildim mi, bilmem ki... </st><st c="37288">Ama benim için Hayri çok değerli... </st><st c="37324">Eğer o giderse yine eski yalnızlığıma dönmekten korkuyorum. </st><st c="37384">Yavan ekmek yesem, kulübede otursam, soğuktan donsam, sıcaktan bayılsam ama Hayri yanımda olsa... </st><st c="37482">Ne çocukluktaki prenses odam, ne Sedatlardaki köşk! </st><st c="37534">İstemem hiçbirini. </st><st c="37553">Bir tek Hayri olsa, gerisi olmasa da hiç önemi yok ki...”</st></p>
			<p><span><st c="37610">Bunları bana değil de kendine söylüyor sanki. </st><st c="37657">O küçük bir çocuk ve adeta kucağına aldığı taş bebekle konuşuyor.</st></span></p>
			<p><span><st c="37722">O kim? </st><st c="37730">Onu kucağına alıp bağrına basan bir annesi bile olmayan Nalan. </st></span></p>
			<p><st c="37793">“Sedat da bana sık sık, ‘Seni seviyorum’ derdi ama o Hayri gibi sevmezdi. </st><st c="37867">Sadece söylerdi. </st><st c="37884">Hatta bunu kaç kere ben de ona söylemiştim. </st><st c="37928">Sevgi nedir, o güne kadar hiç tanımayan ben, ne kadar da kolay söylüyormuşum bunları. </st><st c="38014">İnsan kendini nasıl da kandırabiliyormuş. </st><st c="38056">Sadece ben mi, Sedat da kandırıyormuş kendini. </st><st c="38103">Kendi söylediği yalana kendi de inanıyormuş. </st><st c="38148">Sevgi meğer söz değilmiş, sevgi dokunuşmuş, bakışmış.”</st></p>
			<p><span><st c="38202">Sıra yine Hayri’ye gelince odadaki kasvet dağılıyor, Nalan’ın gözleri parlamaya başlıyor. </st><st c="38293">Ondaki bu değişiklik bana da iyi geliyor. </st><st c="38335">Nalan bu odadan çıkmadan önce Hayri’yi konuşmak ikimize de iyi gelecek. </st></span></p>
			<p><st c="38407">“Hayri’den konuşmayı seviyorsun değil mi Nalan?”</st></p>
			<p><st c="38455">“Sevmez miyim?”</st></p>
			<p><st c="38471">“Bu ara sana yeni yeni hikâyeler anlatmıyor mu?” </st></p>
			<p><span><st c="38521">Bir an yüzüne yine koyu bir gölge düşüyor ama bu sefer çabuk toparlıyor kendini.</st></span></p>
			<p><st c="38601">“Onların hepsi hikâye, değil mi Gülseren Hanım?”</st></p>
			<p><st c="38650">“Hepsi olmasa da birazı hikâye gibi geliyor bana. </st><st c="38701">Seni kaybetmek istemiyor. </st><st c="38727">Bu hikâyeleri de bunun için anlatıyor zaten. </st><st c="38772">Bırak biraz daha anlatsın.”</st></p>
			<p><st c="38799">“Beni kaybetmek istemediğinin ben de farkındayım. </st><st c="38850">Bu durum hoşuma gidiyor.”</st></p>
			<p><st c="38875">“Gider tabii... </st><st c="38892">Ben de zaten onun için bırak da anlatsın diyorum.” </st></p>
			<p><span><st c="38943">Benim bu hikâyeleri hafife alışlarım, bu konudaki şakalarım Nalan’ın da artık olayları biraz daha hafife almasını sağlıyor. </st><st c="39067">Madem ona gerçekleri olduğu gibi anlatamıyorum, bari bu kadarını yapmış olayım. </st><st c="39147">Ayrıca buradan çıkınca yine haftalarca yatsın istemiyorum.</st></span></p>
			<p><st c="39205">“Bu ara Hayri çok tedirgin. </st><st c="39234">Bir şeylerden gerçekten korkuyor ama bu korkuların gerçek nedenini bilemiyorum. </st><st c="39314">Beni kaybetmek istemiyor. </st><st c="39340">Bunu artık ben de çok iyi anlıyorum ama işin içinden çıkamadığı da belli.”</st></p>
			<p><st c="39414">“Sende durum nasıl Nalan? </st><st c="39441">Hayri giderek bir şeylerden daha çok korkuyor ama sanırım sen tam tersine o bir şeylerden eskisi kadar korkmuyorsun.”</st></p>
			<p><st c="39558">“Haklısınız. </st><st c="39572">En azından o panikten kurtuldum. </st><st c="39605">Olaylara biraz daha gerçekçi bakabiliyorum. </st><st c="39649">Hayri beni bırakıp gitse bile aklının bir yerlerinde ben hep duracağım. </st><st c="39721">Bunu bilmek bile bana biraz huzur veriyor. </st><st c="39764">Hayatın yarın bize ne getireceği belli değil. </st><st c="39810">Ben yaşadığım sürece hayat en çok bunu öğretti bana. </st><st c="39863">Kaderimizde ne varsa, kaşığımızda o çıkacak. </st><st c="39908">Ben bunca acı çekmişim, biraz daha acı çekmek varsa kaderimde, buna da razı olmaktan başka çarem yok. </st><st c="40010">Öyle bağırmakla, çağırmakla, telefonlarla Hayri’yi taciz etmekle çözülmüyormuş bu sorunlar. </st><st c="40102">Özellikle geçmişte başıma gelenleri size anlattıktan sonra içim parça parça olsa da biraz daha güçlendim sanki. </st><st c="40214">Acıya karşı güçlendim.”</st></p>
			<p><st c="40237">“Çok memnun oldum Nalan. </st><st c="40263">Senden bunları duymak ne güzel. </st><st c="40295">Akşamları yine camın önüne oturmaya başladın mı?”</st></p>
			<p><st c="40344">“Başladım.”</st></p>
			<p><st c="40356">“Aman ha, hayata artık camdan bakmak yok. </st><st c="40399">Unutma, sen o hayatın içindesin artık.”</st></p>
			<p><st c="40438">“Doğru ama insan eski alışkanlıklarından kolay vazgeçemiyor işte. </st><st c="40505">İşin tuhafı, bizim hocayı hemen her akşam görüyorum. </st><st c="40558">Bizim eve bakarak geçiyor oralardan. </st><st c="40595">Bir şey arıyor ama ne, anlamadım gitti. </st><st c="40635">Bugün yine çok vaktinizi aldım. </st><st c="40667">İnşallah haftaya yine gelirim.”</st></p>
			<p><span><st c="40698">Böyle diyerek ayağa kalkıyor ve yine zarif bir hareketle eteklerini toplayıp elimi sıkarak çıkıyor odadan. </st><st c="40806">O çıkarken arkasından sesleniyorum.</st></span></p>
			<p><st c="40841">“Ne olursa olsun, bir daha başını eğmek yok Nalan, tamam mı?”</st></p>
			<p><st c="40903">“Tamam.” </st></p>
			<p><span><st c="40913">Sonra usulca başını kaldırıyor. </st><st c="40945">Umarım bir daha hayat ona başını eğdirmez.</st></span></p>
		</div>
<div id="charCountTotal" value="40987"></div></body>
</html>
