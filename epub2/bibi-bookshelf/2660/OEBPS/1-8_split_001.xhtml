<?xml version="1.0" encoding="utf-8"?>
<html xmlns="http://www.w3.org/1999/xhtml">
  <head>
    <title>CAMDAKİ KIZ</title>
    <meta http-equiv="Content-Type" content="text/html; charset=utf-8" />
  

</head>
  <body id="x1-8" xml:lang="tr-TR">
<div>
<p><st c="0">“Şimdi içinde bulunduğunuz koşullar nedeniyle böyle düşünüyor olabilir misiniz?” </st></p>
			<p><span><st c="82">İnanmaz gözlerle bakıyor bana. </st><st c="113">Mimikleri, ses tonu, karşımda dimdik oturuşu, utangaç, korkak ve mahzun bakışları hiç kırk beş yaşında bir kadınınkilere benzemiyor. </st><st c="246">Sanki genç, çok genç bir kız var onun içinde. </st><st c="292">Nefes almak üzere durduğunda, dudaklarını hafifçe büzerek öne doğru uzatıyor. </st><st c="370">Bu da çocuklarda sık görülen bir mimiktir. </st><st c="413">Duyguları sürekli değişiyor. </st><st c="442">Bazen öfke, bazen keder, bazen de ümitsizlik görüyorum gözlerinde. </st><st c="509">Ama yüzüne yerleşen korku hiç bırakmıyor onu. </st><st c="555">Diğerlerini anlayabiliyorum da, bu korku neyin nesi? </st><st c="608">Hayri’den ayrılmak onu gerçekten de bu kadar korkutuyor olabilir mi?</st></span></p>
			<p><span><st c="676">Yedi yıldır onun yüreğinde hiç azalmayan bir aşkı kaybetmek de kolay değil hani. </st><st c="758">Kadınlar hep aşk sonsuz olsun isterler. </st><st c="798">Oysa aşk, her zaman sonsuzluğa özense de bir fırtına gibi, bir kez durulunca bir daha kolay kolay derinleşemeyen bir tutkudur.</st></span></p>
			<p><span><st c="924">Nalan hayatı boyunca sadece bu aşk sayesinde kendisiyle barışabilmiş, kendi gözünde önemli bir yere gelebilmiş. </st><st c="1037">Şimdi sadece Hayri’yi kaybetmekten değil, kendi gözünden düşmekten de korkuyor.</st></span></p>
			<p><span><st c="1116">Zaten onda hep çocuksu bir saflık ve durulukla birlikte, çok genç bir kadında bulunan tuhaf bir ruh hali var. </st><st c="1227">Ne çocuk, ne de yetişkin... </st><st c="1255">ya da ikisi birden.</st></span></p>
			<p><st c="1274">“İnşallah öyledir.”</st></p>
			<p><st c="1294">“Eşinizden nasıl ayrıldığınızı anlatıyordunuz.”</st></p>
			<p><st c="1342">“Ha, evet. </st><st c="1354">Sonraki günler Sedat, ne yapıyor bu acaba diye beni yan gözle izlemekle yetindi. </st><st c="1435">Oysa ben artık onunla bütün iletişimimi kesmiş, kendime bir düzen kurmaya çalışıyordum. </st><st c="1523">Evde bu konuyu bir tek Muzo’ya açtım. </st><st c="1561">Muzo beni dinler her zaman. </st><st c="1589">Önce itiraz edecek oldu, yapma dedi, sonra ben anlattıkça o da ikna oldu. </st><st c="1663">Mutlu olacaksan ben arkandayım dedi. </st><st c="1700">Sedat’a sitem bile etmiyor, tıpkı bir zamanlar onun bana yaptığı gibi ben de onu yok sayıyordum. </st><st c="1797">O zaman bile benimle konuşmayı gururuna yediremedi. </st><st c="1849">O kılını bile kıpırdatmadan benim kayıtsız şartsız onu sevmemi, ona bağlı olmamı bekliyordu galiba. </st><st c="1949">Ne tuhaf değil mi?”</st></p>
			<p><st c="1968">“Evet, gerçekten çok tuhaf! </st><st c="1997">Erkekler bu asılsız güveni nereden buluyorlar acaba? </st><st c="2050">Ancak ben aşağı yukarı Sedat’ın nasıl biri olduğunu tahmin ediyorum. </st><st c="2119">Sedat’la ilişkiniz zaten baştan beri bir kadın ile bir erkek arasında kurulan bir ilişkiden çok, sizin gibi ürkek, çekingen, bir kadın ile yine aynı özellikleri taşıyan üstelik bir kadının karşısında kendini tam bir erkek gibi hissedemeyen, içinde bir çocuğun ruhunu taşıyan iki kişi arasındaki ilişki gibiymiş. </st><st c="2431">Böyle erkekler bir kadına nasıl davranacağını bilmez. </st><st c="2485">Hep kadından bekler. </st><st c="2506">Öyle görmüş, öyle alışmıştır.”</st></p>
			<p><st c="2536">“Haklısınız. </st><st c="2550">Annesi onu kötü alıştırmış.”</st></p>
			<p><st c="2578">“Siz de bunu yapamayınca ilişki kısa sürede kopmuş. </st><st c="2631">Üstelik sahip olduğu her şeyi ona babası vermiş. </st><st c="2680">Siz de yakışıklı, maddi imkânları çok geniş bu gence önceleri hayranlık duymuş, ona kendinizi sevdirmeye çalışmış ama karşılık alamamışsınız.”</st></p>
			<p><st c="2822">“Alamadım, ne kadar uğraşsam da alamadım.”</st></p>
			<p><st c="2865">“Neden biliyor musunuz? </st><st c="2890">Çünkü Sedat gibi erkekler sadece sevilmeyi, korunmayı, kollanmayı bilir. </st><st c="2963">Bunlara karşılık vermeyi bilmez. </st><st c="2996">Sizin ona gösterdiğiniz ilgi ona çok doğal gelmiştir. </st><st c="3050">Zamanında annesi de öyle yapmış. </st><st c="3083">Onu karşılıksız sevmiş ve tepesine çıkarmış. </st><st c="3128">Ama inanın bana Sedat da yaralı bir çocuk. </st><st c="3171">Siz ona ayrılıyorum dediğinizde kim bilir nasıl bir hayal kırıklığı yaşadı.”</st></p>
			<p><st c="3247">“Hiç de öyle görünmüyordu.”</st></p>
			<p><st c="3275">“Sizi geri alabilmek için mücadele bile etmemiş çünkü o zaten oyunu baştan kaybetmiş. </st><st c="3362">Babası tarafından beğenilmemiş, değer verilmemiş, hatta aşağılanmış.”</st></p>
			<p><st c="3431">“Öyle. </st><st c="3439">Kayınpederim bunu açıkça söylemekten hiç vazgeçmedi.”</st></p>
			<p><st c="3492">“Yani babası tarafından pas geçilen çocuk... </st><st c="3538">Oysa eminim ilk yıllar babası onu çok seviyordu ama sonra Sedat’ta aradığını bulamayınca ondan vazgeçti. </st><st c="3643">Yani Sedat terk edildi. </st><st c="3667">Onun zihnine bu şöyle kazınmıştır: ‘Beni sevenler bir süre sonra beni nasıl olsa terk ederler.’”</st></p>
			<p><st c="3763">“Yani benim onu terk etmemi zaten bekliyor muydu?”</st></p>
			<p><st c="3814">“Beklemese bile buna hiç hayret etmemiştir.”</st></p>
			<p><st c="3859">“Etmedi zaten. </st><st c="3875">Her zaman önemli olan kendi dertleri, kendi sorunlarıydı. </st><st c="3933">Hamile olduğum o zor günlerde bile bana doğru dürüst ne sevgi gösterdi, ne de şefkat. </st><st c="4019">Onun en önemli gündemi her zaman o gün ne yiyeceği, nerede yiyeceği ya da ne giyeceğiydi. </st><st c="4109">En hayret ettiğim şeylerden biri de Sedat beni bir gün olsun başka erkeklerden kıskanmadı. </st><st c="4200">Kıskanmak için değer vermek gerek. </st><st c="4235">Bunları da Hayri’yi tanıdıktan sonra öğrendim.”</st></p>
			<p><st c="4282">“Sedat sizin gibi bir kadını çok kolay kaybetmiş Nalan Hanım. </st><st c="4345">Böyle yaptığını sonradan anlamıştır ama ne fayda.”</st></p>
			<p><st c="4395">“Anlamış mıdır?”</st></p>
			<p><st c="4412">“Erkek, ilkel toplumlarda kadından çok daha değerliydi. </st><st c="4469">Kadın, sadece kendisi için değil, doğurduğu çocuğun hayatta kalabilmesi için de erkeğe muhtaçtı. </st><st c="4566">Bu durum kim bilir kaç bin yıl devam etti ve beyinlerimize erkeğin üstünlüğü adeta kazındı. </st><st c="4658">Şimdi belki de sadece son bir yüz yıldır kadın gücünü önce kendi fark etti, sonra da hayata geçirdi. </st><st c="4759">Zamanla bu da kazınacak beyinlerimize ama daha erken ve erken olduğu kadar da gerçek. </st><st c="4845">Bunu bir an önce fark edebilen erkekler için mutluluğu yakalamak çok daha kolay olacak gibi geliyor bana. </st><st c="4951">Bu gerçeği reddetmek ise kadınlar kadar erkeklere de çok şeyler kaybettirecek. </st><st c="5030">Sedat Bey’de de öyle olmuş. </st><st c="5058">Sizin gibi bir kadını çok kolay kaybetmiş.” </st></p>
			<p><span><st c="5102">Benim övgü dolu sözlerim bile yüzünün kızarmasına neden oluyor. </st><st c="5166">Utanıyor. </st><st c="5176">Dedim ya, o adeta on sekiz yaşında bir genç kız!</st></span></p>
			<p><st c="5224">“Ama ben kararımı aileye açıklayıp evi terk edince işin ciddiyetini anladı. </st><st c="5301">Yıllardır yüzüme bile bakmayan kocam bir anda bambaşka biri oldu. </st><st c="5367">Bu işler öyle oturup uzun uzun konuşmadan olmazmış. </st><st c="5419">Ben aslında ona olan öfkem yüzünden böyle bir karar alıyormuşum, göstermese de o benden ayrılmak istemiyormuş, falan filan işte...”</st></p>
			<p><st c="5550">“Sahi söyledi mi bunları?”</st></p>
			<p><st c="5577">“Hem de nasıl, kaç kere... </st><st c="5605">Ama bunu yapmakta çok geç kalmıştı.”</st></p>
			<p><st c="5641">“Siz ne yaptınız?”</st></p>
			<p><st c="5660">“Onu dinlemedim bile. </st><st c="5683">Aile de çok ısrar etti, nasihat etti, yapma dedi. </st><st c="5733">Onları kırmak istemiyordum. </st><st c="5761">Önce derdimi anlatmaya çalıştım, anlamadılar. </st><st c="5807">Ne de olsa Sedat onların oğlu. </st><st c="5838">Kayınpederim devreye girdi. </st><st c="5866">O beni sever ama parayı benden çok sever. </st><st c="5908">Önce yapma filan diye nasihat etti, sonra böyle yaparak onlardan mal mülk koparamayacağımı söyledi.”</st></p>
			<p><st c="6008">“Siz ne dediniz?”</st></p>
			<p><st c="6026">“Ben nafaka bile istemiyorum deyince önce inanmadı. </st><st c="6079">Sonra gözleri doldu. </st><st c="6100">Uzun uzun konuştuk onunla.”</st></p>
			<p><st c="6127">“Hayri’yi biliyorlar mıydı?”</st></p>
			<p><st c="6156">“Hayır, hiçbiri bilmiyordu. </st><st c="6185">O zamana kadar Hayri’yle ben sadece bir kere baş başa buluşmuştuk. </st><st c="6252">Zaten hemen o gece de kocama ayrılacağımı bildirmiştim.”</st></p>
			<p><st c="6308">“Rafet Bey’le ne konuştunuz?”</st></p>
			<p><st c="6338">“Etrafa pek göstermese de duygusal biri o. </st><st c="6382">Sedat’ın sevgisizliğini anlattım ona. </st><st c="6420">Çok üzüldü, ‘Ah Sarı Gelinim ah’ dedi ve Sedat’a yine ağzına geleni söyledi. </st><st c="6497">Ama aslında bir yandan da benim yeniden bir çocuk doğurmaya niyetim olmadığını anlayınca aile bu boşanmaya göz yumdu. </st><st c="6615">Başka türlü ben Sedat’tan ayrılamazdım.” </st></p>
			<p><span><st c="6656">Bunda haklı galiba. </st><st c="6676">Yine medyadan duyduğuma göre aile bu boşanma konusunu çabucak kapattı ve Sedat’ı da hemen yeniden evlendirdiler. </st><st c="6789">Sonunda istedikleri oldu ve Sedat’ın yeni eşi üst üste iki oğlan doğurdu.</st></span></p>
			<p><st c="6862">“Sonunda kapıyı vurup çıktım. </st><st c="6893">Bir daha da arkama dönüp bakmadım. </st><st c="6928">Böylece o iş kapandı ve bir süre sonra anlaşmalı olarak resmen boşandık. </st><st c="7001">Onlar ilk günler benim gözümün parada olmadığına bir türlü inanmadılar. </st><st c="7073">Ama yine de kaç kere avukatlar geldi kapıya. </st><st c="7118">Bir şey istemiyorum desem de bana sürekli bir şeyler imzalattılar. </st><st c="7185">Sonunda dediğimi yaptım. </st><st c="7210">Hiçbir talebim olmadan rızamla boşandım Sedat’tan. </st><st c="7261">Yani kıymetini bil dediği her şeyi ona iade ettim.”</st></p>
			<p><st c="7312">“Hiç kararsızlık yaşamadınız mı?”</st></p>
			<p><st c="7346">“Hiç!”</st></p>
			<p><span><st c="7353">“Vay canına” diyorum içimden. </st><st c="7384">“Çocuk ruhlu filan ama pek çok kişinin yapamayacağı kadar da mert ve dürüst davranmış.” Demek tek kuruş almadan ayrılmış eşinden. </st><st c="7514">Bu işte benim hâlâ çözemediğim karanlık bir şeyler var ama ne?</st></span></p>
			<p><st c="7576">“Eşinizden ayrılırken çok cesur davranmışsınız. </st><st c="7625">Kaç yıllık evliydiniz?”</st></p>
			<p><st c="7648">“Sekiz yıl kadar evli kaldık.”</st></p>
			<p><st c="7679">“Sizin kendi başına ayakta duracak maddi imkânlarınız var mıydı?”</st></p>
			<p><st c="7745">“Sadece babamdan bağlanan bir emekli maaşı ile yine babamdan kalan bir ev.”</st></p>
			<p><st c="7821">“Sahi mi? </st><st c="7832">Onların şirketinde çalışıyordunuz. </st><st c="7867">Dolayısıyla işinizden de ayrıldınız.”</st></p>
			<p><st c="7904">“Evet, hemen ayrıldım. </st><st c="7928">Nasıl olsa kendime başka bir yerde iş bulurum diyordum ama Hayri razı olmadı.”</st></p>
			<p><st c="8006">“Neden?”</st></p>
			<p><st c="8015">“Hayri kıskanç bir erkek, beni kendi gözünden bile kıskanıyordu. </st><st c="8081">İşe girmemden çok korktu. </st><st c="8107">Sedat gibi bir eşten sonra böyle kıskanılmak çok hoşuma gitti. </st><st c="8170">Yıllardır kırılan gururum okşandı. </st><st c="8205">Kadın olduğumu, hatta güzel bir kadın olduğumu o zaman fark ettim.” </st></p>
			<p><span><st c="8273">Ah bu kadınlar ahhh... </st><st c="8296">Ne çok seviyoruz sevilmeyi, özel olmayı, sevildiğimizi hep hissetmeyi. </st><st c="8367">Bu durum fizik kanunları kadar net ve kesin bir durum ve dünya döndükçe biz kadınlar bu isteklerimizden, bu tutkularımızdan hiç vazgeçmeyeceğiz. </st><st c="8512">İnşallah Hayri kıskançlığın dozunu kaçırmamıştır çünkü bu işlerin sonu pek hayırlı olmaz.</st></span></p>
			<p><st c="8601">“Ancak aynı evde yaşamaya başlayınca bu kıskançlıklar hoşuma gitse de, bu uğurda pek çok şeyden vazgeçmem gerekti. </st><st c="8717">Her şeyden önce çalışmama izin vermeyince babamdan kalan emekli maaşıyla geçinmek zorunda kaldım. </st><st c="8815">Bir yandan da bizim Sedat’la boşanmamız ve benim Hayri’yle beraber olduğum bir anda sosyal ortamlarda bomba gibi patladı. </st><st c="8937">Hakkımızda söylemediklerini bırakmadılar. </st><st c="8979">Beni adeta vebalıymışım gibi reddetti toplum. </st><st c="9025">Birkaç yakın arkadaşım dışında herkes benimle ilişkiyi kesti, hepsi Sedat’ın yanında yer aldı. </st><st c="9120">Böyle olunca adeta evden çıkmaya çekinir oldum.”</st></p>
			<p><st c="9168">“Zor olmuştur. </st><st c="9184">Cezayı kişiler değil de toplum veriyorsa, daha ağır olur katlanmak.”</st></p>
			<p><st c="9252">“Zor olmaz mı? </st><st c="9268">Bir yandan Hayri, bir yandan toplum, beni ev hapsine mahkûm ettiler.”</st></p>
			<p><span><st c="9337">Ne kadar net ve dürüst anlatıyor. </st><st c="9372">Hiçbir mazeretin arkasına saklanmıyor Nalan. </st><st c="9417">Neyse onu söylüyor. </st><st c="9437">Bu kadın hiç yalan dolan bilmiyor.</st></span></p>
			<p><st c="9471">“Ardından Hayri giyimime, kuşamıma da karışmaya başladı. </st><st c="9529">Zaten ben pek açık saçık giyinmezdim ama Hayri bu konuda çok baskı yaptı. </st><st c="9603">Etek boyumdan giydiğim elbisenin rengine kadar her şeye müdahale etti. </st><st c="9674">Biraz canım sıkılsa da hiçbirine itiraz etmedim. </st><st c="9723">Ne istediyse öyle yaptım.”</st></p>
			<p><span><st c="9749">Böyle deyince üstündekilere bir kere daha dikkatle bakıyorum. </st><st c="9812">Zaten içeri girer girmez giysilerindeki tuhaflık dikkatimi çekmişti. </st><st c="9881">Demek bunlara bile Hayri karar veriyor.</st></span></p>
			<p><st c="9920">“Bu üstümdekiler benim yıllar önce aldığım kıyafetler. </st><st c="9976">Ama öyle mutluydum ki, hiçbiri gözüme gelmedi. </st><st c="10023">Yıllardır aynı kıyafetleri giymeyi sever oldum. </st><st c="10071">Sonra sıra, sayısı zaten çok az kalan arkadaşlarıma geldi. </st><st c="10130">Her birine bir kulp taktı ve yavaş yavaş onlarla da ilişkilerim azaldı. </st><st c="10202">Ondan habersiz sokağa çıkmam da yasaklandı. </st><st c="10246">Bari resim yapayım dedim. </st><st c="10272">Bir atölye buldum, arada bir oraya gidiyordum, bunu bile pek hoş karşılamadı. </st><st c="10350">Madem böyle bir yola çıkmıştım, öyleyse onun kurallarına uymam gerekiyordu. </st><st c="10426">Böylece hayatımda Hayri’den başka hiçbir şey kalmadı. </st><st c="10480">Kuaföre bile her istediğimde gidemedim. </st><st c="10520">Zaten maddi durumum da bozulmuştu, babamın emekli maaşıyla geçinmek zor oluyordu. </st><st c="10602">O zamana kadar pek para sıkıntısı çekmemiştim. </st><st c="10649">Hayatın pek çok zorluğunu, acısını biliyor ama yoksulluğu, parasızlığı tanımıyordum. </st><st c="10734">Zamanla onu da öğrendim. </st><st c="10759">Ailemden kalan evde, babamdan aldığım maaşla idare etmeye çalıştım.”</st></p>
			<p><st c="10827">“Hayri size hiçbir maddi katkıda bulunmuyor mu?”</st></p>
			<p><st c="10876">“Hayır, zaten ben böyle bir şeyi kabul edemem. </st><st c="10924">Ayrıca Hayri zengin bir adam değil, kazandığı para kendine ve ailesine ancak yetiyor. </st><st c="11010">Hatta yetmiyor da babası destek oluyor.”</st></p>
			<p><st c="11050">“Büyük bir özveride bulunmuşsunuz.”</st></p>
			<p><st c="11086">“Yine de mutluydum. </st><st c="11107">Hayri her şeye değiyordu. </st><st c="11133">Onu çok seviyordum. </st><st c="11153">Ama o ayrılamadı eşinden. </st><st c="11179">Halbuki bana, eşiyle ilişkisinin yıllar önce bittiğini, sadece çocuklarının hatırına o evde oturduğunu söylüyordu. </st><st c="11294">Ben zaten bir başkasının yuvasını yıkmayı göze alacak biri değilim. </st><st c="11362">Cahil bir kadındı eşi. </st><st c="11385">Hayri boşasa gidecek yeri de yoktu kadının. </st><st c="11429">Vicdanım sızladı. </st><st c="11447">Israr etmedim. </st><st c="11462">Durumu öylece kabul ettim. </st><st c="11489">Ama ilişkinin daha en başında bazı konularda pazarlık ettik Hayri’yle. </st><st c="11560">Ben de onun eşiyle beraber olmasını istemiyordum. </st><st c="11610">Ben böyle söyleyince hep gülerdi bana. </st><st c="11649">‘Sen çok ısrar etsen bile ben onunla bir daha asla beraber olamam, o iş biteli yıllar oldu’ derdi. </st><st c="11748">Yani dıştan göründüğü gibi, evli bir erkeğin dul bir kadınla yaşadığı yasak bir ilişki değildi bizimkisi. </st><st c="11854">İkimiz de her konuda birbirimize hep çok sadık davrandık. </st><st c="11912">Toplum başka türlü değerlendirebilir ama öyle değildi hiçbir şey. </st><st c="11978">Biz onunla Tanrı katında karı kocaydık. </st><st c="12018">İkimiz de bunu biliyor, buna inanıyor ve birbirimize sonuna kadar güveniyor, göz ucuyla bile bir başkasına bakmıyorduk. </st><st c="12138">Hayri her ne kadar geceleri eşiyle aynı evi paylaşsa da, ona asla dokunmuyordu. </st><st c="12218">Zaten başka türlü olsa, bir kadın bunları hisseder değil mi Gülseren Hanım?”</st></p>
			<p><span><st c="12294">“Bunca yıldır nasıl bir hayal dünyasında yaşadın be Nalan?” diyorum içimden. </st><st c="12372">“Bu kadar saf olmadığını biraz önce gördüm. </st><st c="12416">Bu saflık filan değil. </st><st c="12439">Sen zeki bir kadınsın ama ne yaşamak istiyorsan ona inanmayı tercih etmişsin.”</st></span></p>
			<p><span><st c="12517">Bu konuda da Nalan yalnız sayılmaz. </st><st c="12554">Diyorum ya, en büyük filozoflar, en ünlü bilim adamları bile uzayı çözmüşler de, bu kadın denen varlığın ne menem bir şey olduğunu anlayamamışlar. </st><st c="12701">Şimdi onun bana anlattıklarını bir başkası ona anlatsa, bu bilmeceyi şıp diye çözer. </st><st c="12786">Ama o çözmek değil, her şeyi kendi gördüğü, kendi hissettiği gibi yaşamak istiyor. </st><st c="12869">Yanlış mı derseniz, bilemedim. </st><st c="12900">Çözüp de ne olacaktı. </st><st c="12922">Yıllardır kendi yarattığı hayal dünyasında mis gibi yaşamış.</st></span></p>
			<p><span><st c="12982">Bir yanı anlattığı hikâyeye sonuna kadar inanmak istiyor ama bir yanı, bütün bunlardan o kadar da emin değil. </st><st c="13093">Benden onay bekliyor. </st><st c="13115">Kadınlar böyledir işte. </st><st c="13139">Bir yanlarıyla şeytanın arka bacağı, bir yanlarıyla dupduru bir su...</st></span></p>
			<p><span><st c="13208">Bazı şeyleri kadınların hissettiği doğru ama bunlar sadece istenirse hissedilebilir. </st><st c="13294">İnsanın kendine bu izni vermesi de galiba biraz cesaret gerektiriyor.</st></span></p>
			<p><span><st c="13363">Ona cevap vermek yerine hafifçe gülümseyerek başımı sallamakla yetiniyorum.</st></span></p>
			<p><st c="13439">“Şimdiye kadar benim güvenimi sarsacak hiçbir şey yapmadı. </st><st c="13499">Bana her zaman çok saygılıdır. </st><st c="13530">Çok duygusal, bazen öfkeli, bazen de hüzünlü bir adamdır Hayri.” </st></p>
			<p><st c="13595">“Eğitim durumu nedir Hayri Bey’in?”</st></p>
			<p><st c="13630">“Meslek lisesinden mezun. </st><st c="13657">Elektrikçi. </st><st c="13669">Küçük bir dükkânı ve yanında çalışan üç dört elemanı var. </st><st c="13727">Ayrıca Rafet Bey’in yaptığı inşaatların elektrik düzenini kuruyordu o zamanlar. </st><st c="13807">Sonradan bir yandan o işe devam etti, bir yandan da bana bekçilik yaptı.”</st></p>
			<p><span><st c="13880">Yine utangaç bir ifade yayılıyor yüzüne. </st><st c="13922">Sevgilisinin kendisinden daha az eğitimli olmasından mı utanıyor, yoksa benim sorularıma verdiği cevapları kendi kulaklarıyla duydukça, bazı gerçekleri yeniden mi keşfediyor? </st><st c="14097">Onu dinledikçe anlıyorum ki, kendine has kuralları var bu kadının. </st><st c="14164">Eşini ne uğruna olursa olsun aldatmamış. </st><st c="14205">Her şeyi göze almış ve duygularını hayata geçirmenin bedelini ödemiş.</st></span></p>
			<p><span><st c="14274">Âşıkken kalbiyle görür kadınlar. </st><st c="14308">Tutku dindikten, aşk şarabı kana kana içildikten sonra sıra kendini güvence altına almaya gelir. </st><st c="14405">İşte o zaman kadınların zekâları adeta zalimleşir; acımasız olurlar. </st><st c="14474">Nalan bunu da yapmamış. </st><st c="14498">Aşktan, sevgiden başka bir şey istememiş hayattan.</st></span></p>
			<p><span><st c="14548">Belki aşk değil ama ilişki çoğu zaman sınıfsaldır. </st><st c="14600">Her engeli aşan, bir anda duvarları yıkan aşk, sürekli bir ilişkiye, düzenli bir beraberliğe dönüşünce bütün kültürel duvarlar, bir zamanlar göze görünmeyen sınırlar olanca katılığıyla ortaya çıkıverir. </st><st c="14803">Nalan’da bunların hiçbiri olmamış. </st><st c="14838">Tam tersine bütün kalbi ve sadakatiyle aşkına sahip çıkmış.</st></span></p>
			<p><span><st c="14897">Aslında sandığımdan daha cesur bir kadın o. </st><st c="14942">Günün birinde pek de tanımadığı bir adama karşı bir şeyler hissetmiş ve bütün hayatını bir anda değiştirebilecek kararlar almış. </st><st c="15071">Üstelik bir de Rafet Koroğlu gibi zenginliğiyle ünlü bir adamın geliniyken yapmış bunları. </st><st c="15162">Sevdiği adam hem evli, hem kendinden yedi yaş küçük. </st><st c="15215">Kendisinden daha az eğitimli ve parasız. </st><st c="15256">Bu kadın zenginlik ve lüks peşinde değil. </st><st c="15298">O başka bir şey arıyor. </st></span></p>
			<p><span><st c="15322">Odaya girdiği anda nostaljik bir görünüm sezmiştim onda. </st><st c="15379">Aşkın böylesine 68 kuşağında bile az rastlanırdı. </st><st c="15429">Demek sadece görünümü değil, ruhu da eskilerde kalmış Nalan’ın. </st><st c="15493">O hem çok güzel, hem de sanırım Hayri’nin kolayca erişemeyeceği bir kadın. </st><st c="15568">Hayri’nin, kendinden her bakımdan üstün böyle bir kadına hayranlık duyması doğal. </st><st c="15650">Ancak Nalan’ı anlamak o kadar kolay değil. </st><st c="15693">Bu kadın gerçekten de sadece aşk uğruna mı her şeyinden vazgeçmiş. </st><st c="15760">İçindeki hangi güdü, hangi yara yaptırmış bu kadına bunları. </st></span></p>
			<p><span><st c="15821">Bu güç, bu cesaret, bu kararlılık kendine ciddi bir kaynak arar. </st><st c="15886">O kaynak yoksa sadece insanın kendi gücü bunları yapmaya yetmez.</st></span></p>
			<p><span><st c="15950">Kırk yıllık psikiyatrist olarak, ben bile bunu anlamakta zorluk çekiyorsam, toplum ne der, ne anlar, neler bulur bu ilişkide. </st><st c="16077">Üstelik bu aşk ona çok pahalıya mal olmuş. </st><st c="16120">Hem de bizimki gibi bir kültürde bunları göze almak kolay işler değil. </st><st c="16191">Eşini, işini, ailesini ve toplumdaki itibarını kaybetmiş. </st><st c="16249">Cahil desem, cahil de değil. </st><st c="16278">Bu kadın eğitimli, meslek sahibi biri. </st><st c="16317">Yaşı desem... </st><st c="16331">Ergenlik çağı çoktan gerilerde kalmış.</st></span></p>
			<p><span><st c="16369">Bu, sadece aşksa, o zaman gücünü henüz benim bilmediğim bir yerlerden alıyor. </st><st c="16448">Yoksa sevilmeye çok ama çok susamış da, sevgiyi bulduğu bir adam karşısına çıkıverince gözü mü kararmış.</st></span></p>
			<p><st c="16552">“Bütün bunlar az değil Nalan Hanım. </st><st c="16589">Hayri Bey için neleri feda ettiğinizin farkındasınız değil mi?”</st></p>
			<p><st c="16652">“Farkındayım. </st><st c="16667">Zaten o yüzden bu kadar yıkıldım ya. </st><st c="16704">Ben bunu hak etmemiştim.”</st></p>
			<p><st c="16729">“Hayri sizi hak ediyor mu?” </st></p>
			<p><span><st c="16758">Mahzun bir ifade yayılıyor yüzüne. </st><st c="16793">Bu devirde aşklar böyle değil. </st><st c="16824">Bu çok farklı bir hikâye. </st><st c="16850">Geçen yüzyıldan bugünlere sarkmış gibi. </st><st c="16890">Bir erkek uğruna sahip olduğun her şeyden vazgeç, ona sonuna kadar güven ve bir gün o adam, “Bir başkası var” desin. </st><st c="17007">Hay Allah... </st><st c="17020">Keşke ona yardımcı olabilsem.</st></span></p>
			<p><st c="17049">“Hayri Bey bu aşk için neler yaptı?”</st></p>
			<p><span><st c="17086">Bu soru onu şaşırtıyor. </st><st c="17111">Bunu hiç düşünmemiş gibi hayretle bakıyor yüzüme. </st><st c="17161">Önce bir şey söyleyecek gibi oluyor, sonra vazgeçip susuyor. </st><st c="17222">Artık ona böyle sorular sormasam daha iyi olacak. </st><st c="17272">Hayatın asıl gerçeklerinin hâlâ pek farkında değil. </st><st c="17324">Çok sevildiğine ne kadar da çabuk inanmış. </st><st c="17367">Çok susuz kalmış o, çok... </st><st c="17394">Acaba Hayri’ye haksızlık mı ediyorum. </st><st c="17432">Gerçekten Hayri de çok mu sevmiş Nalan’ı?</st></span></p>
			<p><span><st c="17473">Bir süre dudaklarını büzerek oturduktan sonra, titreyen bir sesle soruyor bana.</st></span></p>
			<p><st c="17553">“Bu kadar yanılmış olamam değil mi Gülseren Hanım? </st><st c="17605">Hayri beni seviyor, hem de çok seviyor değil mi?”</st></p>
			<p><span><st c="17654">Tam da aklımdan geçeni sordu. </st><st c="17685">Hayri de o gün bir zamanlar Nalan’ı ne çok sevdiğini söylemişti bana. </st><st c="17755">Sevmiş ama şimdi vazgeçmiş. </st><st c="17783">Vazgeçmek insanı aşktan uzaklaştırıyor. </st><st c="17823">Sanki sevse vazgeçmezdi diyor insan ama bir yandan da aşkın kalıcı bir duygu olmadığını, zamanla sevgiye, alışkanlığa, bağlılığa döndüğünü sadece ben değil bütün dünya söylüyor.</st></span></p>
			<p><span><st c="18000">Benim de kafam karışıyor. </st><st c="18027">Nalan’sa dört gözle benim ona güzel bir şeyler söylememi bekliyor. </st><st c="18094">Hayri’nin bittiğini söylediği bir aşk için ben ona ne diyebilirim ki... </st><st c="18166">Hayri’deki kırmızı aşk balonu aniden, onun bile beklemediği bir anda pat diye patlayıvermiş. </st><st c="18259">Laz kızıyla yeni bir balon uçurmanın peşinde Hayri.</st></span></p>
			<p><span><st c="18310">Ona bir yakınının ölüm haberini verecekmiş gibi hissediyorum kendimi. </st><st c="18381">Gerçeklerden işte bu kadar çok korkuyor çünkü ondaki kırmızı balon hâlâ bütün haşmetiyle tepemizde sallanmaya devam ediyor. </st><st c="18505">Bir an göz göze geliyoruz, yalvarır gibi bakıyor bana. </st><st c="18560">Bir iki kere yutkunduktan sonra onu incitmemeye çalışarak yine başlıyorum söze.</st></span></p>
			<p><st c="18639">“Bildiğim bir şey varsa, o da Hayri Bey’in sizi hak etmediği...”</st></p>
			<p><span><st c="18704">Bu sözüm hem çok hoşuna gidiyor, hem de iyice hüzünlendiriyor onu. </st><st c="18772">Başını sağa sola sallayarak uzun uzun ağlıyor. </st><st c="18819">Sessizce bekliyorum. </st><st c="18840">Ben bir şey demesem de sanırım o bir şeyleri gördü, anladı. </st><st c="18900">Sonra başını hiç kaldırmadan usul usul anlatıyor.</st></span></p>
			<p><st c="18949">“Olmadık bir adam uğruna her şeyini kaybetmiş bir kadın gibi değerlendiriyorsunuz beni. </st><st c="19038">O kaybettiklerimi ne kadar zor kazandığımı bir bilseniz.”</st></p>
			<p><st c="19095">“Herkes, uğruna tüm hayatını bir çırpıda feda edebilecek birilerini arar Nalan Hanım. </st><st c="19182">Hayri’nin bu hayali gerçek olmuş. </st><st c="19216">Siz gerçekten kendine özgü, az rastlanır bir kadınsınız. </st><st c="19273">Bakın, sizin yaptığınızı Hayri yapamamış. </st><st c="19315">Ben yıllardır insanlardan aşkı dinlerim. </st><st c="19356">Herkesin aşkı kendine göredir. </st><st c="19387">Bazılarının altında gizli hesaplar vardır. </st><st c="19430">Çağımızın aşklarını kazıyınca altından ya para çıkıyor, ya başka hayat garantileri. </st><st c="19514">Sizin aşkınızı da kazıyorum ama ne kadar kazısam altından aşktan başka bir şey çıkmıyor.” </st></p>
			<p><st c="19604">“Teşekkür ederim Gülseren Hanım. </st><st c="19637">İçine düştüğüm bu duruma bile güzel bir yorum getirmeyi başardınız. </st><st c="19705">Oysa buraya gelirken toplum gibi sizin de bu yaptıklarımdan dolayı beni yargılayacağınızı düşünmüştüm. </st><st c="19808">Bu yüzden yıllardır pek dışarı çıkmam ben. </st><st c="19851">Dünyadan elimi eteğimi çektim. </st><st c="19882">Alışverişe bile gitmem. </st><st c="19906">Aynı şeyleri giymekten de bir şikâyetim yok zaten.”</st></p>
			<p><st c="19957">“Toplum ne tür tepkiler gösteriyor size?”</st></p>
			<p><st c="19999">“Karşı komşum bile bunca yıldır bana selam vermiyor. </st><st c="20053">Oysa o da yalnız yaşayan bir kadın. </st><st c="20089">Bugün ölsem, cenazeme bile kimse gelmeyecek. </st><st c="20134">Mahalledeki kasap, manav bile başka türlü bakıyor bana. </st><st c="20190">Biz halamla aynı apartmanda oturuyoruz. </st><st c="20230">Onu da bir başka sefer anlatırım size. </st><st c="20269">Bana söylemediğini bırakmadı. </st><st c="20299">Öyle de olsa, başıma bir şey gelse, yine de o koşar yardımıma ya...” </st></p>
			<p><span><st c="20368">Nalan aslında konuşkan biri değil, karşısındakini dinlerken de, kendini anlatırken de buna dikkat ve özen gösteriyor. </st><st c="20486">Gizemli, çok derin ifadeler kullanırken bile bunu, karşısındakini etkilemek, farklı ve üstün görünmek için yapmıyor.</st></span> </p>
			<p><st c="20602">“Ben toplumun kurallarına uymadım. </st><st c="20638">Her suçun bir cezası vardır. </st><st c="20667">Öyleyse ben de bunun cezasını çekeceğim. </st><st c="20708">Zaten bunlara itiraz ettiğim yok ama son ceza çok ağır oldu.”</st></p>
			<p><st c="20769">“Her yenilgi, insan hayatına yeni kapılar açar. </st><st c="20818">Hayatı yaratıcı kılan da bunlardır zaten.”</st></p>
			<p><st c="20860">“Ben sadece Hayri’yle vardım. </st><st c="20891">O yoksa ben de yoktum. </st><st c="20914">Ama görüyorum ki, hayat benim sandığım kadar acımasız değil. </st><st c="20975">Arada bir de olsa insana güzel sürprizler de yapabiliyor. </st><st c="21033">Siz de benim için sürpriz sayılırsınız. </st><st c="21073">Sanki, ‘Ne olursan ol, gel’ diyor gibisiniz.”</st></p>
			<p><span><st c="21118">Bu söz hoşuma gidiyor. </st><st c="21142">Hafifçe gülümsüyorum ona.</st></span></p>
			<p><st c="21167">“Siz yaptığınız her şeyin kale gibi arkasında durmayı başarmış, her türlü bedeli ödemiş birisiniz Nalan Hanım. </st><st c="21279">Size saygı duymamak mümkün mü?”</st></p>
			<p><st c="21310">“Buraya gelirken hiç böyle düşünmemiştim Gülseren Hanım. </st><st c="21368">Siz ayıplamak bir yana, beni övüyorsunuz. </st><st c="21410">Yine Hayri haklı çıktı. </st><st c="21434">Beni buraya getirmek için çok uğraştı. </st><st c="21473">İnsan bazen ne kadar yanılabiliyor. </st><st c="21509">Ama yine de Hayri, ‘Ben artık başkasını seviyorum’ dedi ya, işte bu hiç aklımdan çıkmıyor. </st><st c="21600">Bana ne önerirsiniz?”</st></p>
			<p><st c="21621">“Size bol bol ilaç vereceğim.”</st></p>
			<p><st c="21652">“Aman yapmayın.”</st></p>
			<p><st c="21669">“Hayri Bey sizi buraya bunun için getirmedi mi?”</st></p>
			<p><st c="21718">“Evet evet ama verdiğiniz ilacı akşamları yarım alıyorum zaten.”</st></p>
			<p><st c="21783">“Korkmayın canım, şaka yapıyorum. </st><st c="21818">Keşke ilaçla bu işin içinden çıkabilsek, ne kolay olurdu, değil mi?”</st></p>
			<p><span><st c="21886">Bu sözlerimin şakasını bile kaldıramadı. </st><st c="21928">Bazen ben de bu şakaların dozunu kaçırıyorum galiba ama huylu huyundan kolay vazgeçmiyor.</st></span></p>
			<p><span><st c="22017">Hayri Nalan’ı terk etmekte kararlı görünüyor. </st><st c="22064">Laz kızına fena tutulmuş. </st><st c="22090">Gerçi onun bugün dediği ile yarın yaptığı birbirini tutmaz görünüyor ama yine de Nalan zor durumda. </st><st c="22190">Bütün yatırımını tek bir şeye yapmış işadamlarına benziyor. </st><st c="22250">Sel gelmiş, yangın çıkmış, evinde yiyecek ekmek bile kalmamış.</st></span></p>
			<p><span><st c="22312">Kadıncağızın ne işi kalmış, ne çevresi, arkadaşı, eşi dostu. </st><st c="22374">Hayri giderse gerçekten de sap gibi ortada kalacak. </st><st c="22426">Gerçi aşını ekmeğini Hayri vermiyor ama o bütün yaşam enerjisini Hayri’den alıyor. </st><st c="22509">Sonsuza kadar sevileceğine bu kadar yürekten inanmak güzel bir şey aslında ama sonu böyle olmasaydı keşke...</st></span></p>
			<p><st c="22617">“Siz bu hafta benim dediklerimi yaptınız değil mi?”</st></p>
			<p><st c="22669">“Yaptım sayılır. </st><st c="22687">Artık geceleri Hayri rahatça yatağında uyuyor. </st><st c="22734">İntihar etme konusunda da kendime biraz zaman verdim. </st><st c="22788">Size güveniyorum. </st><st c="22806">Sanki bir şey olacak ve bu acı kaybolacak gibi geliyor bana.”</st></p>
			<p><st c="22867">“Nasıl bir şey hayal ettiğinizi sorayım mı yoksa o olacak şey Hayri’nin geri dönmesi mi?”</st></p>
			<p><span><st c="22957">Başını yine utanarak önüne eğiyor. </st><st c="22993">Onun tek beklentisi bu, bunu da biliyorum zaten. </st><st c="23042">Başını kaldırdığında gözlerinde hafif bir umut ışığı görüyorum. </st><st c="23106">Ben bu ışığı, bu odadan çıkan herkesin gözlerinde görmek isterim ama ne yazık ki o ışığın sahibi şimdilik ben değilim, Hayri. </st><st c="23232">Benden Hayri’yi ona geri getirmemi istiyor.</st></span></p>
			<p><span><st c="23275">Eteklerini toplayarak kalkıyor yerinden. </st><st c="23317">Bana adeta yalvaran gözlerle bakıp elimi sıkarak ağır ağır çıkıyor odadan.</st></span></p>
			<p><span><st c="23391">Arkasından biraz da onu anlamak için uzun uzun bakıyorum. </st><st c="23450">Yine bir kraliçe edasıyla yürüyor. </st><st c="23485">Bu kadın zarafet kurslarına ya da bale derslerine filan mı gitmiş acaba? </st><st c="23558">Sıradan biri böyle yürüyemez. </st><st c="23588">Bu öğrenilmiş bir şey. </st></span></p>
			<p><span><st c="23611">Böyle bir kadının Rafet Koroğlu gibi ünlü bir aileye gelin gitmesi insana çok doğal geliyor ama gerisini anlamak şimdilik oldukça zor. </st></span></p>
			<p><span><st c="23746">Eski Türk filmleri geliyor yine aklıma. </st><st c="23786">Fakir oğlan ile zengin kızın aşkı... </st><st c="23823">O filmleri seyretmeyi ne çok severdik. </st><st c="23862">Sanki onları biz yaşıyormuş gibi nasıl da filmin içine girerdik. </st><st c="23927">Çiçek diye bir açıkhava sineması vardı. </st><st c="23967">Bizim aile sinemaya gitmeye çok meraklıydı. </st><st c="24011">Haftada en az bir kere babam hepimizi toplar, sinemaya götürürdü. </st><st c="24077">Giyinir, kuşanır, gözlerimiz parlayarak çıkardık evden. </st><st c="24133">Babam çıkmadan evin bütün pencerelerini tek tek iyice kapalı mı diye kontrol eder, kapıyı üst üste kilitler, tam kapandığından emin olmak için onu birkaç kez iter, kemerine takılı sarı altın zincirin ucunda sallanan anahtarları şıngırdatarak cebine koyardı. </st><st c="24391">Anahtar şıngırdayınca işlem tamam derdik içimizden. </st></span></p>
			<p><span><st c="24443">Kışın daha çok yabancı filmlere götürürdü. </st><st c="24486">Ama yaz geldi mi, Çiçek sinemasına giderdik. </st><st c="24531">Orayı biz çocuklar daha çok severdik çünkü filmi seyrederken diğer seyirciler gibi biz de çekirdek yer, arada ışıklar yanınca ya frigo alır ya da “Gazoz var, gazoz... </st><st c="24698">Buz gibi gazoz, otuz iki dişe keman çaldırıyor” diyerek bağıran ince sesli, kısa boylu, cılız delikanlıdan gazoz alırdık. </st><st c="24820">Artık Türkân Şoray mı, Filiz Akın mı, Fatma Girik mi, hangisi oynuyorsa heyecanla, hayranlıkla seyrederdik onları. </st><st c="24935">Ayhan Işık, Orhan Günşiray, Göksel Arsoy ya da Ediz Hun’a âşık olur, yavaş sesle kıkırdayıp dururduk. </st><st c="25037">Mutlaka biri zengin, biri de fakir olurdu. </st><st c="25080">Hulusi Kentmen kötü baba olarak onları ayırır ama filmin sonunda o kötü adam bile yola gelir, oyuncularla birlikte biz seyirciler de sevinir, mutluluktan ağlayarak çıkardık sinemadan.</st></span></p>
			<p><span><st c="25263">Vakit oldukça geç olduğu için, sinemadan çıkar çıkmaz yol boyu bir an önce sıcacık yataklarımıza kıvrılıp yatmanın hayalini kurardık.</st></span></p>
			<p><span><st c="25397">Eve gelir gelmez, babam ellerini çırpar, “Marş marş, herkes yatağa” der, hızla soyunur, geceliklerimizi, pijamalarımızı giyer, ballı ve yumurtalı sütlerimizi içer, birbirimize, “Allah rahatlık versin” diyerek yatardık.</st></span></p>
			<p><span><st c="25616">Bizim evde sabah hep birlikte kalkılır, sofraya hep birlikte oturulur, babam işe giderken yine hep birlikte ona, “Allah işini rast getirsin” der, geceleri yine hep birlikte aynı saatte yatar ve yatarken mutlaka herkes birbirine, “Allah rahatlık versin” derdi.</st></span></p>
			<p><span><st c="25876">Şimdi düşünüyorum da, biz bir takımmışız. </st><st c="25919">Birbirini çok seven, kendi içinde kuralları olan, çok özel bir takım...</st></span></p>
		</div>
<div id="charCountTotal" value="25990"></div></body>
</html>
